	{img:i_otnovo_manshon_pic01.png}

>	Славата

	Смелчагите влязоха в една открита сладкарница и се настаниха на кръгла маса под шарен, приличен на гъба платнен чадър.
	— Мисля, че можем да си поръчаме пирожки — важно каза Полуобувка.
	— И лимонада — обади се Маншон.
	Мъхеста брада нямаше нищо против.
	— Ще се надумкаме здравата и заминаваме в отпуск — разбъбри се Полуобувка. — Ще отседнем някъде на юг край морето и ще прекараме чудесно.
	Маншон и Мъхеста брада намериха това предложение за разумно. И по-рано беше ставало дума за отдих край морето, но винаги някакви други събития изместваха плановете им. Сега вече наистина бяха свободни от всякакви ангажименти и сякаш времето за почивка наистина беше дошло.
	— Съгласен съм — кимна Мъхеста брада. — Ще направим едно хубаво пътешествие с автомобила на Маншон, докато чуем песента на морския прибой.
	— Отлично — не се стърпя и Маншон.
	Вече не ги свърташе тук. Къде ли остана тази сервитьорка? Нали не можеха да тръгнат на гладно сърце за морето! Струваше си да се подкрепят добре и чак тогава да потеглят на път.
	Заоглеждаха се. Сервитьорката я нямаше никаква, но смелчагите забелязаха, че хората от съседните маси не откъсват очи от тях.
	— Интересно, защо ли всички пулят очи насам? — неспокойно се размърда Маншон.
	Полуобувка сви рамене.
	— Вероятно има някаква грешка, бъркат ни с някого — предположи той.
	— С кого ли? — недоумяваше Мъхеста брада.
	Не беше лесно да си отговорят на този въпрос. Наистина, с кого можеха да ги сбъркат тук?
	За да се избави от това натрапчиво внимание, Маншон измъкна от пазвата си новия вестник, разтвори го широко и заби нос в него.
	— Виж дали вече няма разрешение за беритба на горски плодове — помоли Мъхеста брада. — Според мен му е време.
	Напоследък Мъхеста брада беше забелязал признаци на узряване, в брадата му горските плодове аленееха, но все пак не смееше да се докосне до тях без официално разрешение.
	Маншон пробяга с очи по заглавията.
	— Не, за горските плодове няма нито дума — каза той.
	В същия момент бузите му пламнаха от възбуда.
	— О-о-о! — успя да каже само, остави вестника разтворен на масата и изви поглед към приятелите си с очи, кръгли от удивление.
	— Е-е? — запита с надежда Мъхеста брада. — Откри ли нещо за горските плодове?
	— Съвсем не — обясни Маншон. — Но има друго, твърде любопитно нещо. Чуйте ме!
	И той зачете с приповдигнат тон:
C>
	„Всички помним как неотдавна градът ни беше превзет от плъхове. Те изяждаха храната ни, изгризваха де що им попадне, наплашиха до смърт децата ни. Наистина загивахме. И тогава се появиха смелчагите…“
C$
	— Смелчагите! — провикна се Полуобувка. — Но това сме ние!
	— Тъй трябва да е — кимна Маншон.
	И продължи да чете:
C>
	„Смелчагите доблестно се изправиха срещу плъховете. С особена находчивост те докараха в града армия от котки, които начаса разгромиха плъховете. И сега тия страшни времена останаха назад в историята на любимия град.“
C$
	— Много образно и с дълбоко разбиране е описано всичко, точно тъй беше — разсъди Мъхеста брада. — Само не споменават, че преди пък котките бяха напаст в тоя град.
	— И не се казва, че получихме почетни медали, защото изведохме котките далеч оттук — добави Полуобувка.
	— Да, да — припомни си и Мъхеста брада. — В началото изведохме котките от града. Но по наша вина плъховете налетяха насам. И следователно тъкмо ние трябваше да поправим грешката си.
	— Виж какво — внезапно се разпали Полуобувка. — Не говори глупости, никаква грешка няма тук. И тъкмо ти трябва да знаеш, че всичко е свързано. Ако не бяхме избавили града от котките, нямаше да ни отличат с медали за храброст. А ако не бяхме сразили плъховете, нито един вестник нямаше да обели и дума за нас!
	Мъхеста брада не желаеше да влиза в спор тъкмо с Полуобувка и премълча. Маншон продължи да чете:
C>
	„И кои са те, тези доблестни смелчаги, прекрасните спасители на града ни? Не е трудно да ги откриете. И тримата са толкова незначителни на ръст, че бихме ги сравнили с джуджетата от приказките. И все пак те ярко се открояват с външния си вид. Маншон винаги е облечен в грамаден маншон, Мъхеста брада има разкошна брада от еленов мъх, а Полуобувка носи обувки с отрязани носове, за да може свободно да върти пръстите на краката си на всички страни. Те живеят в чудесен автофургон, където си имат всичко необходимо…“
C$
	И тогава прочетоха още нещо, което дълбоко развълнува смелчагите:
C>
	„Драги съграждани! Не забравяйте дължимата към смелчагите почит! Отнасяйте се внимателно с тях и им отдавайте своето уважение!“
C$
	— Ах, ето какво било то! — досети се Мъхеста брада. — Ясно е защо целият този народ в сладкарницата ни гледа тъй прехласнато!
	Полуобувка видимо измени поведението си.
	— Да-а-а! — каза той и победоносно се озърна наоколо. — Ние сме в центъра на вниманието. Гледат ни, но не как да е, а тъкмо с полагащото се уважение.
	Но работата не остана само с едното гледане. Току се надигна от съседната маса една доста закръглена особа и ведро усмихната, пристъпи към смелчагите.
	— От все сърце ви приветствам, мои малки спасители! — произнесе тя с меден гласец. — Благодарение на вас мазето ми сега е пълно с буркани сладко. Тъкмо плъховете ги бяха нападнали, когато вие нахлухте с котешката армия и сложихте край на безобразията им.
	И преди още смелчагите да отвърнат нещо, дамата измъкна от чантата си три шоколадови бонбона и току тикна по един в устата на всекиго от тях.
	Приятелите просто не съобразиха как трябва да постъпят в този случай. Естествено, нямаха нищо против шоколадовите бонбони, но, от друга страна, не бяха някакви си сополанчета, в чиито усти може да се пъхва по един бонбон, и то пред очите на толкова народ.
	Но не се мина само с това! Жената неочаквано сграбчи Маншон и вдъхновено взе да го милва като коте.
	— Мъничкият ми! — нареждаше тя. — Толкова си мекичък, толкова си миличък. Нека те погаля, нека ти се порадвам!
	Рошеше кожухчето на Маншон във всички посоки, докато най-после то заприлича на нищо.
	Маншон гореше от възмущение, облян в студена пот.
	— Но моля ви! — безпомощно мънкаше той. — Достатъчно, наистина стига вече!
	Но жената не чуваше.
	— Миличкият ми! — повтаряше тя и нямаше намерение да пусне Маншон из ръцете си. — Какъвто си мекичък, как да не те обича човек!
	Мъхеста брада и Полуобувка гледаха с искрен гняв, но не можеха да сторят нищичко в защита на своя другар.
	Най-после дамата върна Маншон на стола му.
	— Нечувано! — заекна Маншон и затърси гребен из маншона си, за да пооправи кожухчето си след тия любезности.
	А непознатата току пристъпи към Полуобувка.
	— Ето те и теб, мило мое пиленце! — започна тя с предишната си усмивка и протегна ръка да грабне в прегръдките си Полуобувка.
	Но се случи нещо съвсем неочаквано, почти невероятно. Чу се внезапен писък и дамата пъргаво отскочи от масата им. Усмивката й мигом погасна, а на голия й лакът ясно се откроиха следи от остри зъбки.
	Маншон и Мъхеста брада изглеждаха потресени. Те наистина осъждаха в себе си поведението на тази жена, което мина всякакви граници, но чак пък да бъде ухапана!
	— Полуобувка! — остро каза Мъхеста брада. — Ухапа една дама! Какво става с теб, наистина?
	Полуобувка запази самообладание.
	— Не стига, дето напъха в устата ми шоколадов бонбон — отвърна той, — а и да ме милва! Не, няма да го бъде!
	— Истинско кученце! — сърдито поклати глава Мъхеста брада.
	— Но не и мърляво мъниче! — сопна му се Полуобувка.
	За щастие жената се съвзе от уплахата си и дори се опита да замаже неприятното положение.
	— Ах ти, малко дяволче! — закани се тя с пръст на Полуобувка. — Няма да ти се разсърдя сега… Но друг път не бъди такъв!
	Тя дори опита да се усмихне мило, но това вече не й се удаде. Най-сетне се обърна и тръгна към масата си.
	И уж всичко се размина, но настроението на смелчагите се развали. Полуобувка скоро осъзна, че постъпката му не беше твърде почтена, но с това закъсняло признание нищо вече не можеше да се промени.
	Маншон съкрушено промълви:
	— Да си бяхме тръгнали вече, а?
	Съгласиха се начаса. Наистина, защо да се заседяват повече тук, където бяха център на вниманието, а и всеки момент някой друг можеше да посегне за нови прегръдки.
	Но закъсняха с решението си да тръгват.
	— Добре дошли в нашата скромна сладкарница! Щастлива съм тъкмо аз да обслужа масата ви!
	Беше сервитьорката, която приближи и взе да сваля от подноса всевъзможни лакомства и куп лимонадени шишета.
	— Извинете! — обърна се към нея Мъхеста брада. — Трябва да има грешка, ние нищо не сме си поръчвали!
	Сервитьорката се засмя.
	— Не се безпокойте — отвърна тя. — Заведението черпи!
	И като видя, че смелчагите не я разбират, поясни:
	— Вие избавихте града ни от плъховете. Без вашата помощ те биха излапали всички пасти и пирожки, а и брашно едва ли би останало, за да направим нови. Затова в знак на благодарност заведението поема почерпката ви.
	Най-после подносът на сервитьорката се освободи от товара си, тя им пожела добър апетит и се отдалечи.
	— Масата просто се огъва от всички тия лакомства — вметна Полуобувка, готов да си похапне както трябва. — Чудесно е!
	— Наистина — обади се и Маншон. — Страхувам се, че не бихме успели да погълнем всичко това.
	Мъхеста брада също не закъсня да се намеси:
	— Лакомства като лакомства! Ще се наложи в чест на нашата прослава да се натъпчем до козирката.
	Маншон се съгласи:
	— Не съм допускал, че е толкова тежко да носиш слава на плещите си. Втренчили очи в нас, сякаш сме някакви странни същества. А и онова милване преди малко…
	— От всичко това може да ни избави само един отпуск — разсъди на глас Полуобувка.
	Заловиха се усърдно с яденето, за да ускорят заминаването си. Купчинката лакомства видимо се смаляваше, а заедно с това се възвръщаше и доброто настроение на смелчагите.


>	Раздаване на автографи

	— Натъпках се до насита! — заяви Маншон.
	— Не мога да се помръдна — изпъшка и Мъхеста брада.
	А Полуобувка рече:
	— Още едно парченце само, малко сладко от ягоди и вече — край!
	Но масата просто се огъваше от лимонадените шишета и от всякакви други апетитни неща, с които сервитьорката я зариваше отново и отново.
	— Много ви молим — обърна се към нея Мъхеста брада, когато за кой ли път вече тя спря при тях с препълнен поднос, — нищо повече не ни носете. Всичко е много вкусно, лимонадите са чудесни, но всяко нещо си има граници.
	Сервитьорката сви рамене.
	— Разбирам положението ви — съчувствено отвърна тя. — Почерпката на нашата сладкарница отдавна свърши. Въпросът е в това, че посетителите поръчват за вас. Дамата, която ухапахте, ей сега ви купи тия двадесет и четири сладкиша.
	Мъхеста брада проследи врабчетата, които подскачаха край свободните маси и столове и търсеха трохички.
	— Бихте могли да оставите всичко това на врабчетата — предложи той.
	Но сервитьорката поклати глава.
	— Не е възможно — възрази тя. — Ще обидим хората. Щом е поръчано за вас, опитайте да се справите с яденето.
	И тя отново затрупа масата им, след което побърза да се отдалечи.
	Приятелите безпомощно се озърнаха.
	— Две — три хапки още и ние ще се простим с мечтата си за почивка — изпъшка накрая Маншон. — Струва ми се, че просто трябва да избягаме.
	— Излиза, че няма нищо по-добро за нас — съгласи се Полуобувка. — Да си плюем на петите, за да избягаме от славата!
	Мъхеста брада за миг се замисли.
	— Славата е като сянката, няма къде да се денеш от нея — отбеляза той. — Не е лесно да се избавиш, но поне да опитаме!
	Въпросът беше решен и те задебнаха подходящия момент да се измъкнат. Не се наложи да чакат дълго. Тъкмо сервитьорката се задълбочи в сметката на една отдалечена маса, когато смелчагите се изхлузиха от столовете си и побързаха да се отдалечат.
	Автомобилът на Маншон беше наблизо, на една площадка в парка, и смелчагите с всички сили се затичаха натам.
	— Толкова е унизително! — възмути се Мъхеста брада. — Нямаме никаква вина, а трябва да се промъкваме като крадци.
	— И заради какво? — додаде и Полуобувка. — Заради собствената си прослава.
	Но скоро се разбра, че Мъхеста брада правилно беше преценил — не е толкова лесно да се избавиш от собствената си известност. Едва бяха стигнали площадката в парка, когато един младеж решително им препречи пътя.
	— Моля спрете за момент, мои скъпи спасители — учтиво се поклони той. — Имам една сериозна молба към вас.
	Смелчагите поспряха задъхани.
	— То хубаво — поде Полуобувка, — ама ние вече сме в отпуск, а в такова време не се занимаваме със сериозни неща.
	Младежът видимо се смути.
	— В такъв случай моля да ме извините — отвърна той и отново се поклони. — Наистина не знаех, че сте в отпуск. Просто исках да ви помоля за автографи.
	— Автографи ли? — избоботи Мъхеста брада.
	Приятелите отминаха развеселени и почти стигнаха до автомобила си, но все пак решиха, че не бива да отхвърлят една толкова мила молба.
	— Добре тогава — обади се Маншон.
	Полуобувка беше на същото мнение.
	— Толкова приятна дреболия — съвсем доброжелателно каза той.
	Младежът им подаде малък бележник и смелчагите незабавно се подписаха.
	— Благодаря ви от сърце — щастливо се усмихна младият човек. — И още веднъж моля да ме извините, че ви обезпокоих, когато сте в отпуск.
	Приятелите побързаха към автомобила си, за да седнат най-после в него и да подирят място за отдих. Скоро обаче разбраха, че бяха сторили грешка, като взеха присърце молбата на младежа. Едва изминаха две-три крачки, и пред тях изникна едър мъж с протрита чанта в ръка. Той измъкна от нея празен бял лист хартия и викна с гръмовен глас:
	— По един автограф и за мен!
	— Извинете, много бързаме! — измънка Маншон и се опита да го отмине.
	Мъхеста брада се помъчи да обясни:
	— В отпуск сме, наистина нямаме миг свободно време!
	Но мъжът с чантата се разлюти.
	— Аха, за един може, за друг не може! — гръмна над главите им той. — Не е хубаво да се отнасяте с хората тъй. Аз съм също такъв гражданин, какъвто е и онзи младеж там, комуто дадохте автограф току-що!
	{img:i_otnovo_manshon_pic02.png}
	Смелчагите осъзнаха, че с такъв гласовит мъжага няма смисъл да се разправят, драснаха безмълвно по един подпис върху белия лист, а и онзи също не продума. Тръгна си, мърморейки, без дори да им благодари.
	— Моля ви за автограф!
	— И на мен!
	— И на мен!
	Смелчагите уплашено се озърнаха. Доста народ се беше насъбрал покрай тях. Всеки държеше бележник, календарче или просто лист бяла хартия. И чакаха автографи от тях. Не им остана нищо друго, освен да започнат.
	И стана една — подписваха ли се, подписваха: Мъхеста брада, Полуобувка, Маншон… Мъхеста брада, Маншон, Полуобувка… Полуобувка, Маншон, Мъхеста брада… И тъй нататък, и тъй нататък.
	Трудна работа, много по-изнурителна, отколкото можеше да се допусне. И което беше по-лошо, вместо да намалява, тълпата, която ги обкръжаваше, нарастваше всеки миг. Мъже и жени, невръстни дечица и треперещи от слабост старци. Прииждаха ли, прииждаха отвсякъде. Блъскаха се, напираха от всички страни. Жадуваха само за едно — автографи!
	— И това ако е отпуск! — окая се Полуобувка. — Хубаво се подредихме!
	… Полуобувка, Маншон, Мъхеста брада… Мъхеста брада, Полуобувка, Маншон… Пишеха ли, пишеха. Не му се виждаше краят.
	— Силите ми секнаха — обади се Мъхеста брада. — Просто не мога повече!
	— И аз! — отвърна Маншон. — Ръката ми изтръпна вече.
	Полуобувка вдигна глава и хвърли отчаян поглед към хората наоколо.
	— Да спираме вече, а? — унило подхвърли той.
	Но опашката не искаше и да чува за такова нещо.
	— Молим ви! — дочуха се възгласи. — Чакаме повече от час! Настояваме за автографи!
	Избухнаха и гневни упреци:
	— Какво умувате сега? Славата ви задължава!
	— Пак тази слава! — промърмори гневно Полуобувка, но толкова тихичко, че никой не го чу. — Славата по-скоро ни задължава да пазим здравето и живота си, но тъкмо от тях искат да ни лишат някои тук!
	Съвсем изтощени вече, смелчагите продължаваха да пишат:
	… Мъхеста брада, Полуобувка, Маншон… Маншон, Полуобувка, Мъхеста брада… Полуобувка, Мъхеста брада, Маншон… Мъхеста брада, Маншон, Полуобувка…
	И тъкмо в този момент се случи нещо неочаквано.
	— Помощ, загивам! — викна Полуобувка.
	Той разпери широко ръце, озърна се безпомощно и току се простря на земята.
	Опашката уплашено потръпна.
	— Припадна — дочу се отнякъде.
	Обади се и още някой, този път с възхита:
	— Писа името си, писа, докато най-после дъх не му остана!
	— Дано хората станат по-разумни! — обади се възрастна жена, която обаче току-що си беше взела автограф. — Все искат нещо, блъскат се. Никой и не помисля за живота и здравето на тия дребосъчета.
	— Току-виж се гътнал — размаха дългата си метла един мъж с рижави мустаци. Навярно беше градският метач, иначе що щеше тук с тази метла.
	Думите му бързо се разнесоха от уста на уста и хората се развълнуваха.
	Полуобувка все така лежеше неподвижен. Маншон и Мъхеста брада се суетяха край него, изгубили ума и дума от страх.
	Пръв се съвзе Мъхеста брада.
	— Трябва да отнесем Полуобувка в колата — каза той. — И без да губим време, тръгваме за доктор.
	— По-добре е да докарам автомобила тук — оживи се Маншон. — Така ще бъде по-удобно, нали е на колела, докато Полуобувка си няма…
	И сякаш да потвърди, че Полуобувка наистина си няма колела, Мъхеста брада неволно погледна към нозете му. Какво беше изумлението му, когато забеляза как голите пръсти на Полуобувка бързо-бързо шават на всички страни.
	„Полуобувка наистина е голям чудак — помисли Мъхеста брада. — Не бих се изненадал, ако и в гроба не миряса с тия крака.“
	Но нямаше за кога да размисля, положението се очертаваше сериозно и изискваше пълно внимание.
	— Отивай за колата — нареди Мъхеста брада на Маншон.
	— Аз ще пазя да не би тълпата да стъпче Полуобувка.
	Маншон мигом се изправи и решително си запробива път към автомобила. А това не беше лесно, любопитните отзад напираха към средата на опашката и всички се блъскаха, притиснати един до друг.
	— Моля, дайте път! — викаше Маншон и се провираше помежду краката на хората като през непроходима джунгла.
	Но наистина нямаше къде да се отстъпи. За щастие на помощ се притече онзи с рижите мустаци. Размаха дългата си метла и макар да не беше твърде учтиво, двамата с Маншон скоро се озоваха до автомобила.
	Мина се, що се мина, най-после Маншон седна зад волана и скоро моторът забоботи. Повече нямаше нужда от пазача и метлата му. Маншон натисна клаксона и тревожният вой помогна по-добре от всякаква метла. Необяснимо е как цялото това човешко море плисна встрани и пропусна автомобила, който скоро се озова на местопроизшествието.
	— Имате ли носилка? — запита някой.
	Носилка нямаха, но разполагаха с походно легло, което сега Маншон измъкна от колата.
	— Внимателно — пак се развикаха наоколо. — Може да е получил сътресение на мозъка. Затова не бързайте!
	Маншон и Мъхеста брада бяха крайно предпазливи, когато настаняваха Полуобувка на походното легло.
	В този момент някой се провикна от изумление:
	— Боже мой! Пръстите на краката му шават ли, шават!
	„Пръстите на краката му, какво друго! — помисли си Мъхеста брада. — Полуобувка трябва да си купи нови обувки, но вече да не изрязва бомбетата им. Тогава не би проличало, че дори и припаднал, пак върти пръстите на краката си. Наистина странна история.“
	С тия мисли Мъхеста брада пое походното легло откъм долния му край и с брадата си прикри нозете на Полуобувка, за да не правят впечатление на околните. Маншон хвана походното легло откъм горния му край и скоро тримата се намериха в автофургона си.
	Новината обаче раздвижи духовете и скоро от човек на човек се понесе:
	— Трябва да е получил гърчове, горкият!
	Дори и когато автомобилът на Маншон отдавна беше заминал, хората продължаваха да стоят в парка и да обсъждат чудната история с немирните пръсти на Полуобувка.
	— Горкичкият! — окайваше го множеството. — Да си изпати тъй много!


>	На щанда за детски играчки

	Едва-що Маншон изведе автомобила от площадката в парка и зави по първата попаднала му улица, когато Полуобувка изведнъж се изправи и седна в походното легло.
	— Е? — радостно възкликна той. — Хареса ли ви моята военна маневра?
	Мъхеста брада остана като гръмнат.
	— Военна маневра ли?… — сви устни той. — Значи този припадък беше само една военна маневра. А ние с Маншон едва не се побъркахме от страх заради тебе!
	Полуобувка прихна да се смее.
	— В края на краищата какво друго ми оставаше? — спокойно обясни той. — Уморих се до смърт, а ония ловци на автографи напират ли, напират.
	— Още не мога да си поема дъх от тази безумна история — обади се иззад волана Маншон. — За съжаление не можеше да припадна и аз, кой щеше да кара автомобила?
	— Правилно — кимна Полуобувка. — Най-после тъкмо ти ще ни заведеш на морския бряг.
	— Да се надяваме, че там поне ще се избавим от бремето на славата — въздъхна Маншон. — Не вярвам нашата известност да се е разпространила извън пределите на тоя град. Едва ли някой там, край морето, ще се разтича да взима автографи от нас.
	Полуобувка блажено се разсмя.
	— Ясно си представям как ще се заривам в пясъка — усмихваше се той. — Ще си поръчвам и лимонади, ще отпивам по глътка от време на време и ела да ме видиш тогава. Прелест!
	Внезапно Маншон натисна спирачки, и то тъй неочаквано, че Полуобувка и Мъхеста брада едва не се търколиха на пода.
	— Какво стана? — стреснато запита Полуобувка.
	Маншон посочи витрините на един многоетажен универсален магазин, край който беше спрял сега.
	— Мисля, че ще трябва да си купим някои неща — обясни той. — По време на отпуска ще се нуждаем от какво ли не, а всичко това навярно се продава тук.
	Щат не щат, Полуобувка и Мъхеста брада трябваше да се съгласят с Маншон. И без обяснения беше ясно, че покупките щяха да направят почивката им не само по-интересна, но и по-смислена.
	— Ще си купя бяла кърпа за главата — каза Полуобувка. — Иначе мога да получа слънчев удар на плажа.
	— А на мене ми трябва кошничка за горски плодове — заяви Мъхеста брада. — Разрешението за бране може да се получи всеки момент и трябва да съм готов.
	Знаеха що да сторят. Слязоха от колата и се запътиха право към магазина.
	— Господи! — ахна Маншон. — Какво ли не се продава тук! Какво по-напред да си купим при този богат избор?
	Смесиха се с многобройните купувачи и през цялото време се оглеждаха любопитно.
	— Спортни принадлежности! — провикна се Полуобувка, който съзря щанда отдалече. — Просто не разбирам как до ден-днешен не сме се занимавали със спорт! Но отпускът е тъкмо за това. Предлагам да си купим едно-друго.
	Мъхеста брада и Маншон не изглеждаха особено възхитени от предложението на Полуобувка.
	— Наистина ще ни трябва по един туристически екип — разсъди Мъхеста брада. — Все ще се намери време за кратки излети, да се запознаем със забележителностите на околната природа.
	— И не забравяйте хавлии — допълни Маншон. — Представете си колко е приятно да се разхождаш край морето, наметнат с мека хавлия.
	Полуобувка тъкмо отвори уста да спомене още нещо за спорта, когато пред очите му се мярна щандът за играчки и от главата му мигом се изпариха всякакви представи за излети и разходки.
	— Невъзможно! — прошепна смаяно той. — Вижте какви играчки има там!
	— За какво са ни? — избоботи Маншон.
	Но Полуобувка дори не го чу, ами просто се устреми към играчките. На Мъхеста брада и Маншон не им остана друго, освен волю-неволю да последват своя другар, докато най-после и те спряха пред щанда, отрупан с надувни играчки.
	Очите на Полуобувка искряха от възторг.
	— Вижте! — извика той и посочи играчките. — Чудесни са, нали?
	— Е, и? — настръхна Мъхеста брада. — Не се каниш да купиш всичко това, нали?
	— Защо пък не! — отряза го Полуобувка. — Надувни играчки! Тъкмо това трябва на море! Вярно е, че можем да се зариваме в пясъка, да си имаме лимонади, колкото си щеш. Но без тия играчки наистина ще ни доскучае.
	Маншон и Мъхеста брада се замислиха. Може пък Полуобувка да имаше право! Синьо еднообразно море — шарени надувни играчки, които плуват сред вълните…
	— Е, какво толкова ще умуваме! — реши се най-после Маншон.
	И се обърна към продавачката:
	— За мен един крокодил.
	— Аз искам лъв — обади се Мъхеста брада.
	— А за мене слон — весело подвикна Полуобувка. — И с по-дълъг хобот, ако може!
	Продавачката кимна.
	— Чудесен избор — похвали ги тя. — Животни от тропическите страни.
	И като си спомни нещо, добави:
	— Право да ви кажа, имам още един интересен комплект. Днес го пуснаха в продажба, но мигом го разграбиха. Ще ви го покажа.
	Смъкна от полицата голяма картонена кутия и докато я отваряше, каза:
	— Бъдете любезни да надникнете. Трите дребосъчета, които освободиха нашия град от плъховете.
	Тя сръчно разопакова кутията и нареди пред смелчагите три гумени човечета — Маншон, Полуобувка и Мъхеста брада.
	— Невероятно! — изуми се Маншон. И опипа пълничката ръчица на надувния Маншон.
	— Нали?! — усмихна се продавачката.
	Тя рече да добави още нещо, но неочаквано млъкна и втренчи очи в тях.
	— Значи така! — продума най-после тя. — Това сте вие самите.
	— Какво съвпадение наистина — скромно се усмихна Мъхеста брада.
	В миг същата усмивка озари лицето на продавачката.
	— Радвам се от все сърце — каза тя. — Колко е хубаво, че все пак се отбихте насам.
	Смелчагите също се радваха, че бяха попаднали тук. Как иначе биха си купили играчките, които тъй много приличаха на тях.
	— Моля, един Маншон за мене — поръча Маншон.
	— Мъхеста брада за мен!
	— Десет Полуобувки — поръча и Полуобувка. — Да подарявам от тях на приятелите си.
	— Добре, добре — усмихваше се продавачката. — По-хубав подарък едва ли можем да си представим.
	Опакова покупките им, смелчагите платиха и вежливо се сбогуваха.
	— Е, това е! — каза Маншон. — Сега да видим какво ни трябва за морето. Преди всичко хавлиите и кой знае още какво…
	Но Полуобувка вече препускаше към другия щанд с механизирани играчки.
	— Престани, Полуобувка! — сурово му подвикна Мъхеста брада. — Имаме си играчки!
	— Точно тъй! — съгласи се и Маншон. — Нищо повече не ни трябва от тук! Сега… хавлиите!
	Полуобувка се закова на място и с укор изгледа приятелите си.
	— Не сте забравили моето безрадостно детство, нали? — напомни той. — Никой никога не ме е милвал, нито ми е подарявал играчки. Сега, когато най-после и аз мога да си имам играчка с ключе и пружина, вие ми забранявате.
	Маншон и Мъхеста брада се умълчаха. А и що можеха да сторят след тия затрогващи думи? Наистина не им остана нищо друго, освен да гледат отдалече как Полуобувка приближава щанда с механизирани играчки.
	— Какво обичате? — запита продавачката.
	Полуобувка пробяга с очи по рафтовете. Автомобилчета, трактори, патици, кокошки, жабчета… И всичките с пружина. Добър избор, няма що да се каже!
	— Какво бих могъл да си купя? — запита Полуобувка.
	Продавачката внимателно се взря в него.
	— Ах, за вас ли?
	Помисли и каза:
	— Знаете ли — почти зашепна тя, — имам само още едно мишленце с пружина, играчката на Полуобувка. Канех се да го запазя за свои приятели, но на вас все пак ще го дам. Имам чувството, че ще ви допадне страшно много.
	Тя измъкна изпод щанда мишленцето, нави го с ключе и го пусна. С тихо бръмчене то запълзя в кръг.
	Полуобувка гледаше като омагьосан.
	— Чудесно! — възкликна той. — Превъзходно нещо…
	— Виждате ли? — засмя се продавачката. — Досетих се, че тъкмо на вас ще се хареса.
	Полуобувка не криеше възторга си. Заръкопляска, заподскача.
	— Чудо на чудесата! — не млъкваше той. — Прелест!
	Маншон и Мъхеста брада също се приближиха и трябваше да признаят, че това мишленце прави неотразимо впечатление.
	А Полуобувка все тъй подскачаше, въртеше се от радост, та чак ризата изскочи от панталона му. И тогава…
	Нещо тупна на пода. Неговото истинско мишле! С малките си колелца, очукано и овехтяло… Затова пък истинското!
	Настъпи неловко мълчание. Полуобувка не смееше да помръдне. После се наведе и взе от пода мишленцето си.
	— Миличкото ми! — прошепна той. — Как можах да те забравя?
	Вдигна играчката си, докосна я с устни и в същия миг забрави онова друго мишле, макар да беше с пружина.


>	В хотела

	Желанието на приятелите да пазаруват угасна. Дори мишлето с пружината вече не им ловеше окото. Както и всичко останало.
	— Чувствата са много по-важни от вещите — разсъди Мъхеста брада. — Това не бива да се забравя никога.
	Излязоха от универсалния магазин и се настаниха в колата.
	— Давай газ и… на север! — провикна се Полуобувка, като опипа тайничко мишлето под ризата си. — Слънце, въздух и вода — чакат ни!
	Потеглиха.
	Но едва стигнаха до първото кръстовище, когато край тях се струпа много народ и Маншон трябваше да удари спирачките.
	— Милите ни дребосъчета! — раздадоха се викове. — Нашите доблестни спасители! Малки и смели любимци!
	Нямаше никаква надежда да продължат.
	Полуобувка махаше за поздрав през отворения прозорец и с това предизвикваше бурен възторг. Щракаха фотоапарати. Някой им подаде кошница с ябълки. Едно момче нарисува с тебешир на покрива на колата усмихнатите лица на Маншон, Полуобувка и Мъхеста брада.
	Но те съвсем не се усмихваха вече.
	— И кога ще се измъкнем от тоя град? — разтревожи се Маншон.
	— Във всеки случай няма да е скоро — поклати глава Мъхеста брада. — Образно казано, обградени сме от славата като от стена.
	— Наистина — разпери ръце и Полуобувка. — Ние сме нейни пленници.
	Обаче в същото време той пак взе да маха през прозореца и с това предизвика нови изблици на възторг.
	— Престани най-после — смъмри го Маншон. — Съвсем ще пощуреят!
	Но Полуобувка сякаш не чу.
	— Е, стига де! — разлюти се Мъхеста брада. — Изглежда, много ти харесва да си останеш пленник на славата.
	Полуобувка не отвърна, но вече не ръкомахаше към тълпата наоколо. В себе си трябваше да признае, че забележката на Мъхеста брада си е чиста истина. Колко е приятно да чувстваш вниманието на другите и тук, честно казано, славата нямаше никаква вина.
	Навалицата се люлееше край автомобила и кой знае как щеше да свърши всичко това, ако Маншон не беше съзрял зданието отсреща. Там пишеше „Хотел“. Една-единствена дума, която отправи мислите на Маншон в съвсем друга посока.
	— Скъпи приятели! — викна той. — Ясно е, че не можем се измъкна от града. Но защо пък да не останем ей в този хотел? Вземаме си стая и си отдъхваме на спокойствие. А утре заран, докато по улиците още няма никой, тихомълком се измъкваме и — право на север!
	— Чудесно го измисли! — възхити се Полуобувка. — Нали, Мъхеста брада?
	— Чувал съм, че в хотелите има асансьор — колебливо отвърна Мъхеста брада. — И какво ще правя, ако вратата прищипе брадата ми?
	Полуобувка се разсмя от сърце.
	— Няма да остане завинаги затворена, я! — обясни той. — Щом асансьорът спре, вратата сама се отваря.
	Тия думи напълно успокоиха Мъхеста брада и с това въпросът беше решен. Смелчагите слязоха от автомобила на площада и си запробиваха път през ликуващата тълпа към остъклените врати на модерния хотел. Още няколко мига и те вече любопитно се озъртаха в огромното преддверие на хотела.
	И тук беше пълно с народ — едни влизаха, други излизаха, допитваха се до администратора, купуваха вестници и сувенири от щанда. Униформени носачи мъкнеха камари куфари към изхода или към асансьора. Смелчагите с радост отбелязаха, че тук никой не им обръща внимание. И не беше чудно — в хотела отсядаха хора от различни градове, дори от други държави, и никой от тях не беше чувал за славните подвизи на тримата приятели.
	— Напълно приличен хотел! — отбеляза Полуобувка. — Чувствам как хубавичко ще си починем тук!
	А пръстите на краката му шаваха ли, шаваха — за тях нямаше почивка.
	— Не ни остава друго, освен да наемем стая — обобщи положението Маншон.
	Мъхеста брада закима:
	— Ще ни дадат най-хубавото, което имат. Нали сме прочути тук — разсъди той.
	Пристъпиха към администратора. При него нямаше никой в момента, но той беше забил нос в някакъв списък.
	— Молим една стая за нас — най-после се обади Маншон.
	А Мъхеста брада поясни:
	— С балкон, ако може!
	Администраторът не вдигна глава.
	— Резервирана ли е? — рязко запита той.
	{img:i_otnovo_manshon_pic03.png}
	Смелчагите не схванаха смисъла на въпроса и скромно се умълчаха. А администраторът все така се взираше в списъка. Нито един мускул не трепна по лицето му.
	— В командировка ли сте? — най-сетне проговори той.
	Отново отговорът беше мълчание.
	Полуобувка изгуби търпение.
	— Не сме в командировка, просто наминахме насам за ваше добро!
	— Какво? — изненада се администраторът. — Не разбирам намека ви.
	— Идете да ни видите на щанда за играчки, щом не ви се вярва — отвърна Полуобувка. — Тогава може би ще разберете за какво става дума.
	Едва сега администраторът вдигна очи към тях. Лицето му, тъй сериозно преди миг, засия в усмивка.
	— Гледай ти! — възторжено ахна той. — Това сте вие!
	— Ние ами! — оживи се Полуобувка. — Кой друг, наистина!
	— Защо не ми се обадихте веднага? — любезно им се усмихна администраторът.
	Беше местен човек, следователно добре осведомен за подвизите им. Отношението му мигом се промени — той захвърли списъка и взе някакви други книжа.
	— Може би ще ви устрои двустаен луксозен апартамент. С всички удобства.
	— С балкон ли е? — побърза да се осведоми Мъхеста брада.
	— Има балкон, нали?
	— За съжаление няма! — отвърна администраторът. — Но банята е чудесна, с вана!
	— Чувате ли се какво говорите? — избухна Полуобувка. — Според вас Мъхеста брада във ваната ли трябва да спи? Та той не е земноводно!
	Този рязък тон обърка администратора.
	— Моля за извинение — смотолеви той. — Не ме разбрахте. В апартамента наистина има само две легла, но също и диван.
	— За съжаление не ме устройва — въздъхна Мъхеста брада. — Аз спя само на открито, на чист въздух.
	Администраторът се замисли.
	— В такъв случай ни затруднявате — най-после каза той. — Няма да ви оставим да преспите на двора, я!
	— Защо не? — оживи се Мъхеста брада. — Какво толкова има там?
	Ясно пролича как администраторът си отдъхна.
	— Дворът е добре поддържан и представлява сравнително закътано място — занарежда той. — Има и една твърде прилична кучешка колибка. Настаняваме там домашните любимци на нашите гости. Тъкмо сега колибката е свободна. Е, не можем да я сравняваме с един луксозен апартамент, но на вас може би ще ви е удобно там. Имам предвид ръста ви. Да наредя ли да сложат прясно сено или поне възглавница?
	— Благодаря, няма нужда — съвсем го успокои Мъхеста брада. — Обичам да спя на голата земя!
	— Е, добре! Щом вече сте свикнали така!
	Написа им разписка, подаде ключа на луксозния апартамент и им пожела приятно прекарване. Приятелите платиха и се насочиха към асансьора, който идеше да ги отнесе на тринайсетия етаж до техния апартамент.
	Мъхеста брада угрижено следеше как вратите на асансьора се отварят и затварят сами.
	— Тринайсетият етаж — мърмореше той. — Не е на добро това. Ако брадата ми остане прищипана, а асансьорът се повреди, няма да ми е приятно, докато чакаме да дойде техникът.
	И за всеки случай напъха брадата под дрехата си.
	Но в същото време ги сполетя неприятност. Към тях се приближи млад човек с униформа на служител от хотела и важно рече:
	— Строго е забранено непълнолетни да ползват асансьора без придружители.
	— Виж го ти колко е важен! — сряза го Полуобувка. — Едва-що навършил четиринадесет години, и решил нас да поучава.
	Действително този служител беше юноша. Ясно личеше, че бузите му още не познават бръснача, а над горната му устна леко тъмнееше едва набол пухкав мъх.
	— Излиза, че този хлапак не е чувал за нас — не млъкваше Полуобувка. — Очевидно дори вестници не чете. И чакай ти от такива внимание и учтивост!
	Приказваше си Полуобувка, но това не им помогна, докато Мъхеста брада не измъкна брадата си изпод дрехата.
	Приближи до младия човек, разтърси брадата си и каза:
	— Извинете, моля, да сте виждали някога у непълнолетен подобна брада?
	Полуобувка не закъсня да клъвне момчето:
	— Това не ти е нежен мъх над горната устна!
	Младежът си глътна езика. Бузите му ярко пламтяха, когато се отдръпна да стори път на смелчагите.
	А те влязоха в асансьора, който тъкмо пристигна и вратите му се отвориха сами. Никой от тях досега не беше стъпвал в асансьор и съвсем естествено те бяха неспокойни. Мъхеста брада вардеше с две ръце брадата си, Маншон плувна в пот, а Полуобувка яростно въртеше палците на краката си.
	Докато асансьорът се движеше нагоре, Маншон опита да се пошегува, като бършеше потта от челото си:
	— Чудесно виенско колело, нагоре-надолу…
	От вълнение Маншон пак обърка думите и вместо за асансьор, говореше им за виенско колело.
	Пристигнаха благополучно на тринайсетия етаж.
	— Великолепно нещо — възхити се Полуобувка. — Жалко е, че в асансьора не се изпада в безтегловност.
	Отново бяха в добро настроение.
	— Врата като врата — обади се Мъхеста брада. — Асансьорът не бил толкова страшен!
	Потърсиха номера на апартамента, отключиха и влязоха.
	{img:i_otnovo_manshon_pic04.png}


>	Неочакваната гостенка

	Луксозният апартамент напълно заслужаваше името си. Стаите наистина бяха две, имаше всякакви удобства и даже стъклена гарафа с вода, която Полуобувка пресуши на един дъх.
	— Все си е по-добре от чешмяната вода — победоносно се огледа той, сякаш наистина не беше пил само вода.
	Мъхеста брада застана пред огледалото в огромна позлатена рамка и се зае да сресва разрошената си брада. А Маншон тръгна да разглежда картините по стените.
	Още от дете той обичаше рисунките, особено тия, които изобразяваха животинския свят. Затова остана приятно изненадан, когато забеляза голяма цветна картина с три мечки в дълбокия лес.
	— Три мечки! — възкликна Маншон. — Представете си само! Три мечки заедно!
	— Луксозен апартамент, няма що! — разсъди и Полуобувка.
	— Навярно в другите стаи мечките са по-малко!
	Обади се и Мъхеста брада:
	— Мечките оредяват из нашите гори. Хубаво е, че поне по картините можем да ги видим.
	— Жалко, че навремето не успях да се изуча за художник — въздъхна Маншон, а в гласа му прозвучаха скрити нотки на печал. — Толкова е хубаво да се рисуват мечки и всякакви други живи същества.
	— Би могъл и сега да опиташ — успокои го Мъхеста брада.
	— Никога не е късно да се учи!
	— Ще трябва да започнеш с по-примитивни представители на животински свят — продължи мисълта на Мъхеста брада Полуобувка. — С дъждовни червеи например. А щом ти провърви, заемаш се и с по-сложни рисунки. Аз не бих се изненадал ни най-малко, ако накрая успееш и кенгуру да ни нарисуваш.
	Но Маншон безнадеждно махна с ръка.
	— Ох, оставете! Минало ми времето то! Не ме утешавайте — едва не изхлипа той.
	Полуобувка пристъпи към него и дружески положи ръка на рамото му.
	— Няма за какво да жалиш, скъпи приятелю — ободри го той. — Вярно е, че не си художник, но затова пък ти си поет. Стига да поискаш, ще напишеш стихове и за дъждовния червей, и за кенгуруто.
	— Вярно е — плахо се усмихна Маншон. — Честно казано, словото ми се удава. Но, от друга страна, стиховете трудно биха ме прославили.
	— Зарежи това, скъпи Маншон! — едва не се разлюти Мъхеста брада. — Не ти ли дойде до гуша от славата ни? Дебне ни на всяка крачка! Имаме слаба надежда поне тук да си отдъхнем от нея.
	Но едва издумал, и телефонът на писалището иззвъня. Беше толкова неочаквано, че приятелите потрепераха от изненада. После се взряха с недоумение един в друг.
	— Чудесна почивка, няма що! — разлюти се Полуобувка. — Дрънчи като хлопка на дива коза!
	— Няма да се обаждаме — отсече Мъхеста брада. — Нищо добро няма да излезе от това!
	— … Шест… седем… осем… девет… — броеше иззвъняванията Полуобувка.
	— Кой ли може да е? — зачуди се Маншон.
	Мъхеста брада сви рамене.
	— … тринайсет… четиринайсет… петнайсет… — продължаваше да брои Полуобувка.
	Но който звънеше, беше упорит и не оставяше слушалката.
	— … осемнайсет… деветнайсет… двайсет…
	— Може да е грешка — изрази надежда Маншон.
	Мъхеста брада отново сви рамене.
	— … двайсет и четири… двайсет и пет… двайсет и шест… двайсет и седем… — не млъкваше Полуобувка.
	Нервите им не издържаха. Тримата едновременно се устремиха към телефона.
	Полуобувка се оказа най-пъргав и сграбчи слушалката:
	— Ало!
	— Ало-о-о! — дочу се приятен женски тембър толкова ясно, че дори Мъхеста брада и Маншон разбираха думите. — Стаята на смелчагите ли е?
	Грешка нямаше.
	— Не стая, ами луксозен апартамент с три мечки — важно обясни Полуобувка. — Откъде се обаждате?
	— Тук съм, долу, във фоайето на хотела — отвърна непознатата. — Незабавно трябва да се видя с вас.
	— По какъв въпрос? — опита се да я отклони Полуобувка.
	— По много важен! — прозвуча отговорът.
	Полуобувка се извърна озадачен към Маншон и Мъхеста брада, но и те изглеждаха съвсем объркани.
	— Коя ли може да бъде? — прошепна Мъхеста брада. Същото повтори в слушалката Полуобувка, но съвсем не шепнешком.
	— Коя сте вие?
	Въпросът прозвуча рязко и неучтиво, но непознатата не изглеждаше да е засегната.
	— Веднага идвам при вас — отвърна тя. — Ще се видим!
	Трак. И от слушалката зазвучаха къси сигнали.
	— Ало! — развика се Полуобувка.
	Сигналите продължаваха.
	— Остави тая слушалка — обади се Маншон.
	— Значи тя идва! — чудеше се Мъхеста брада.
	Полуобувка кимна:
	— Да почакаме!
	Не се наложи да чакат дълго. След няколко минути на вратата се почука.
	— Моля! — подвикна Полуобувка.
	Непознатата влезе.
	Беше добре облечена дама на средна възраст и с приятна външност. Би изглеждала много по-добре, ако не беше тъй силно гримирана. На ушите й висяха големи златни обеци, по пръстите проблясваха скъпоценните камъни на пръстените й, а на китките й звънтяха сребърни гривни.
	— Здравейте, мои малки приятели! — каза тя мило усмихната. — Видях пред хотела автомобила ви и реших, че сте се настанили тук!
	Маншон непохватно й махна да заеме креслото, тя седна, съзря картината с трите мечки и изведнъж занарежда с печален гласец:
	— Ако знаехте само колко съм самотна!
	— О-о! — съчувствено възкликна Маншон. — И аз бях тъй самотен! Прекрасно ви разбирам! Вие пишете ли си писма?
	Дамата поклати глава.
	— Не, не! — отвърна тя. — И през ум не ми е минавало. Ако трябва да съм откровена, това е работа за ученици и писатели. В края на краищата написаното е застинало навеки слово, а аз съм жадна за разговор очи в очи. Затова и дойдох при вас.
	— Само да си побъбрим ли? — изненада се Мъхеста брада.
	— Не, разбира се! — продължи тя. — Ако трябва да съм откровена докрай, не съм дошла само за едната приказка. Дълго време имах кученце, едно очарователно същество, но остаря и угасна от слабост. Сега идвам да разбера дали някой от вас няма да ми го замести.
	— Да замести кученцето?… — смая се Мъхеста брада.
	— Именно — хитро се поусмихна дамата, като внимаваше все пак да бъде особено любезна. — В това е целият въпрос.
	В стаята се възцари дълбока тишина.
	— Извинете — обади се най-после Маншон. — Как така кученцето ще е ваш събеседник? Животните не разсъждават, а и кучетата не говорят.
	— Разбирате ме съвсем едностранчиво, драги мой — пак се усмихна дамата. — Не е задължително събеседникът да умее да говори. Важното е да те слуша, а моето кученце правеше тъкмо това.
	И отново мълчание, нарушено този път от дамата.
	— Имам установени навици — подхвана тя. — От моя страна всичко ще бъде много коректно.
	И тя внимателно се взря в смелчагите.
	— Ей този от вас, с брадата, ми харесва най-много — кимна тя към Мъхеста брада.
	— Какво? — не повярва на ушите си Мъхеста брада. — За мене ли се отнася?
	— Да, да — повтори тя. — Вие сте толкова екзотичен! Просто жива ваза с цветя!
	После изви очи към Полуобувка и Маншон и добави:
	— Много ви моля да не се засягате. Предпочитам брадатия ви приятел, но съвсем не искам да ви обидя. Разберете ме добре, не мога да взема и трима ви. Жилището ми е малко.
	— Извинете — най-после продума Мъхеста брада. — Преди всичко бих искал…
	— Разбирам, разбирам — прекъсна го дамата. — Вие сте едно приказно човече, нали? Тъкмо поради това ви искам! Виждате ли, има хора, които отглеждат куче или коте, папагал или костенурка, хамстер или морско свинче. Но честна дума, досега не съм чула някой да си има приказно човече. Това е твърде оригинално, не съм ли права?
	Мъхеста брада трескаво размисляше как да надхитри тази жена, но този път мъдростта му беше безсилна. Нищо не му идваше на ум, затова пък думата взе Маншон.
	— Когато си самотен, налита те безсъние — подхвана той. — Вярвам, че и вие имате своите безсънни нощи, ако наистина сте самотна, както казахте.
	— Да — потвърди дамата. — Безсънието наистина ми причинява много грижи.
	— Ето виждате ли? — продължи мисълта си Маншон. — Работата е в това, че Мъхеста брада спи само на чист въздух. Нощем вие въобще няма да имате възможност да разговаряте с него и безсънието ви изобщо няма да изчезне.
	Полуобувка мигом схвана накъде бие Маншон и побърза да се намеси в разговора:
	— Мъхеста брада няма да остане дори и в този луксозен апартамент. Ще спи на двора тази нощ.
	— Наистина ли? — вдигна вежди дамата. — Странен навик. Но човек може да се отучи от много и най-различни привички.
	Междувременно Мъхеста брада най-после се съвзе.
	— Никога няма да изоставя приятелите си — решително заяви той. — Тримата няма да се разделим за нищо на света, ще споделяме заедно скърби и радости.
	— Много добре го каза! — трогна се Маншон и скришом избърса една сълза.
	И Полуобувка не остана безразличен.
	— Нашият Мъхеста брада е истински другар — обърна се той към дамата. — Вие се погрижете да си вземете ново кученце. Или да речем, морски лъв… или бог знае още какво!
	Жената видимо се засегна.
	— Вие не ме учете, млади момко! — сопна се на Полуобувка тя. — Шавайте с пръстите на краката си, колкото си щете, но устата си дръжте затворена. Дали ще си взема у дома морски лъвове или морски змей, остава лично моя работа!
	— Извинете, моля! — побърза да я успокои Маншон. — Убеден съм, че Полуобувка съвсем не искаше да ви обижда. Лично аз с удоволствие бих рисувал моржове. За съжаление не ми се удаде случай да уча рисуване и всичко остава една несбъдната мечта.
	Мъдрите думи на Маншон видимо оказаха въздействие.
	— От мечтите няма вреда — вече съвсем спокойно отвърна дамата. — Особено са необходими те на всеки самотник.
	И тя стана от креслото, оправи пред огледалото къдриците си и тихо произнесе:
	— Отивам си! Довиждане, скъпи мои!
	— Довиждане — отвърнаха в хор смелчагите.
	Вратата се отвори и затвори след нея. Отиде си! Приятелите останаха смълчани. В този момент телефонът отново иззвъня — екливо и неочаквано, както преди малко.
	Полуобувка грабна слушалката.
	— Стаята на смелчагите ли е? — прозвуча непознат женски глас.
	— Не! Това е гнездо на мечтите! — отвърна Полуобувка. И пусна слушалката върху вилката на телефона.


>	Тайнствената сянка

	Мъхеста брада лежеше сред люляковите храсти в двора на хотела.
	Нощта настъпи и доведе със себе си тишината. Заглъхна музиката в ресторанта, затихнаха улиците — нито шум от мотори, нито човешка гълчава. Един след друг гаснеха прозорците на хотела. И на тринайсетия етаж отдавна не светеше. По високото смрачено небе проблясваха светли звезди.
	Хубаво беше, но кой знае защо, сънят не идваше. Мъхеста брада се въртеше от едната на другата страна, опитваше се да не мисли за нищо, постара се да лежи, без да шавне — нищо не помагаше. Стана още по-зле, когато по късна доба изгря огромният златен диск на пълната луна. Привечер Маншон беше докарал автофургона в двора и сега лунните лъчи падаха точно върху фаровете. И те блестяха зловещо и неприятно като две безкрайно зли очища.
	Мъхеста брада изпитваше странна потиснатост, която не можеше да си обясни. Нямаше причина да се безпокои за каквото и да е. Очакваше ги чудесна почивка. Рано сутринта ще се измъкнат от града и хайде, към топлия морски бряг. Образно казано, щяха да отмият от себе си тази досадна известност, от която нямаха мира. Следователно всичко им беше наред.
	Но сънят бягаше от очите му. Що да стори?
	Припомни си прастарата игра за приспиване и започна да брои наум: „Едно, две, три, четири… — и при това здраво стискаше клепачи, — дванайсет, тринайсет, четиринайсет, петнайсет…“
	Иди му разбери как това броене внезапно му припомни Полуобувка и как той броеше телефонните иззвънявания. Да-а-а, онзи телефонен разговор! И дамата! Ами ако тя го открадне, щом заспи сега? Нали се оплакваше от безсъние?…
	Мъхеста брада се разсъни дотолкова, че чак забрави и да брои. Да-а-а, дамата! Само като си помислиш! Гледай я ти какво й се искало! Да го отглежда като свой домашен любимец! Вместо кученце! Дали това не е причина за безсънието му в този момент? Да го сравняват с домашно кученце?
	Естествено за него нямаше нищо унизително. Важното е хората да се отнасят добре с животните. И в тоя миг…
	Спомни си, че администраторът го посъветва да преспи в кучешката колибка. Трябваше да е тук нейде из двора. Мина му през ума, че щом го вземат за кученце, не е зле да се заинтересува по-подробно от живота на кучетата. Реши да открие колибката.
	Седна, огледа се наоколо. После стана и се заозърта.
	Аха, ето я там! Откри я начаса` благодарение на лунната светлина. Малка къщичка, само че без прозорци, а вместо врата — сводест отвор.
	Без да бърза, Мъхеста брада се запъти натам, после се спря да огледа всичко.
	„Интересно, как ли се чувстват кучетата вътре?“ — чудеше се той.
	И за да бъде съвсем наясно, той пропълзя навътре и остана да лежи пред вратата, вирнал глава съвсем по кучешки.
	— Не е лошо — каза си Мъхеста брада.
	Опита се да си представи, че наистина е кученце. И какво трябваше да чувства това същество в своя дом? Трудно беше да се отгатне. А предишното безпокойство отново стегна сърцето му. Предчувствие за нещо лошо ли? Може би така му влияеше бялата лунна светлина. Мъхеста брада търсеше обяснение, но то му убягваше. Лунната светлина наистина навява тревожни чувства и това не е тайна за никого. Навярно и кучетата изпитват безпокойство, нали понякога вият срещу пълната луна.
	{img:i_otnovo_manshon_pic05.png}
	Но ето че луната вече се снишаваше към хоризонта и призрачните сенки из двора постепенно се удължиха.
	„Какво ли изпитват кучетата, когато се взират в сенките на нощта? — питаше се Мъхеста брада. — Проследяват ли дългата сянка на покрива, поела след залязващата луна?“
	И в тоя момент…
	Мъхеста брада потрепера. Така се беше вживял в ролята на куче, че едва не лавна.
	На двора се беше появила още една сянка. Нямаше я преди. И тази сянка… беше на човек!
	Бавно и много внимателно тайнствената сянка се промъкна към автомобила на Маншон. Спря се там, повъртя се наоколо, застоя се, после надникна през стъклата. Мъхеста брада прекрасно осъзна какво би изпитало едно куче — би се втурнало с ярост към тайнствената сянка.
	Но Мъхеста брада не беше куче! Не му хареса онзи, който сновеше край автомобила им, но все пак Мъхеста брада остана да лежи в колибката. Реши да прикрие чувствата си и да проследи какво ще стане по-нататък!
	Сянката се закова на едно място. Пълна тишина! Сянката стоеше безмълвна като всяка сянка.
	Кой ли можеше да е? Някой любител на автографи? Мисли си, че смелчагите нощуват в автомобила, и е дошъл да ги помоли да изпишат имената си. Надявал се е, че това може да стане нощем, без да чака ред. Но, от друга страна, защо ще се промъква в двора на хотела като крадец? Да не би изпросването на автографи да е нещо срамно и нередно? А сянката все тъй стоеше неподвижно като всяка сянка.
	Ами ако наистина е крадец? И какво можеше да иска от тях? Може би самия автомобил? Едва ли! Всеки крадец трябва да знае, че така няма да стигне далеч — смелчагите са известни, хората познават и автомобила им.
	И тогава Мъхеста брада съзря в ръцете на непознатия голяма пазарска чанта. Може би той желаеше да изрази своето уважение към смелчагите и им носеше нещо вкусно за почерпка. Пирожки например!
	При тази си мисъл Мъхеста брада неволно се усмихна — от него нямаше да излезе куче, защото то би се сетило не за пирожки, а за кокал например.
	Сянката отново се раздвижи и бавно се отдалечи от автомобила, като размахваше чантата. Тя се люлееше тъй леко и свободно, че Мъхеста брада разбра — чантата беше съвсем празна. Нито пирожки, нито кокал можеше да има в нея.
	Скоро сянката се озова до люляковите храсти, тъкмо там, където Мъхеста брада се беше излегнал най-напред. Мъхеста брада с благодарност си помисли, че стори добре, като се отказа да нощува там и послуша администратора, който му препоръча кучешката колибка. В сравнение с люляковите храсти сега беше на по-сигурно място.
	Тайнственият непознат запали джобно фенерче и светлината зашари под храстите.
	„Нищо няма да откриеш там! — смееше се в себе си Мъхеста брада. — Да беше минал преди малко…“
	Успокои се и очите му взеха да лепнат за сън. Стори му се, че нейде отдалече се чува песен на звънчета. Ами, откъде можеха да се вземат звънчета тук?
	Когато Мъхеста брада отново отвори очи, джобното фенерче беше угаснало. Утринната заря багреше крайчеца на небето.
	„Скоро ще съмне“ — помисли си Мъхеста брада.
	Ще дойдат Маншон и Полуобувка, тримата ще се настанят в автомобила и ще се втурнат вън от града по пустите улици. Скоро ще се озоват край топлото море. Вълните ще плискат спокойно и ще им навяват сън. А те ще се зариват в пясъка, ще си поръчат колкото си щат лимонади. Ще отпиват по глътка, по две. И ще бъде тъй приятно, тъй приятно…
	Мъхеста брада се унесе в сън.
	И виж ти какво видя!
	Зазвъняха звънчетата… Прекрасен зимен ден. Над снежната равнина се носи сладък звън. О, не — лято е! Слънцето грее… Майка му е опънала люлката насред полето. А Мъхеста брада е мъничък, толкова мъничък, че брадата му стига едва до кръста. Майка му го взема в прегръдките си, вдига го от люлката и го люлее на ръце. Нани-нани-на! Толкова е приятно, толкова е хубаво!…
	{img:i_otnovo_manshon_pic06.png}


>	Изчезването на Мъхеста Брада

	Маншон се разбуди много преди изгрев-слънце. Без да губи време, той скочи от леглото си и се залепи за прозореца. Чудесно! Улиците пусти — нито хора, нито автомобили. Само една подранила цистерна за мляко профуча наблизо, а край хотела метачът вече бръскаше тротоара.
	Маншон дръпна завесите и се хвърли към Полуобувка.
	— Време е да тръгваме — развика се той и раздруса Полуобувка за раменете. — Морето ни зове!
	Полуобувка отвори очи и рипна от леглото.
	— Морето ни зове! Морето ни зове! — щастливо се развика и той. — Най-после отиваме в отпуск! Една хубава екскурзия с автомобила и после всички радости, които морето може да ни предложи!
	Но тъй като морето беше все още далече, Полуобувка побърза да се вмъкне във ваната, за да вкуси като начало на отпуска им поне от нейните радости.
	Полуобувка дълго трополи из банята и когато най-после се показа навън, беше още по-палав и дяволит от когато и да било.
	— Не е ли ваната едно малко море? — в сладка премала разсъждаваше той. — Прекрасно освежава!
	Маншон с удоволствие би се отпуснал във ваната или поне би взел един душ, но не искаше да тръгне на път с мокро кожухче. Само изми ръцете си и наплиска с вода очите си.
	Повече нямаше какво да правят в този луксозен апартамент. Превъртяха ключа и слязоха долу с асансьора.
	За разлика от вчера сега във фоайето на хотела беше необичайно тихо. Никакви хора. Пълна тишина. Само администраторът стърчеше на своето място. Маншон и Полуобувка пристъпиха към него да му предадат ключа.
	— О-о? — изненада се той, когато съзря смелчагите. — Не се каните да напуснете хотела, нали?
	— Тъкмо това ще направим — обясни Маншон. — В отпуск сме и тръгваме за морето.
	— Първо едно автопътешествие и после — на плажа — не се стърпя и Полуобувка.
	Администраторът въздъхна.
	— Е, да, разбирам ви — поклати глава той. — Остава ми само да съжалявам, че тъй скоро си отивате от тук.
	— Какво да се прави — отвърна Маншон.
	— Надявам се, че останахте доволни от удобствата, които ви предложихме — каза администраторът.
	— Разбира се — побърза да потвърди Маншон. — Дълбоко впечатление ми направи картината с трите мечки.
	— И банята! — обади се Полуобувка. — Ваната е като малко море. Жалко, че нямаше пясък, хубавичко щях да се заривам.
	При тия думи лицето на администратора се изопна.
	— Но защо не ми казахте? — затюхка се той. — Щях да уредя и пясък да ви сложат. Умея да се оправям с тия неща.
	Маншон се смути.
	— Ех, и вие сега!… — смотолеви той. — Не е необходимо, наистина!
	И Полуобувка се опита да успокои администратора.
	— Няма нищо — много ласкаво каза той. — За толкова кратко време и без пясък изкарахме някак си.
	— Изкарахте някак си? — повтори объркан администраторът. — Никога няма да си простя, че в такъв луксозен апартамент тъкмо вие сте изкарали някак си! Много ви моля, когато друг път наминете насам, поискайте всичко по-навреме!
	— Стига да се сетим какво да поискаме — измънка Маншон.
	— Каквото и да е — обясни администраторът. — Като този пясък например, а и всичко друго…
	Администраторът им се усмихна на сбогуване. Маншон и Полуобувка излязоха навън. Беше съмнало вече. По улиците се мяркаха първите забързани минувачи, тук-таме се виждаха и автомобили.
	— Трябва да побързаме — обади се Маншон. — Още малко и ще ни притиснат отново.
	Кривнаха зад ъгъла, минаха под високата арка и стъпиха в двора на хотела. Скоро и двамата бяха в автомобила.
	Маншон запали мотора.
	— А къде е нашият мил Мъхеста брада? — озърна се той.
	— Кой знае къде е захъркал под дебелата си брада — пошегува се Полуобувка.
	Маншон наду клаксона.
	Нищо. Мъхеста брада не се появи.
	Още един, по-дълъг сигнал.
	В отговор — тишина.
	— Чудна работа! — угрижи се Маншон. — Обикновено Мъхеста брада се събужда преди нас.
	За трети път натисна клаксона, но тъй като Мъхеста брада никакъв го нямаше, Маншон угаси мотора.
	— Налага се да го потърсим — отсече той.
	И те затърсиха — надникнаха под люляковите храсти, претършуваха двора. От Мъхеста брада — ни вест, ни кост!
	— Може би е тръгнал сам? — усъмни се Полуобувка. — Усетил е зова на морето и се е запътил натам. Морето въздейства много силно, трудно е да устоиш!
	— Не дрънкай глупости! — махна с ръка Маншон. — Мъхеста брада може и да е дочул зова на морето, но той не е такъв смелчага, който да зареже приятелите си и без да обели дума, да се затири натам! Забрави ли какво каза на оная дама? Никога няма да ни изостави и ще дели с нас радости и скърби.
	— Добре, де! — съгласи се Полуобувка. — Но къде се е дянал сега? Ние тук се тревожим за него, а той пет пари не дава за нас!
	Маншон потъна в размисъл.
	Къде наистина би могъл да бъде Мъхеста брада? И какво ли всъщност го е сполетяло?
	— Надявам се, че никой не го е настъпил тук, докато е спал — изведнъж се обади Полуобувка. — Понякога такива неща завършват доста зле!
	Маншон стреснато се взря в Полуобувка.
	— Ами ако наистина е станало така?… — промълви той с треперещ гласец. — Някой го е настъпил в тъмното… Напълно е възможно!
	— И още как — разпали се Полуобувка. — Костите му натрошени и може още по-зле да е станало! Да се надяваме, че поне навреме са го отнесли в болницата.
	Лицето на Маншон прибеля като платно.
	— Костите му натрошени — повтори той. — И това в началото на отпуска?… Просто ужас!
	— Не е приятно, естествено — разсъди Полуобувка. — Да си на плажа с гипсиран крак — ама че гледка! Защото, както се казва, гипсът си е гипс! Ти как смяташ?
	Маншон не отвърна. В момента мислеше за нещо съвсем друго. Ясно си представяше как Мъхеста брада лежи нейде из болницата. И което беше още по-трагично, сам-самин сред чужди хора. Без някой да му съчувства или просто да го утеши. Маншон прекрасно познаваше самотата. Какви тъжни чувства му навяваше тя едно време, макар да беше здрав и читав. Но ако тогава го беше настигнала бедата, както е сега с Мъхеста брада?…
	Маншон не посмя да продължи мисълта си. Очите му плувнаха в сълзи.
	— Виж ти? — зачуди се Полуобувка. — Какво има?
	А когато видя как сълзите на Маншон се стичат по кожухчето му, Полуобувка внезапно съжали, че приятелят му не се потопи във ваната, защото маншонът му и без това сега щеше да подгизне. А дали от сълзи, или от водата в банята — в края на краищата какво значение можеше да има.
	— Бедни Мъхеста брада — нареждаше Маншон, — къде лежиш сега с потрошени нозе?
	— Не бъди толкова уверен — опита се да го утеши Полуобувка. — Не е сигурно дали са счупени двата му крака, или само единият.
	— Мислиш ли, че е възможно? — с внезапна надежда вдигна очи към него Маншон.
	— А защо не? — продължи мисълта си Полуобувка. — Нищо не се знае със сигурност. Възможно е да са пострадали не краката, а ръцете му.
	Това вече не биваше да го казва.
	— Ръцете ли? — извика Маншон и сълзите му отново рукнаха. — Боже бой, колко е несправедлива съдбата понякога! Нима Мъхеста брада е сторил някому зло с ръцете си? Напротив! С ръцете си той събираше вкусни горски плодове и ги делеше с приятелите си. С ръцете си вареше превъзходен чай от еленов мъх, бранеше невинните птичета от злите котараци и дори отровно змийче прибра при себе си като по-голям брат. А каква е съдбата му сега? Ръцете му — натрошени, да не може да прави добрини с тях.
	Маншон нареждаше неудържимо и Полуобувка съвсем клюмна до него.
	— Е-е-е! — промърмори той, като преглътна няколко пъти.
	— Може пък едната му ръка да не е пострадала. Знаем ли какво точно се е случило, я?
	— А според теб коя от ръцете му е останала здрава? — през сълзи запита Маншон. — Лявата или дясната?
	— Да се надяваме, че е дясната — отвърна Полуобувка и в същия миг разплакан се хвърли в прегръдките на Маншон.
	Нито един от тях не беше в състояние да продума. Проливаха сълзи, опрени един до друг, и изглеждаха неутешими. И тъй като Полуобувка ронеше сълзи по гърба на Маншон, дрехата му наистина съвсем подгизна.
	{img:i_otnovo_manshon_pic07.png}


>	В болницата

	Най-после сълзите на Маншон и Полуобувка пресъхнаха. Но в очите им, зачервени от плача, се утаи дълбока печал и те сега безмълвно се взираха един в друг.
	— Трябва да предприемем нещо! — пръв се обади Маншон.
	— Правилно! — съгласи се Полуобувка. — Бездействието убива надеждата.
	Преди всичко решиха да се отправят към болницата. Ако предположението им се окажеше вярно и някой наистина беше настъпил през нощта Мъхеста брада, би трябвало сега той да е в болницата. Но когато, едва седнали в колата, те се измъкнаха от двора на хотела, веднага се разбра, че няма лесно да си пробият път. Най-напрегнатият час беше настъпил вече. Автомобилите се носеха по улиците като железен поток, а хората се тълпяха в гъсто множество. Забелязаха автофургона на Маншон и побързаха да го обкръжат. Няколко момчета вече надничаха през прозорците на автомобила.
	— Отново сме пленници на славата — загрижено се обади Полуобувка. — Всеки момент ще ни притиснат отвсякъде.
	— Прав си! — изпъшка и Маншон.
	Но виж ти, излезе им късметът — дочу се внезапен вой на сирена, хората се заковаха на място и обърнаха любопитно очи натам, откъдето звукът все повече се приближаваше. Движението на колите замря. Никой не смееше да шавне по улицата.
	— Сега! — извика Маншон. — Сега или никога!
	Когато линейката се изравни с тях край хотела, Маншон даде газ. Автомобилът подскочи и в следващия миг Маншон се залепи зад линейката.
	— Ще я следваме неотстъпно — заяви той. — Да става каквото ще!
	— Само внимавай да не налетиш на линейката! — предупреди го Полуобувка.
	Маншон не отговори. Караше след бясно носещата се линейка и това поглъщаше цялото му внимание. Само да не изостане! И да не блъсне линейката отзад! Най-нищожна грешка или даже разсейване можеше да доведе до тежко пътнотранспортно произшествие.
	Навсякъде автомобили и пешеходци навреме и почтително правеха път на линейката. А след нея безпрепятствено се промъкваше и автофургонът на Маншон. Никому и през ум не минаваше, че смелчагите следват линейката, за да се придвижат напред. На нито един пазител на реда не би му хрумнало да обвини Маншон в превишаване на скоростта. Всички смятаха, че смелчагите се носят след линейката, за да се изпълни някакво тяхно желание или бързат за важна работа.
	Най-после линейката спря пред болницата — всъщност Маншон и Полуобувка тайно се бяха надявали тъкмо на това. Разбира се, сега и Маншон трябваше да гарира колата си. Когато санитарите изнесоха от линейката носилката с пострадалия и се отправиха към входа на болницата, приятелите ги последваха.
	Едва сега Маншон се сети, че не носят нищо на Мъхеста брада.
	— При болен не се ходи с празни ръце — затюхка се той. — Трябваше да вземем нещо. Най-малкото плодове! Или цветя!
	Но Полуобувка беше на друго мнение.
	— Да няма рожден ден! — възрази той. — Помисли какво може да излезе. Мъхеста брада е целият в гипс, а ние го отрупваме с цветя като паметник!
	— Е, добре! — съгласи се Маншон. — За цветята както и да е! Но можехме все пак да му вземем нещо вкусно.
	Полуобувка пак не се съгласи.
	— Мъхеста брада цени чувствата повече от всичко друго! — отсече той. — Няколко сладкиша не биха му заменили истинското приятелство. За нас е важно как се чувства той, а не да го тъпчем с ядене.
	Полуобувка беше убедителен и Маншон се съгласи с него. Точно тъй! В края на краищата всякакви там мармалади или шоколади не могат да се сравняват с едно искрено съчувствие.
	Но къде да търсят Мъхеста брада? Болницата е огромна и няма да тръгнат от стая в стая, я? Смелчагите се заозъртаха смутено. Един човек с бяла престилка току се запъти към тях. Огромните му очила с дебели стъкла и малката бяла шапчица подсказваха, че това ще да е лекарят.
	— Извинете, моля — пристъпи към него Маншон. — Бихте ли ни казали в коя стая лежи Мъхеста брада?
	— А-а, брадатият?… — промърмори лекарят, поспря се, като да си спомни нещо, и каза: — Онзи, дето се занимава с животни ли?
	— Точно така! — подскочи Полуобувка. — Животните са голямата му слабост!
	— Вярвам, вярвам — отвърна лекарят и лицето му стана загрижено. — За съжаление подобна слабост понякога се заплаща твърде скъпо!
	— Несъмнено! — закима Полуобувка. — Аз например винаги внимавам с животните. Веднъж имах глупостта да се изправя очи в очи с един плъх и вярвайте ми, това ми е обеца на ухото за цял живот!
	Но Маншон не възнамеряваше тъкмо сега да обменят мнения за животните.
	— Кажете, моля, какво му е? — обърна се Маншон към лекаря, готов да чуе всичко.
	Полуобувка не закъсня:
	— Страхувам се, че… просто са го настъпили.
	Лекарят смъкна очилата си и се зае да ги трие с носна кърпа. После каза:
	— Боя се, че имате право!
	Смелчагите се хванаха за главите и пребледняха като платно.
	— Значи така! — извика Маншон.
	— Не е възможно! — не се предаде и Полуобувка.
	Лекарят сложи очилата си.
	— За съжаление така е! — отвърна той. — Не твърдя, че подобно нещо се случва всеки ден, но сега положението е именно такова.
	— Трябва да го видим! — проплака Маншон.
	Полуобувка изграка като чайка:
	— Начаса` трябва да го зърнем!
	Лекарят се взря внимателно в тях:
	— Вие какви сте му?
	— Негови приятели — отвърна Маншон.
	— Ние сме единствените му приятели — уточни Полуобувка. — Освен нас той си няма нийде никого.
	— А, така ли? — отвърна лекарят. — Е, щом си няма нийде никого, поемам отговорността да ви пусна при него. Едно свиждане с приятелите ще го подкрепи най-добре, не мислите ли, че съм прав?
	{img:i_otnovo_manshon_pic08.png}
	Смелчагите закимаха в знак, че мислят именно така.
	— Но пак напомням, че положението му е твърде сериозно — продължи лекарят. — С вас като негови приятели мога да бъда откровен. Ребрата му са натрошени, възможно е вътрешните органи също да са пострадали. Не бива да се бавите при него, пускам ви за не повече от пет минути.
	Смелчагите отново закимаха и тогава лекарят ги поведе по дългия коридор. Чак в края те спряха пред една врата.
	— Чуйте! — прошепна силно изплашен Полуобувка. — Някой стене там!
	И без да напрягат слух, лесно дочуха странните звуци. Неясен говор, болезнен стон, отново отделни думи.
	— Вашият приятел стене непрекъснато — обясни лекарят. — Наложи се да го настаним в самостоятелна стая, за да не безпокои другите болни.
	С тези думи той отвори вратата и ги покани вътре.
	— Имате гости! — подвикна лекарят и се обърна към смелчагите: — Не искам да ви преча с присъствието си, но не забравяйте — не повече от пет минути! По-късно, когато болният започне да се поправя, ще увеличим времето за свиждане.
	Маншон и Полуобувка благодариха на лекаря и пристъпиха към леглото на болния. Не е трудно да си представим изненадата им, когато зърнаха в него съвсем непознат човек с голяма черна брада. На свой ред и той ги изучаваше. В тъмните му очи се мярна радост и… очевидно смущение.
	Смелчагите останаха заковани пред леглото на болния и не смееха да шавнат.
	— Казвам се Волдемар! — прекъсна мълчанието болният и им протегна ръка. — Наистина се радвам да се запозная с вас.
	— Маншон — представи се Маншон и подаде ръка. — Приятно ми е!
	— Радостта ми е неописуема! — заяви Полуобувка и също подаде ръка. — Страхувахме се, че тук лежи нашият приятел…
	Маншон забеляза как през очите на Волдемар премина сянка и побърза да прекъсне Полуобувка.
	— Бояхме се, че тук лежи наш неизвестен приятел, при това целият в гипс! — поясни той. — Сега с облекчение виждам, че поне ръцете ви са здрави и читави.
	— И краката — допълни Волдемар и тъгата в очите му се разсея. — Само ребрата ми са счупени и ми е поразместено едно-друго. Но няма нищо чудно, общо взето, размина ми се. Да те настъпи цял слон…
	— Слон ли? — едновременно викнаха Маншон и Полуобувка.
	— Именно слон — продължи Волдемар. — Ама вие не знаете ли? Аз съм работник в зоологическата градина и тъкмо там ме настъпи слонът, съвсем случайно.
	— С животните трябва да се внимава — с разбиране отбеляза Полуобувка. — Веднъж и с мен се случи подобна история. Настъпих случайно, но не слон, а едно отровно змийче. Бях на косъм от смъртта.
	— Тъй е то! — съгласи се Волдемар. — С животните наистина трябва да се внимава.
	— Навярно много страдате? — съчувствено запита Маншон. — Още от вратата чухме как стенете!
	— Пъшкам, ами! — призна си Волдемар. — Но не толкова от болката, колкото от мъка. Не мога без любимия си слон и сега толкова ми е криво, че ми се реве на глас.
	— Повече от странно — не разбра мисълта му Полуобувка.
	— Слонът ви е настъпил, а вие чезнете от мъка по него?
	— Така си е — закима Волдемар. — Не мога да ви го обясня, но е истина.
	Лицето на Волдемар странно просветна, дори огромната му брада не можеше да скрие някакво вътрешно озарение. Погледът му омекна и Волдемар се унесе в мечти. Маншон и Полуобувка осъзнаха, че сега в мислите си Волдемар е при своя слон. Те тактично се умълчаха.
	В този момент вратата се отвори и в стаята влезе сестрата, понесла термометри в ръце.
	— Добро утро — поздрави тя Волдемар и ласкаво кимна на смелчагите. — Как се чувстваме днеска?
	— Благодаря за вниманието, сестра Кирсипуу. Много съм добре! Както виждате, и гости си имам!
	— Виждам, виждам — отвърна сестрата и подаде един термометър на Волдемар, който веднага го мушна под мишницата си. — Надявам се, че гостите няма да те преуморят.
	Като каза това, тя оправи одеялото на Волдемар и излезе. Последните й думи напомниха на Маншон и Полуобувка, че е време и те да си тръгват. Пет минути не са много време и навярно вече бяха изтекли.
	— Кога ще дойдете пак? — запита Волдемар.
	Маншон и Полуобувка се спогледаха. Кога ли наистина можеха да го посетят отново?
	— Може би утре? — измънка Маншон.
	— Да — разпали се и Полуобувка. — Още утре!
	— Нямате представа колко радост ми доставихте! — усмихна им се Волдемар.
	Едва вратата тракна зад гърба им, и в стаята отново се разнесоха тежки стонове.
	— Дотук всичко беше много добре — разсъди Полуобувка. — Но още нищичко не сме узнали за нашия Мъхеста брада.
	Обсъдиха въпроса и накрая решиха да се обърнат към регистратурата. Но оттам твърдо им заявиха, че никакъв Мъхеста брада не е записван в болницата.
	— Може заради ниския му ръст да са го приели в детското отделение — предположи администраторът.
	Маншон и Полуобувка обаче обясниха, че брадата на Мъхеста брада стига чак до земята и не е възможно да го вземат за дете, това е изключено.
	Регистраторът се съгласи с тях.
	— Разбирам затрудненията ви — каза съчувствено той. — И ако наистина някой го е настъпил, както предполагате, непременно ще го приемем в болницата. Но преди това ще трябва да го откриете.
	— Естествено — закима Полуобувка.
	Беше ясно, че просто трябваше да издирят Мъхеста брада.
	Нямаше какво повече да правят в болницата. Благодариха на администратора и си тръгнаха.
	{img:i_otnovo_manshon_pic09.png}


>	Якичка за Маншон

	Маншон и Полуобувка се заседяха на главното стълбище пред болницата.
	— И накъде сега? — запита Полуобувка с безкрайна безнадеждност в гласа.
	— Натам, накъдето ни отведе следващата линейка — отвърна Маншон.
	За жалост не бяха в състояние сами да определят посоката си. Улиците гъмжаха от народ, нищо чудно автомобилът им пак да бъде обсаден. Най-сигурно беше пак да тръгнат след линейка. Където ги отведеше тя, там щяха да търсят и Мъхеста брада.
	Не се наложи да чакат дълго, когато прозвуча познатият им вой и нова линейка закова спирачки до стълбището на болницата. Отвориха вратите й, измъкнаха болния с носилка, понесоха я към входа.
	— Да запалим колата — разбърза се Маншон. — Може би ще тръгнат начаса`.
	Скоро се разбра, че Маншон беше прав. Едва-що седнаха и моторът забоботи, когато санитарите на линейката се завърнаха. Още няколко мига и линейката се втурна напред, тъй че Маншон едва успя да се залепи зад нея.
	Отново започна дива гонитба. Независимо че му беше крайно трудно, Маншон успяваше плътно да следва линейката. Воят неизменно отваряше път и на двете коли.
	Скоро приятелите взеха да се притесняват. За кратко време бяха прекосили града и вече се носеха из крайните квартали.
	— Накъде сме тръгнали? — обезпокои се Полуобувка. — Сега сме извън града.
	И точно тъй беше.
	Отминаха табелката, която бележеше границите на града. Наоколо се ширнаха нивя и градини. Линейката увеличи скоростта и макар Маншон да стори същото, фургонът постепенно взе да изостава. Моторът прегряваше и скоро не им остана друго, освен да спрат край пътя.
	— Зарязвам тая гонитба — обади се Маншон.
	Полуобувка отвърна:
	— Отдавна трябваше да го направиш!
	Излязоха от автомобила и седнаха край пътя — хем да си поемат дъх, хем да се посъветват какво да правят.
	— Колко е хубаво след толкова време пак да се озовеш сред природата — озърташе се Маншон.
	Полуобувка закима.
	— Да-а-а! — дълбокомислено произнесе той. — Понякога се налага да оставаш сред природата, защото тя не търпи празно място.
	Маншон не разбра какво точно искаше да му каже Полуобувка, но мислите му внезапно тръгнаха в нова посока. Природата не търпи празно място… Което си е вярно, вярно е! Нейде и някога е възникнало празно място и сега техният Мъхеста брада го е заел. Нали и той самият беше частица от природата. И къде ли сега запълваше някое празно място — с брадата си! Трябваше да го открият. От друга страна пък, мястото на Мъхеста брада в техния автомобил беше празно. И ако природата наистина не търпи това, някой трябваше да им замести Мъхеста брада.
	Маншон бързо отхвърли последната си мисъл. Никой не можеше да им замени Мъхеста брада! Техния добър приятел! Единствен и незаменим! Мъхеста брада трябваше да се завърне при тях, където беше истинското му място, независимо къде и поради какво се намира далеч от тях сега!
	— Да вървим! — решително скочи на крака Маншон.
	— Веднага ли? — зачуди се Полуобувка. — Тъкмо започнах да се наслаждавам на природата!
	Но Маншон остана непреклонен.
	— Никакви радости не могат да ни отклонят от главната цел — отсече той. — Трябва да открием Мъхеста брада!
	Полуобувка изпъшка тежко-тежко, надигна се от мястото си и скоро автомобилът им потегли обратно към града.
	Този път Маншон караше бавно. Беше твърде разсеян и не смееше да вдигне скорост, за да не стане някоя беля. Но дори и при безопасна скорост бедата не е изключена.
	Иззад ъгъла внезапно изскочи едно рошаво кученце. Би трябвало да прекоси бързо улицата, но то се взря в приближаващия автомобил и не мръдна от средата на пътното платно. Кученцето с изненада гледаше Маншон право в очите, а и Маншон беше внезапно зашеметен от странното поведение на това същество, че едва в последния момент се сети да удари спирачки.
	Автомобилът спря.
	— Гледай го ти, кученцето му с кученце! — ядоса се Полуобувка. — Дотегнал му животът!
	Но съвсем не изглеждаше животът да е дотегнал на кученцето. То махаше с опашка и все тъй дружелюбно се взираше в Маншон.
	— Вземи си го за якичка — подкачи Полуобувка приятеля си. — Само теб гледа! Неговото кожухче и твоят маншон си приличат като две капки вода. Никъде няма да намериш по-хубава яка.
	— Стига глупави шеги! — сопна се Маншон.
	Но очевидно и той трябваше да признае, че кожухчето на кученцето и неговият маншон наистина си приличаха — еднакво дълга козина с един и същи жълто-кафяв цвят. Навярно поради тази прилика между Маншон и кученцето възникна симпатия. Но какво да се прави? Не можеше заради това Маншон да остане за вечни времена тук, насред пътя!
	Той внимателно даде газ, заобиколи кученцето и продължи нататък.
	След няколко мига обаче Полуобувка вдигна врява:
	— Тича след нас! С всички сили!
	Маншон хвърли поглед към страничното огледало и наистина видя как кученцето се носи след тях. С късите си краченца то ситно-ситно тичаше, изплезило розово езиче.
	— Но какво иска то? — зачуди се Маншон.
	Полуобувка поразмисли — и този път особено сериозно.
	— Иска точно ти да му бъдеш стопанин — рече накрая той. — Очевидно сега кученцето е без свой дом!
	Маншон неволно, без даже сам да разбере, намали скоростта.
	— За всяко куче трябва да се грижи човек — разсъждаваше на глас Полуобувка. — И ако кучето самичко открие своя стопанин, през целия си живот му остава вярно като най-добър приятел.
	Маншон отново надзърна през огледалото. Сега, когато скоростта беше намалена, кученцето съвсем ги наближи. С всички сили то се стараеше да покаже на Маншон своята привързаност. Можеше ли той да се откаже от едно приятелство? Не беше по силите му! Прекрасно знаеше какво означава да тръпнеш за вярно сърце до себе си! Толкова дълго беше живял сам, че никой по-добре от него не можеше да оцени едно приятелство.
	Маншон натисна спирачките и автомобилът се закова на място.
	— Е, и? — отправи въпросителен поглед към него Полуобувка.
	— Отвори вратата — каза Маншон.
	Полуобувка отвори и там мигом се появи рошавата глава на кученцето.
	Маншон се усмихна.
	— Влизай вътре, Якичка! — подвикна той. — Какво чакаш още?
	Кученцето не дочака да му се повтори. С премерен скок то рипна и се озова в автомобила.
	— Прие името си — с доволство отбеляза Полуобувка.
	Но Якичка се стрелна към Маншон, изправи се на гърдите му и го лизна по лицето.
	— Спокойно, приятелче — ласкаво заговори Маншон и лекичко побутна кученцето, но не много далеч от себе си. — Не мога да карам, ако седиш на коленете ми, по-добре иди да поздравиш Полуобувка.
	Якичка остави Маншон на мира, но нямаше намерение да поздравява Полуобувка. Залепи се на пода на автомобила тъкмо зад Маншон и изглеждаше тъй, сякаш Полуобувка не съществува за него.
	Полуобувка не се засегна.
	— Умно куче! — разсъди той. — Куче, което се лепи за всекиго, нищо не струва. Истинското куче не върти опашка пред всеки срещнат!
	Автомобилът навлезе в центъра на града. И тъй като сега нямаше линейка пред тях, за да им отваря път, Маншон караше по тихи, безлюдни улички. Но очевидно това не беше нужно. Хората изглеждаха залисани и не им обръщаха внимание. Явно ги занимаваше нещо друго, автофургонът на Маншон беше загубил притегателната си сила.
	{img:i_otnovo_manshon_pic10.png}
	— Сега накъде? — зачуди се Полуобувка.
	— Може би към хотела — отвърна Маншон. — Спешно се нуждаем от баня, защото трябва да окъпем Якичка.
	Кученцето наистина трябваше да бъде окъпано — гъстата му козина беше набита с прах, под коремчето и по лапичките му имаше засъхнала кал.
	Сърцето на Маншон биеше ускорено. Имаше си кученце! То го беше избрало за стопанин и Маншон от своя страна щеше да го обича и да го брани. Беше ли мечтал някога за подобно щастие? Едва ли! Но сега беше тъй радостен. Съдбата го възнагради за всички ония години, потънали в самота. Първо му подари приятели, а сега — кученце!
	„Само трябва да внимавам да не се главозамая от толкова щастие — рече си Маншон. — Да не забравям другите, които са в беда!“
	И едва-що си помисли това, когато отново се сети за Мъхеста брада. Вместо него в автомобила си имаха кученце, но къде ли беше самият Мъхеста брада?…
	— Полуобувка! — викна Маншон. — Сетих се къде е погребан Мъхеста брада!
	Полуобувка си глътна езика от страх.
	— Погребан ли? — измънка той. — Чуваш ли се какви ги приказваш?
	Маншон разбра, че от вълнение пак е объркал приказките си.
	— Исках да кажа, че сега ми е ясно къде е погребано кучето*!
	[* Игра на думи: естонската пословица „Kuhu koer on maetud“, букв. „Къде е погребано кучето“, означава „Къде е разковничето“. — Б.пр.]
	Полуобувка въздъхна облекчено, после метна поглед към кученцето, за да се увери, че и то е живо и здраво.
	— Остави шегата — сериозно подхвана Маншон. — Спомняш ли си оная дама, която ни дойде на гости в хотела? Нали нейното кученце беше умряло?
	— Разбира се, че помня — закима Полуобувка. — Вместо кученцето искаше да си има нашия Мъхеста брада.
	— Точно така — продължи обясненията си Маншон, които трябваше да ориентират и Полуобувка. — Дамата е загубила своето кученце, от което следва, че в природата е зейнало, тъй да се рече, празно място. И тя желаеше тъкмо Мъхеста брада да го заеме. Той не се съгласи доброволно, следователно тя го е откраднала през нощта. И щом Мъхеста брада остави празно място в колата ни, то незабавно бе заето от Якичка.
	Полуобувка се плесна по челото.
	— Вярно, бе! Ти си гений! — провикна се той. — Онази е откраднала Мъхеста брада! Чудя се как още сутринта не се сетихме.
	— Сутринта още си нямахме Якичка, та да тръгнат мислите ни в правилната посока — обясни Маншон. — Якичка ми отвори очите!
	Скоро Маншон и Полуобувка се добраха до хотела. Никой не се опита да ги спре, макар наоколо да гъмжеше от народ.
	Когато Маншон паркира автомобила си в двора на хотела, Полуобувка се обади:
	— Не бих се изненадал, ако Якичка умее да търси следи.
	Маншон наостри уши:
	— Смяташ ли, че…
	— Именно — закима Полуобувка. — Якичка е умно кученце! Отведе мислите ни в правилна посока по отношение на Мъхеста брада. Няма да се изненадам, ако ни отведе и при самия него.
	— Великолепно! — възхити се Маншон. — Започваме начаса`!
	— Но преди всичко трябва да дадем на Якичка да помирише някоя от вещите на Мъхеста брада — каза Полуобувка. — Когато подуши миризмата му, ще успее да го проследи по нея.
	— Превъзходно! — продължаваше да се възхищава Маншон.
	— Веднага вземаме нещо от Мъхеста брада и търсенето може да започне. А когато Якичка открие следите му, все ще можем някак да се справим.
	Но в автомобила не се намери нищичко, което да притежава миризмата на Мъхеста брада. Единственото, което напомняше за него, беше купената от щанда за детски играчки надувна кукла. Но от нея нямаше никаква полза — тя имаше своя миризма.
	— Поне да покажем на Якичка как изглежда Мъхеста брада — каза Полуобувка. — Да има някаква представа за него и така ще знае кого трябва да търси.
	Маншон нямаше възражения. Надуха гумения Мъхеста брада и го показаха на Якичка. Но това малко можеше да им помогне — без миризмата Якичка все едно никога не можеше да попадне на Мъхеста брада, колкото и добре да познаваше външния му вид.
	— Нима нищичко не ни е останало от нашия беден приятел? — зачуди се Маншон.
	— Така излиза — отвърна Полуобувка. — На рождения му ден непременно трябва да му подарим нещо.
	Маншон се умълча и погледът му, сведен към пода, случайно съзря снопче мъх от брадата на техния приятел.
	— О-о! — възкликна той. — Снопче мъх от разкошната му брада! Сега имаме всичко, което ни е необходимо!
	— Наистина! — оживи се и Полуобувка. — Това снопче навярно пази миризмата на Мъхеста брада.
	Маншон вдигна снопчето и го подаде на Якичка да го подуши. В началото кученцето не разбираше какво се иска от него и се опита да налапа снопчето. Тогава Маншон му показа как трябва да се помирише и то сякаш се досети. Ноздрите му се разшириха — задуши снопчето с нарастващ интерес. Полуобувка отвори вратата на автомобила и всички заедно стъпиха в двора на хотела.
	— Търси, Якичка! — подвикна Маншон. — Търси Мъхеста брада!
	Кученцето се затича насам-натам, опряло нос в земята. И току спря под люляковите храсти.
	— Търси, търси! — окуражаваше го Маншон.
	Якичка постоя под храстите, после заситни право към кучешката колиба. Маншон и Полуобувка, обнадеждени, мигом го последваха.
	Стигнаха кучешката колибка, Якичка постоя за миг и после ловко се мушна вътре.
	Полуобувка беше разочарован.
	— Ох! — изпъшка объркан той. — Разбрах аз, че от него няма да излезе следотърсач.
	И когато Якичка подаде нос от колибката и виновно завъртя опашка, сякаш се извиняваше, Маншон трябваше да се съгласи с Полуобувка, колкото и да не му се щеше.
	— Ние просто го надценихме — тъжно промърмори той.
	Откъде можеха да знаят Маншон и Полуобувка, че Мъхеста брада бе отвлечен в чанта от кучешката колибка и тъкмо затова следите му ги нямаше по земята наоколо.


>	Мъхеста брада в плен

	Едва следобед Мъхеста брада се пробуди от дълбокия си сън. Отвори очи и се огледа, но не видя нищо друго освен тясна ивица светлина над главата си.
	Какво ли е това? И къде се намираше? Мъхеста брада помнеше вечерта и дълбоката нощ. Ясно се виждаше как се унася в сън в кучешката колибка и редно беше тъкмо в нея да се събуди. Но…
	Опипа с ръка в тъмното. Скоро се убеди, че това съвсем не е кучешка колибка. Беше… Застанал нащрек, Мъхеста брада продължи да плъзга ръце край себе си. Разбира се, чанта е! Светлината в процепа над него означаваше, че чантата е отворена. И как ли е попаднал тук?
	Мъхеста брада си спомни тайнствената сянка, която сновеше из двора на хотела със също такава чанта. Сърцето му се разтуптя. Мъхеста брада бързо седна и се опита да погледне през отвора навън.
	Боже Господи! В първия момент той дори затвори очи от ужас, но след малко си наложи да погледне отново. Положението беше невъобразимо!
	Висеше между небето и земята. През отвора на чантата погледът му се зарея чак до края на улицата, препълнена с народ. Ами ако паднеше долу? И то тъкмо от третия етаж?… Чантата висеше на дълъг прът през отворения прозорец. Майко мила!
	— Събуди ли се, миличък? — разнесе се познат глас.
	Мъхеста брада не се обади. Беше като замаян. Гласът на дамата от хотела! Същата, дето толкова го харесваше! Никакво съмнение! Откраднала го е, докато спеше…
	— Добро утро, миличък мой!
	С тези думи жената издърпа пръта и внесе чантата вътре. Мъхеста брада усети как се залюлява и дочу нежен звън, който му припомни снощния сън. Звънчетата… Гривните по ръцете на жената пееха приспивна песен. Люлката… Всъщност ей тази чанта, в която тя го беше скрила.
	— Как спа, скъпи мой? — запита дамата, сякаш четеше мислите на Мъхеста брада. — И какво сънува?
	— Видях се отново малък — нацупен отвърна Мъхеста брада. — Майка ми ме люлееше в люлка.
	— Страшно интересен сън! — възкликна дамата. — Тук при мене ще започнеш нов живот. Тъй да се рече, второто си детство, мъничък мой! И ако трябва да съм откровена докрай, ще проуча въпроса за твоето осиновяване. В такъв случай ще стана твоя втора майка, ще се грижа за теб и ще те обичам.
	— Извинете! — сериозно се разтревожи Мъхеста брада. — Струва ми се, че съм доста по-възрастен от вас!
	Дамата се разсмя.
	— Може и така да е — кимна тя. — Но този сън подсказва, че наистина трябва да се заема с осиновяването ти. Вярвам в сънищата. Незначителната разлика в годините не може да има значение, още повече че ти наистина си сънувал най-важното!
	Мъхеста брада горчиво съжали, че довери съня си на тази жена, и внезапно ожесточен, каза с леден глас:
	— Обещавате, че ще се грижите майчински за мен, а сте ме спуснали през прозореца като парцал, който се вее от вятъра!
	— Но чуй ме сега! — повиши тон дамата. — Не си справедлив към мен, мъничкият ми! Знам, че трябва да спиш на чист въздух. И къде другаде можех да те оставя?
	Преди Мъхеста брада да успее да гъкне, тя продължи:
	— Проявих рядка находчивост, за да те настаня на чист въздух. В това отношение не бива да ме упрекваш. Напротив! Когато се случи да се развали хладилникът, само така успявам да запазя месото. Уверявам те, съхранява се много по-добре, отколкото в стаята или в кухнята. Стига да не го грее слънце.
	„Гледай я ти нея — негодуваше в себе си Мъхеста брада. — Сега пък ме сравнява с прясно месо. Сякаш нямам свои мисли и чувства, ами съм парче салам!“
	Но отвърна съвсем друго:
	— О, да, естествено!
	Мъхеста брада волю-неволю осъзнаваше, че засега трябва да приеме играта. Защо трябваше непредпазливо да дразни тази жена? Нека си мисли, че той се е примирил с пленничеството си! Приспи ли бдителността й, по-лесно ще намери възможност за спасение. А трябваше да се махне от тук — това беше непоколебимото мнение на Мъхеста брада. Невъзможно беше да си представи, че завинаги ще остане в тази къща като приятна играчка в алчните ръце на една жена!
	— Надявам се, че добре осъзнаваш своето положение? — подпита го дамата. — Моят дом е и твой! Естествено, разбирам, че в началото ще потъгуваш, но да се надяваме това време да бъде кратко.
	Мъхеста брада не отговори. После помоли дамата за едно кафе.
	Закуската вече беше сервирана. Каната с кафето стоеше на масата, покрита с красива гугла, за да не изстива. Варените яйца се гушеха под топли везани шапчици. Бял хляб, черен, типов. Колбаси, шунка, кашкавал. Разбира се, също така и краве масло, мляко, сметана. Чинийки с извара, настъргани моркови.
	Жената настани Мъхеста брада до себе си и му върза една кърпа за хранене с разкошно избродирано зайче.
	— Малък подарък за теб — сърдечно призна тя. — Сама съм я бродирала. Надявам се, че харесваш зайчетата.
	— Харесвам ги — отвърна Мъхеста брада и чак изскърца със зъби от безсилна ярост.
	Но се наложи начаса да зине, защото пред лицето му се мерна пълна лъжичка. Дамата беше решила да го храни и никакви уговорки не я трогваха.
	— По-нататък ще свикнеш да ядеш сам — успокои го тя и пъхна в устата на Мъхеста брада пълна лъжичка. — Но в началото се налага да те храня аз, нали тъй?
	Закуската се проточи. Мъхеста брада кипеше като вулкан и всеки залък му присядаше. Какво унижение! Да го глезят като пискливо бебе! Но запази самообладание и заедно с препълнените лъжички преглъщаше и мъката си. А когато закуската най-после свърши, стигнаха му силите да благодари с няколко думи, които процеди през зъби пряко сили.
	— Чудесен си, слънчице! — възторгна се дамата. — Когато по-нататък разбера какво най-много обичаш, все това ще ти приготвям за ядене!
	„Не обичам аз нищо, което ми тикат насила в устата!“ — помисли си Мъхеста брада, но, разбира се, и дума не обели пред нея.
	Денят тръгна по своя ред. Едва Мъхеста брада и домакинята станаха от масата, когато на вратата се позвъни.
	— О, ти ли си? — изненада се дамата, щом отвори. — Много се радвам! Съвсем не те очаквах тъкмо днес!
	— Как така? — зачуди се гостенката. — Нали рано сутринта ми позвъни да дойда, за да видя дребосъчето ти!
	— О, да! — смутено се усмихна домакинята. — Толкова се замаях с него, че съм забравила.
	И поведе гостенката към хола. Тя беше нейна приятелка.
	— Къде е героят на деня? — запита гостенката и остави на масичката кутията с торта, която носеше.
	Мъхеста брада пристъпи напред, за да се покаже. Спря насред хола и застана мирно.
	— Господи, колко е мил! — възхити се приятелката. — Жива ваза с цветя! Поздравявам те! От все сърце те поздравявам!
	Мъхеста брада не разбра кого точно поздравяват — него или дамата. За всеки случай той направи дълбок поклон.
	— И колко е вежлив! — възкликна гостенката. — Как няма да се грижиш за него, той никога няма да те посрами!
	— Е, опитвам се да го възпитавам — скромно отвърна домакинята. — Не е лошо като начало!
	В този момент на вратата пак се позвъни. Дамата се извини и побърза да отвори.
	— Ах, вие! — раздаде се радостният й гласец. — Никак не се и надявах… Но ви очаквам, разбира се!
	— Къде е дребосъчето? — настоятелно запитаха отвън.
	Този път гостенките бяха две. Също приятелки, с две кутии за торта в ръце.
	— Боже мой, колко е сладък! — глезеха се те, а на Мъхеста брада му се сториха еднакви като близначки.
	Този път той се поклони два пъти.
	— Бра-аво! — викнаха в хор дамите и заръкопляскаха.
	Домакинята се зае да подрежда масата. И отново се позвъни…
	Гостите прииждаха. И все приятелки, дошли специално да зърнат Мъхеста брада. Всяка от тях влачеше някакви сладкиши. Маниерни и гласовити, те по един и същи начин се въртяха край Мъхеста брада.
	А отчаянието му нарастваше с всеки миг! Докога щеше да продължава това? Ужасен и същевременно тъй смехотворен плен! Нима щеше наистина да остане тук за вечни времена и тепърва да свиква с друг начин на живот, както се надяваше тая светска жена? Не, и още веднъж не! Подобен живот е непоносим за един Мъхеста брада! Но засега трябваше да си мълчи! Търпение и пак търпение! Докато все някога… Е, все щеше да му се открие възможност за бягство!
	Накрая холът се претъпка с гости. Те едва се побираха край масичката за кафе. Компанията се разбъбри и скоро никой вече не забелязваше Мъхеста брада.
	„За какво съм й притрябвал аз? — окайваше се Мъхеста брада. — Тя си има толкова много приятелки!“
	Покатери се на прозореца и с потъмнял от мъка поглед се загледа навън. Остана така, докато припадна мракът. И когато гостенките най-после си тръгнаха, беше толкова късно, че Мъхеста брада просто трябваше да се пъхне в чантата и да заспи.
	{img:i_otnovo_manshon_pic11.png}


>	Най-високият на света

	След като Якичка провали всички опити и надежди да се открият следите на Мъхеста брада, Маншон и Полуобувка решиха да се върнат в хотела и да опитат щастието си по-късно.
	Но едва кривнаха зад ъгъла, когато зърнаха много хора, изпълнили площада пред хотела до крайност. Шумът беше невъобразим, а тълпата нарастваше просто пред очите им.
	— Хубаво се подредихме! — окая се Полуобувка. — Чак такова внимание към нас не съм и очаквал!
	— Преди всичко трябва да запазим спокойствие — разсъди Маншон, докато си пробиваха път през струпания народ. — Ще им направим мили очички, сякаш подобно внимание е нещо най-обикновено за нас!
	Промъкваха се напред, Якичка неотлъчно ги следваше, а в гърдите сърцата им биеха до пръсване.
	Пред входа на хотела се тълпеше ято журналисти — кой с фотоапарат, кой с кинокамера в ръка.
	— Пред обектива трябва да сме усмихнати — обади се Полуобувка. — За да направим приятно впечатление.
	Но Маншон смяташе, че по-важното е да се държат естествено.
	— Преди всичко скромност и непосредственост — каза Маншон. — Това подкупва и предизвиква симпатии.
	— Както речеш — съгласи се с него Полуобувка. — Нека опитаме да сме естествени. Ти няма ли да се обърнеш с няколко думи към почитателите ни? Ще бъде неучтиво, ако не им кажеш нищо.
	— Може — кимна Маншон. — Няколко думи, просто от уважение.
	И той вече обмисляше краткото си слово.
	— Щом свършиш, ще има овации — напомни Полуобувка. — Не забравяй да се поклониш!
	— Непременно — пак закима Маншон. — Но преди всичко естественост!
	Най-после се измъкнаха от навалицата и се озоваха на стълбището пред хотела. И тогава… Оставаха им само две стъпала до горе… Маншон решително обърна лице към хората.
	Но какво беше това? Никакво внимание! Нито един фотоапарат не щракна, нито една камера не зажужа. Никой отникъде не изви очи към тях.
	— Излиза, че този път нямаме думата — смути се Маншон.
	Полуобувка се усмихна накриво:
	— Хората никога не знаят какво им се ще!
	— Е, няма нищо — тупна го по рамото Маншон. — Не си струва да се мръщиш. Нека си бъдем такива, каквито сме! Най-после ние сме тук не да събираме овации, а да отседнем в хотела!
	С тези думи Маншон отбори голямата стъклена врата на хотела и те се озоваха в познатото фоайе. Полуобувка безмълвно го последва.
	Ето го и администратора.
	— О-о! — изненада се той. — Връщате ли се? Напълно ви разбирам, подобен случай не бива да се пропуска.
	Смелчагите се спогледаха недоумяващо.
	— Какъв случай имате предвид? — внимателно подпита Маншон.
	Сега пък администраторът се зачуди.
	— Още ли не сте разбрали? — поклати глава той. — Просто не е за вярване. Целият град живее под знака на това събитие.
	И тъй като беше явно, че Маншон и Полуобувка не са в течение на нещата, администраторът обясни:
	— В нашия град дойде най-високият човек на света. Всеки момент го чакаме да се появи в хотела.
	— Виж ти! — тихо се обади Полуобувка. — И всички ония отвън чакат него, нали?
	— Разбира се — разтегна устните си в усмивка администраторът. — И още как!
	Маншон и Полуобувка премълчаха, че до вчера точно по същия начин и те бяха герои на деня. Сега просто попитаха ще може ли още веднъж да наемат стая в хотела.
	— Не мога да ви дам вече луксозния апартамент — извини се администраторът. — Разбирате, нали? Там ще настаним най-високия на света. Но ще ви предложа малка стая редом до апартамента. Така и вие ще го видите. Ах, колко е висок! А като съседи може и автограф да получите от него.
	— Все ни е едно — усмихна се Полуобувка. — Главното е да имаме покрив над главите си.
	С това въпросът беше решен и администраторът вече им подаваше ключа, когато… присвил късогледите си очи, той се взря в Якичка.
	— О, небеса! — възкликна той. — Какво се е случило с вашия приятел, че сега лази на четири крака?
	Маншон се смути в първия момент, но после обясни, че това съвсем не е Мъхеста брада, а едно кученце, което кой знае защо не се отделя от тях.
	— А-а, разбирам! — кимна администраторът. — Добре тогава! Ще наредя да сложат ново сено в кучешката колибка, за да може кученцето да се чувства добре там.
	— Вие сте изключително внимателен — трогна се Маншон.
	— Извинете, но къде остана вашият брадат приятел? — загрижено запита администраторът.
	— Изчезна! — отвърна Маншон.
	— И вероятно е отвлечен — поясни Полуобувка.
	Един през друг те заразказваха на администратора за подозренията си относно дамата, която ги беше посетила.
	— За съжаление не знаем нито името, нито адреса й — рече накрая Маншон. — Но ще я търсим, колкото и време да ни отнеме това!
	— Естествено — съгласи се администраторът. — Да се надяваме на най-доброто! Мъхеста брада отдалече се набива в очи, няма как присъствието му край онази жена да се опази дълго в тайна.
	Полуобувка пламна, предизвикан от забележката на администратора.
	— И защо тъкмо Мъхеста брада да се набива в очи? — изхриптя той. — Най-високият на света е този, който единствено трябва да бъде забелязван сега!
	Администраторът подмина горчивия упрек в думите на Полуобувка.
	— Е, все ще откриете приятеля си — успокои ги той. — Всичко ще излезе наяве, няма как иначе!
	Смелчагите трябваше да се примирят с тая гола надежда. Вмъкнаха се в асансьора заедно с Якичка, стигнаха тринайсетия етаж и веднага намериха стаята си до луксозния апартамент.
	— О-о! — възкликна Маншон, щом прекрачи прага. — Ето ги и трите мечки! Мислех, че в по-малките стаи и мечките са по-малко!
	На стената висеше точно същата картина с трите мечки, каквато имаше в луксозния апартамент. Това ги накара да се почувстват уютно в новата обстановка. Якичка също беше в добро разположение на духа и весело залая.
	— По мечките лае — обясни Полуобувка. — За следотърсач не го бива, но виж, от изкуство разбира.
	Маншон снизходително се подсмихна. Изкуството беше твърде сериозно нещо, не можеше човек да се шегува току-тъй с него.
	— Да окъпем Якичка — предложи той. — Ако не го направим начаса`, тук ще плъзнат бълхи.
	— Добре — закима Полуобувка. — Едва ли тия бълхи ще нападнат кожухчетата на трите мечки. По-скоро ще наскачат в леглата ни.
	Маншон влезе в банята и пусна крана. Потече обилна топла вода. Ваната се напълни и къпането можеше да започне.
	— Якичка! — подвикна Маншон. — Скачай вътре!
	Кученцето послушно приближи и се остави да го пуснат във ваната. Якичка не се уплаши и тогава, когато Маншон изля цяло шише шампоан върху кожухчето му.
	Още няколко мига и пяната шупна из ръцете на Маншон, който се зае старателно да къпе кучето си.
	Но Полуобувка току се развика:
	— Идва насам! Чуй каква врява се вдига!
	Маншон се ослуша. Вярно, в коридора отекваше тропот на много нозе, гълчава. Шумът се засили още повече, защото Полуобувка открехна вратата и занаднича навън.
	— Ето го! — викна той. — Страшна работа! Дълъг като върлина!
	Маншон мигом заряза Якичка и се втурна да види и той.
	— Боже мой! — хълцукна Маншон. — В сравнение с нас този човек е исполин.
	{img:i_otnovo_manshon_pic12.png}
	Леко приведен, за да не чукне главата си в тавана, най-високият на света се приближаваше към луксозния апартамент. Лицето му изглеждаше сериозно и печално. Примирен със съдбата си, той нямаше къде да се дява. Хората го обграждаха плътно отвсякъде. Едни искаха само да го зърнат, други го дебнеха за автограф, трети желаеха да стиснат ръката му. Преди да стигне апартамента си, той беше така притиснат от човешкото множество, че едва ли щеше да измине последната крачка до вратата.
	Смелчагите разбираха положението му — до неотдавна и те бяха също тъй преследвани от славата. Искрено съчувстваха на най-високия на света.
	— В обръча на славата — промърмори Полуобувка. — Прекрасно знаем какво означава това!
	Най-високия на света се спря и безпомощно размаха дългите си ръце. Опита се и да продума, но все едно, никой не би го чул в тази врява.
	В този момент се показа кучето!
	Цялото покрито с пяна, то се промуши между краката на Маншон и Полуобувка и с лай се втурна по коридора. Тръскаше кожухчето си и пяната се разлетя, пръсна се по дрехите на хората, по лицата им. Всичко беше тъй неочаквано, че тълпата отстъпи в уплаха назад, хората криеха в шепи очите си, свиваха се един зад друг.
	А на най-високия на света не му и трябваше друго. С един-два скока той стигна вратата на апартамента си и ключът щракна в ключалката. Пътьом той успя да се усмихне на смелчагите с благодарност, тъкмо преди да изчезне зад вратата.
	— Якичка! — развика се Маншон. — Бързо тук!
	Якичка мигом се завърна, сякаш и сам разбра, че задачата му е изпълнена. Маншон доизкъпа кученцето и го настани в ъгъла на стаята, за да изсъхне кожухчето му.
	Когато разбраха, че най-високият на света няма намерение да се показва навън, хората постепенно взеха да се разотиват и коридорът поутихна.
	— Най-после оставиха на спокойствие този нещастник! — обади се Маншон.
	— Просто е страшно да си помислиш как го е онеправдала природата с този невероятен ръст — разсъди Полуобувка. — По-рано никога не ми е идвало на ум, но едва сега разбирам колко ни е провървяло с това, че никак не сме високи!
	— Да-а-а! — закима с разбиране Маншон. — Трябва да благодарим на съдбата за късмета си.
	Едва изрече това, и на вратата тихичко се почука.
	Полуобувка стана да отвори.
	— Ще разрешите ли?
	— О-о! — изненада се Полуобувка.
	На прага стоеше най-високият човек на света!
	Сега и Маншон пристъпи към него.
	— Моля заповядайте! — покани го той. — Не се безпокойте, кучето вече почти изсъхна!
	Най-високият на света се наведе ниско, за да избегне горния праг на вратата, и влезе в стаята.
	— Много съм ви благодарен, на вас и на вашето кученце — сложи ръка на сърцето си той. — Просто ме избавихте!
	И се обърна към Маншон:
	— Моите приятели ме наричат Антената!
	— Аз пък съм Маншон! — отвърна Маншон и разтърси с все сила ръката на новия си познат.
	Полуобувка също протегна ръка.
	— Моите приятели ме наричат Полуобувка — заяви той.
	Последва ново ръкостискане, а след това най-високият на света се настани в креслото, където го покани Маншон.
	— Какво блаженство! — радваше се той. — Спокойствие, тишина! Право да ви кажа, отбих се тук поне за минута да се избавя от славата си. В моя тъй луксозен апартамент телефонът непрекъснато звъни, невъзможно е да се стои там.
	— Позната история! — закима Маншон.
	— И, разбира се, винаги ви звънят дами! — обади се Полуобувка.
	— Най-често дами! — потвърди най-високият на света. — Но и мъже също, дори деца! Всеки нещо иска от мен! Да се срещнем, да си кореспондираме, да ме нарисуват. Повярвайте, животът ми е истински кошмар!
	— Тежко се живее, станеш ли прочут — съгласи се Маншон.
	— Точно така — закима най-високият на света. — Трудно отстояваш своето истинско аз! Понякога се измъквам на пръсти през задните врати. Като бито куче!
	— Много добре ви разбираме! — разбъбри се Полуобувка. — Ние също не знаехме какво е славата, но вече сме съвсем наясно. Не принадлежиш на себе си.
	И разказа накратко как и те се бяха оплели в собствената си прослава.
	— За щастие това време отмина! — завърши Полуобувка.
	— А откак вие се появихте в града, нас просто ни забравиха.
	Най-високият на света се засмя горчиво.
	— Е, все някаква полза имало и от мен! — въздъхна той.
	В този момент телефонът иззвъня.
	Маншон вдигна слушалката.
	— Извинете — разнесе се женски глас. — Най-високият на света да се е отбил случайно при вас?
	Маншон погледна към мястото, където седеше най-високият човек на света. Но там нямаше никой. Най-високият на света се беше изнизал от стаята им като сенчица.


>	Санбернарското куче Бено

	На следващия ден веднага след закуска дамата започна да играе с Мъхеста брада на топка.
	Хвърляше малка гумена топка в ръцете му и викваше: „Апорт!“, а Мъхеста брада трябваше незабавно да й върне топката. Дамата беше играла така с кученцето си, а думата „Апорт!“ се възприемаше като заповед топката да й се подаде обратно.
	В началото Мъхеста брада се отнесе към играта като към приятно разнообразие, но монотонното търчане напред-назад скоро му дотегна. Реши твърдо да се противопостави на тази жена, но не му се наложи да го стори — внезапно на вратата се позвъни и домакинята побърза да отвори.
	— О-о, сестра Кирсипуу! — дочу се откъм външната врата гласът й, приятно изненадан. — Какво неочаквано посещение!
	— Как тъй неочаквано? — зачуди се гостенката. — Нали вчера ми позвънихте и ме поканихте да видя вашия нов питомник?
	— Да, да! — засмя се домакинята. — Разбира се, точно така! Но нали знаете, любимецът ми изисква толкова грижи и внимание, че наистина се обърках.
	— Напълно ви разбирам — съчувствено отвърна сестра Кирсипуу. — Когато преди се занимавах с малкия Бено, и аз преживях това.
	Гостенката влезе в стаята и Мъхеста брада видя, че тя водеше едно много едро, но на вид интелигентно куче. Санбернар. И вероятно споменатия Бено.
	— Лягай! — заповяда сестра Кирсипуу.
	Но Бено сякаш не я чу. Беше забелязал Мъхеста брада. Приближи се внимателно към него и вдигна нос към лицето му.
	Мъхеста брада се усмихна. Кучето му се стори най-близкото същество тук. Той приятелски прокара ръка по главата на Бено и тихичко му каза:
	— Легни, де!
	Този път Бено начаса се просна в нозете на Мъхеста брада.
	Но това не се хареса на сестра Кирсипуу.
	— Хей! Я ставай! — грубо подвикна тя и се обърна към домакинята: — Възпитаното куче трябва да слуша само своя господар.
	Бено неохотно се надигна, като виновно погледна Мъхеста брада, сякаш се извиняваше.
	— Така-а! — ласкаво каза сестра Кирсипуу. — Лягай сега!
	Бено изпълни заповедта.
	Домакинята внимателно се взираше в кучето. Внезапно пожела да покаже на сестра Кирсипуу, че и нейният възпитаник не е по-лош. Направи няколко крачки към Мъхеста брада и заповяда:
	— Мъхеста брада, лягай!
	Но Мъхеста брада остана да стърчи като кол.
	— Лягай! — повтори дамата.
	Мъхеста брада пак не се и помръдна. Нещо в него забушува, закипя. „Лягай!“ — това се отнасяше именно за него. Разумът подсказваше да изпълни заповедта. Да послуша и този път дамата, за да приспи бдителността й и да подготви бягството си. Защото трябваше да се махне оттук, в това не можеше да има никакво съмнение. Но в момента кипеше от негодувание. Собственото му достойнство се разбунтува. А достойнството е нещо повече от разума.
	— Няма да легна! — отсече Мъхеста брада.
	По бузите на дамата избиха алени петна.
	— Трябва да легнеш! — не отстъпи тя. — Аз ти заповядвам!
	— Няма да легна! — повтори Мъхеста брада.
	Дамата вдигна ръка. Изглеждаше разярена и като нищо можеше да напердаши Мъхеста брада. В последния момент обаче тя се овладя, на лицето й се открои пресилена усмивка и като се обърна към сестра Кирсипуу, домакинята каза:
	— Виждате ли колко е упорит понякога? Трябва сериозно да се заема с възпитанието му.
	— Тъй е то! — съгласи се и сестра Кирсипуу. — Възпитанието е твърде важно за тях. Колко труд ми струваше, докато направя от Бено това възпитано същество.
	Мъхеста брада се намести до Бено и се зае да реше козината му.
	— Вижте ги! — обади се сестра Кирсипуу. — Как добре се разбират двамата. Често пъти съм си мислила да осиновя дете. За компания на Бено. Но ако се случи да е момче, има да патя от тях двамата!
	Домакинята нищо не отвърна и отиде в кухнята да свари кафето. После двете седнаха край масичката и поведоха разговор — за възпитанието и за какво ли не още.
	Мъхеста брада се надвеси над ухото на Бено.
	— Ако знаеше колко съм нещастен тук! — едва чуто прошепна той.
	Бено съчувствено се взря в него с големите си умни очи. Кучето сякаш наистина разбираше в какво безизходно положение е попаднал Мъхеста брада. Трогнат, Мъхеста брада взе да окайва злата си орис, докато решеше кожухчето на Бено.
	Всъщност на пръв поглед не беше ясно от какво толкова се оплаква. Домакинята внимателно се грижеше за него, хранеше го добре и Мъхеста брада беше свободен да се ползва от всички удобства в дома й. Забраняваше му се единствено да се върти около телефона. Дори чист въздух не му липсваше — нощем дамата го изнасяше в отворената чанта, където непременно го лъхваше ветрец. И все пак… Животът тук беше непоносим за него! Насила беше откъснат от природата и той с цялото си сърце копнееше за аромата и птичите песни навън, под открито небе! При това беше далеч и от приятелите си, без които не можеше да си представи живота…
	Внезапно Мъхеста брада наостри уши.
	— Знаете ли, вчера видях ония… Маншон и Полуобувка — обърна се сестра Кирсипуу към домакинята.
	Сърцето на Мъхеста брада ускорено заби. Значи Маншон и Полуобувка са някъде наблизо? Приятелите му! Не са го изоставили! Разбира се, през цялото време Мъхеста брада тайно се беше надявал тъкмо на това, но сега чу самата истина.
	Домакинята хвърли тревожен поглед към Мъхеста брада, но той си даде вид, че уж нищичко не е дочул, и още по-усърдно се зае с кожухчето на Бено.
	— Мислех си, че са отпътували вече — шепнешком отвърна стопанката на къщата. — Да ви налея ли още кафе?
	— Само половин чашка, моля! — отвърна сестра Кирсипуу.
	— И знаете ли къде ги зърнах само? Където работя — в болницата!
	В болницата?!
	Мъхеста брада едва не извика от ужас, но в последния момент завря нос в кожухчето на Бено. Защо и как са попаднали тъкмо в болницата? И какво се е случило с тях?
	{img:i_otnovo_manshon_pic13.png}
	— Нещо сериозно ли е? — заинтересува се домакинята. — Когато разговарях с тях в хотела, изглеждаха съвсем добре.
	— Нищо им няма, здрави и читави са! — обясни сестра Кирсипуу. — Просто дошли на посещение при свой познат, някакъв работник от зоопарка. Настъпил го слонът!
	— Слон ли? — изуми се дамата.
	— Да, да! — закима сестра Кирсипуу. — И това се случва понякога в живота.
	Жените продължиха да бъбрят, но нито дума повече не се чу за Маншон и Полуобувка, нито пък за онзи работник от зоопарка.
	А Мъхеста брада все мислеше и премисляше.
	Маншон и Полуобувка са някъде тук! И вероятно го търсят. Но това не означаваше самият той да стои със скръстени ръце и да чака един ден приятелите му да го избавят от плен. Не би ли могъл и сам да измисли нещо такова, което да му открие път към жадуваната свобода.
	И тогава… Внезапна мисъл осени Мъхеста брада. Такава мисъл, пред която избледня всичко друго.
	Тук до него лежеше Бено, санбернарското куче. А нима санбернарите не са най-благородните същества, които винаги помагат на изпадналите в беда, спасяват ги. Именно със санбернари спасителите поемат пътя из опасните планини в най-страшните снежни виелици, за да открият заблудилите се, над които е надвиснала смъртта.
	„Санбернарите са най-добрите кучета“ — размишляваше Мъхеста брада.
	Ако Бено, като всички свои събратя, беше се родил на света, за да спасява хора, какво би му струвало сега да помогне на един смелчага?
	Мъхеста брада тихомълком се промъкна до Бено и сякаш доловило настроението му, кучето се търкулна на една страна, така че Мъхеста брада свободно се намери под корема му. Чудесно! Просто невероятно! Тая гъста козина идеше напълно да го скрие!
	Тъкмо беше дошло времето, когато домакинята и сестра Кирсипуу нямаше какво повече да си кажат.
	— За съжаление трябва да вървя — стана от стола сестра Кирсипуу. — Дежурна съм следобед.
	Домакинята тръгна да я изпрати.
	— Добре си побъбрихме — каза тя. — Как неусетно мина времето.
	Сестрата хвърли поглед към Бено.
	— Хайде, тръгваме си!
	Мъхеста брада здраво се вкопчи в козината на Бено и се притисна към корема му. Успя да подпъхне краката си под каишката на шията му и това го улесни да се закрепи по-добре.
	Бено се надигна някак по-тромаво, отколкото друг път, но сестра Кирсипуу не забеляза нищо съмнително. Бено внимателно се измъкна в антрето. Мъхеста брада здраво се държеше за него и остана напълно скрит под корема му.
	Домакинята отвори вратата и подаде ръка на сестра Кирсипуу.
	— Всичко най-добро! — пожела й тя.
	— И на вас — отвърна сестра Кирсипуу и също й стисна ръката. — Но къде остана вашият мъничък възпитаник? Няма ли да си вземе довиждане с нас?
	Жената се огледа наоколо.
	— Кой го знае в кой ъгъл се е заврял? — усмихна се смутено тя. — Навярно се срамува от своето непослушание и глупаво поведение.
	— По-добре е — засмя се сестра Кирсипуу. — Докато те изпитват срам, нашата задача е по-лека!
	Мъхеста брада с облекчение въздъхна и не смееше да шавне, притаил дъх. Сестра Кирсипуу обаче погали Бено и му заповяда с победоносна нотка в гласа:
	— Ти няма от какво да се срамуваш, Бено! Я кажи довиждане на стопанката!
	Бено много добре я разбра. Още от мъничко кутре го бяха научили как да си взема довиждане. Прекрасно знаеше какво трябва да направи в тоя момент — да се вдигне на задните си лапи, да помаха с дясната си предна лапичка и да лавне дружелюбно.
	Така и стори Бено. Но стана нещо неочаквано. Вместо кучето да лавне за довиждане, разнесе се ужасеният вик на домакинята:
	— Мъхеста брада!
	В този момент и сестра Кирсипуу го видя. Твърде комично положение — прострян надолу с главата, бедният смелчага висеше по цялата дължина на кучешкия корем.
	— Колко си безсъвестен, Мъхеста брада! — отчая се домакинята, а в гласа й прозвуча дълбока горест.
	Мъхеста брада осъзна, че бягството му пропада. Шумно тупна на пода и заяви гръмогласно:
	— Просто исках да се поразходя!
	Не се и надяваше, че ще му повярват, но упорито повтори:
	— Исках просто да се поразходя!
	Дамата не му отвърна.
	Сестра Кирсипуу също се почувства неловко и побърза да се изниже навън, повела своя Бено.


>	Якичка преяжда

	Маншон и Полуобувка бяха тъй преуморени от всичко преживяно през изминалия ден, че се пробудиха от сън едва когато часовникът на старинната кула отброи дванадесет удара. След като се бяха наспали, сега и двамата се чувстваха преизпълнени с енергия.
	— На работа! — провикна се Полуобувка.
	— На работа! — поде след него и Маншон.
	Отидоха в бюфета на етажа и закусиха с голям апетит.
	— А сега нека намерим Мъхеста брада! — разбърза се Маншон.
	Полуобувка вдигна пръст, за да му припомни нещо:
	— Забравяш, скъпи мой, че на двора те очаква едно живо същество. И ако случайно не се лъжа, то е малко мило кученце, на което също му се ще да похапне нещо.
	— Боже мой! — смути се Маншон. — Как можах да забравя? Явно остарявам вече, щом паметта тъй ми изневерява.
	Полуобувка не беше съгласен с него.
	— Не дрънкай глупости! — сряза го той. — Не виждам нито едно бяло косъмче по твоя маншон. Просто не си свикнал още да се грижиш и за кучето си, както прави всеки добър стопанин.
	— Мислиш ли, че е тъй? — въздъхна с облекчение Маншон.
	— Разбира се! — побърза да го успокои Полуобувка. — Който веднъж се наеме да гледа куче, вече не принадлежи на себе си. Казано по-точно, принадлежи на кучето си!
	Маншон с притаен дъх прие тези думи и дори малко се натъжи. Никога ли вече нямаше да принадлежи на себе си? Но как така? Почувства се угнетен. Но щом си спомни как снощи поведе кучето си в двора на хотела, за да го настани в колибката, настроението му се възвърна. Как мило го погледна Якичка, как заскимтя, жално и едновременно с това тъй предано, че Маншон още тогава разбра. Той нямаше по-близко същество на света. Сърцето му се преизпълни с любов, сянката в душата му се разсея и изчезна. Наистина нямаше нищо против да принадлежи на кучето си. Якичка и никой друг!
	Маншон енергично пристъпи към бюфета и поръча:
	— Моля, един килограм шунка и още толкова пача!
	— Толкова много? — смая се момичето зад щанда. — За едно дребосъче!
	Маншон свъси вежди.
	— Не е за мен — важно обясни той. — Имам си куче!
	При тези обяснения момичето се зае с кантара, а Полуобувка пристъпи към Маншон.
	— Искам да те предпазя от увлечения, скъпи Маншон — вдигна пръст Полуобувка. — Чудесно е, че искаш добре да се грижиш за кучето си, но това не означава, че то трябва да преяжда. Ще го разглезиш сега с пача и шунка, а после то ще ти изгризе ушите.
	— А как иначе? — Маншон беше готов на всичко за кучето си.
	И преди спорът да се разгори, момичето на бюфета попита:
	— Да оставя ли шунката малко повече?
	— Разбира се! — закима Маншон.
	Полуобувка разбра, че е безполезно повече да го предупреждава за каквото и да било. Сърцето на Маншон беше обзето от такава безбрежна любов, че беше излишно Полуобувка да се надява приятелят му да се придържа към някакви разумни граници.
	„Да прави каквото иска!“ — размисляше Полуобувка.
	Да глези Якичка, щом това му се харесваше. Ползата за кучето ще е никаква, но щом Маншон изпитва радост… Е, тъкмо това Полуобувка все пак не можеше да проумее докрай.
	А може би Маншон и Якичка взаимно се обогатяваха чрез тази преданост?
	Продавачката вече опаковаше шунката и се зае с пачата.
	— Чудесна телешка пача! — обади се тя. — Съвсем прясна, днес ми я донесоха. Аз също си имам кученце, фокстериер. Вашето каква порода е?
	Каква ли порода беше Якичка? Маншон съвсем не знаеше и сви рамене. Но Полуобувка незабавно отговори:
	— Смелтериер! Извънредно рядка порода!
	— Ах, смелтериер! — мило се усмихна момичето. — Тогава тази телешка пача ще му дойде добре. При това е лесно смилаема.
	— В такъв случай сложете малко повече — бързо се разпореди Маншон.
	Продавачката закима.
	— Чудесно! — отвърна тя. — Да ги направим ли два килограма?
	— Моля — не възрази Маншон, който изобщо не забеляза как Полуобувка изпъшка от притеснение.
	Момичето зави пачата. Маншон грабна по един пакет под мишница и презглава се втурна към скъпия Якичка. Полуобувка едва го догонваше в коридора.
	Докато чакаха асансьора, Маншон, обикновено тъй спокоен, изведнъж се разгорещи.
	— Невъзможно! — сърдеше се той. — Първокласен хотел, а никакъв ред. Асансьорите им тромави като мулета.
	— Не се сърди, де! — увещаваше го Полуобувка. — Минута по-рано или по-късно, има ли значение? Якичка няма да зарита от глад!
	— Тъй значи! — неприятно се изненада Маншон. — Това ли би желал да зърнеш?
	В това време се появи асансьорът. Маншон и Полуобувка се спуснаха долу, а когато изтичаха на двора, веднага се разбра, че Якичка наистина не примира от глад. Изскочи от колибката и весело заподскача край тях.
	— Якичка, кученцето ми! — разнежи се Маншон.
	Якичка лаеше щастливо. Рипваше към гърдите на Маншон, но тъй като той беше нисичък, Якичка просто го прескачаше. Ето и сега само от вежливост Якичка се завъртя край Полуобувка, но после вече не се отдели от Маншон. Подскачаше ли, подскачаше, без да откъсва очи от него.
	Но това не продължи дълго. Внезапно Якичка се закова на място и ноздрите му се разшириха.
	— Усети храната! — обади се Полуобувка.
	Маншон се усмихна. Разви първо шунката, после и пачата и тикна всичко това под носа на Якичка.
	— Я виж, ще ти хареса ли?
	Кучето не дочака втора покана и яростно се нахвърли на пачата.
	— Яж, яж! — подканваше го Маншон. — Пачата е телешка, съвсем прясна.
	— И лесно смилаема! — подкачи го Полуобувка.
	Якичка лапаше, сякаш някой щеше да го изгони. Пачата се топеше под носа му с невероятна скорост.
	— Хареса му — блажено се усмихваше Маншон.
	Най-после от пачата не остана дори трошица.
	— Страшна работа! — възхити се Полуобувка. — Просто да не повярваш! Толкова мъничко същество и къде побра тая пача?
	Маншон се направи, че не го е чул.
	— Жалко, че не помолихме продавачката да нареже шунката на парченца — изломоти той. — Дали едно малко кученце ще се справи с цяло парче шунка?
	Полуобувка разбра накъде биеше Маншон. Имаше предвид джобното му ножче, с което да нареже шунката на Якичка.
	— Е, какво пък? — изпъшка за кой ли път Полуобувка. — Да нарежем тази шунка.
	Полуобувка въздъхна още веднъж, извади ножчето от джоба си и се зае с работата. Отряза парченце от шунката и Якичка лакомо го погълна. Отряза друго — пак така!
	— Бедничкото ми! — въздишаше Маншон. — Кой знае откога не е яло!
	— Може и така да е! — каза Полуобувка. — Но аз не бих го хранил с тия лакомства тъкмо защото е гладувало. Като го гледам как лапа, чак и на мен ми се прияде.
	— Така ли? — обезпокои се Маншон. — Не се каниш да изгълташ храната на бедното мило същество, нали? Друго ще е, ако нещо остане…
	Но Якичка не остави дори трошица. Омете всичко и втренчи в Маншон такива очи, сякаш не беше вкусил нищичко.
	— Дали да не му купя още? — чудеше се Маншон.
	Този път Полуобувка се ядоса не на шега.
	— От тази любов към Якичка те избива на маймунджилък! — сърдито избоботи той. — Ако едно кученце не знае мяра, ти за какво си тогава? Казвам ти, че преяждането е също така опасно, както и гладуването. Големият познавач на природата Мъхеста брада би ти казал същото.
	Този път думите на Полуобувка стигнаха до Маншон.
	— Така ли мислиш? — угрижи се той.
	— Разбира се! — закима Полуобувка. — Не бих се изненадал, ако след това лапане Якичка получи разстройство, и то само като начало на болестта.
	— Какво да правя сега? — най-после се стресна и Маншон. — Как да опазя кучето си?
	— Има само едно средство — важно заяви Полуобувка. — Разходката!
	— Разходка ли? — изненада се Маншон. — Чисто и просто разходка?
	— Именно — потвърди Полуобувка. — Който има куче, трябва да знае, че то всеки ден се извежда поне за два часа. Но ако кучето е преяло, то остава навън целия ден.
	— И вярваш, че това ще помогне? — попита с надежда Маншон.
	— Непременно — отвърна Полуобувка. — Трябва да купим една верижка и да отведем Якичка в парка или на някоя алея, където няма да ни попречат да го разхождаме.
	Маншон си отдъхна от тревогите.
	— Да тръгваме! — разбърза се той. — Нека не губим време!
	И те се отправиха на път. А и какво да сторят, след като Якичка беше на главата им! Утешаваше ги мисълта, че Мъхеста брада би ги похвалил за взетото решение. Голям приятел на животните, Мъхеста брада не би се съгласил да търсят него, щом има опасност едно кученце да се разболее.


>	Разходката на Мъхеста Брада

	Домакинята седеше в креслото, а Мъхеста брада беше строен мирно до нея.
	— И така, мъничък мой! — изтежко подхвана тя и впи немигащи очи в Мъхеста брада. — Каза, че искаш разходчица!
	— Искам, разбира се! — закима Мъхеста брада. — Ходилата страшно ме засърбяват, ако от време на време не стъпвам по земя.
	— Добре — съгласи се дамата. — Да допуснем, че ти вярвам. Но обясни ми все пак защо трябваше да се завираш под корема на чуждото куче? Не можа ли да ми кажеш какво искаш?
	{img:i_otnovo_manshon_pic14.png|-right}
	— Страхувах се, че няма да ме разберете правилно — промърмори Мъхеста брада. — В днешно време хората са свикнали да седят вкъщи и излизат навън само ако имат неотложна работа.
	Дамата многозначително се усмихна.
	— Виж, това не се отнася за мен — отвърна тя. — Зная, че трябва да пазя формата си.
	И внезапно добави:
	— Реших вече! Ще се разходим с теб, мъничкият ми!
	Мъхеста брада замръзна.
	Мислите в главата му зажужаха. На разходка!… Дали нямаше да му се удаде да се изплъзне из ръцете на тази жена? Във всеки случай подобно бягство не е лесна работа. Тя и сама каза, че се грижи за формата си. С подобна бегачка нищо не е достатъчно сигурно…
	— Не се ли радваш? — прекъсна мислите му домакинята.
	— Радвам се, разбира се — избоботи Мъхеста брада. — Образно казано, плувам в морето на радостта!
	— Наблизо има чудесен парк — осведоми го дамата. — Жив природен кът сред каменния град. Там ще чуеш песента на птиците, ще вдъхнеш аромата на цветята, ще усетиш земята под нозете си.
	„И може би ще ми се удаде да се шмугна нейде из храстите! — продължи наум Мъхеста брада. — Скрия ли се там, никой няма да ме намери…“
	За съжаление всичките му надежди в следващите няколко мига рухнаха. Дамата стана, отвори вратата на един гардероб и каза:
	— За щастие имам всичко необходимо за една разходка. Нашийникът и верижката са на моето куче. Надявам се, че няма да се обидиш, ако се възползвам от тях. Струва ми се, че и на теб ще ти стоят добре!
	Мъхеста брада остана като гръмнат. На верижка? И с нашийник? Истинско домашно кученце?!
	А онази вече приближи до него.
	— Това веднага може да се провери, мъничкият ми! — уж беше ласкава тя. — Наистина ще ти отиват тия нещица!
	От изумление Мъхеста брада не можеше да си поеме дъх, нямаше сили да помръдне. Затвори очи от ужас. И тогава усети как нашийникът опаса гърлото му, после се проточи и верижката.
	— Е? Как е? Стяга ли те?
	Мъхеста брада преглътна.
	— Стяга ми гърлото — оплака се той.
	— Ще свикнеш постепенно — отвърна дамата и дръпна верижката към себе си. — С всичко се свиква на тоя свят!
	Мъхеста брада най-после отвори очи и умолително погледна към нея.
	— Знаете ли — отчаяно започна той, — на малките деца им слагат ремъци, когато се учат да вървят. Те се закрепят около гърдите и помагат на малкото дете да се държи здраво на нозете си. Не бихте ли купили и за мен такова нещо? Ще изглеждам по-солиден.
	Но това предложение не се хареса на домакинята.
	— Че ти какво дете си? — възрази тя. — Стъпваш здраво и правилно, не е ли така? Я си помисли само как би изглеждал с брада като на старец, пък с бебешки ремъци? Най-малкото смешно би било!
	Мъхеста брада и без друго си знаеше — няма смисъл да спори с нея. Тя беше от ония, които играят по гайдичката си. Не е лесно да я отклониш, щом нещо си е наумила.
	— Разбира се, трябва да ти сложа намордник — добави тя.
	— Как? — извика Мъхеста брада. — Но защо?
	— Ще изглеждаш съвсем добре — мило го успокои дамата.
	Мъхеста брада решително би се възпротивил, но онази с мигновено движение му нахлузи намордника през главата. Сега устата му беше здраво стисната и той не можеше дори да гъкне. Волю-неволю трябваше да се примири с наложеното от нея положение и те най-после излязоха на разходка.
	Отправиха се към парка.
	— Надявам се, че ще съумееш да се справиш с верижката — обади се дамата. — Главното е да не се дърпаш напред, иначе нашийникът ще те стяга.
	Тя обаче крачеше бързо и Мъхеста брада едва я догонваше.
	Доста повървяха и Мъхеста брада внезапно осъзна, че никой не му обръщаше внимание. Забелязваха го наистина, но хората бяха много по-различни отпреди. Те просто се засмиваха. Но никой не го спря за автограф, нито някой изрази уважението си към него.
	„Да, залезе славата ми — окая се Мъхеста брада. — Колко мимолетно е всичко на този свят!“
	Естествено, Мъхеста брада не знаеше истинската причина. А и как да се досети, че в града е пристигнал най-високият човек на света, който сега беше център на вниманието и събираше всички почести. А Мъхеста брада отдаваше промяната у хората на верижката и намордника, с които го влачеха сега по пътя.
	„Не може да се разчита на славата — размишляваше Мъхеста брада. — По-важното е човешкото достойнство!“
	Достойнството трябва да се опази. Редно е да държиш сметка за самия човек, а не за прославата му. Достойнство и пак достойнство, дори когато угасне славата! Макар и на верижка, както той сега!
	Не е лесно, разбира се! Дори и за кучетата верижката е изпитание. За намордника да не говорим.
	Така или иначе, Мъхеста брада реши поне засега да не окайва съдбата си.
	Тъжният поток от мисли секна.
	Природата! Истинската, жива природа!
	Бяха стигнали в парка.
	Сега дамата стана по-внимателна, защото в парка Мъхеста брада изведнъж забърза напред и опъна верижката.
	— Потърпи малко! — сопна му се тя. — Забрави ли какво ти казах за верижката! Не се дърпай такъв!
	Мъхеста брада забави крачка и поеха из алеите, които се виеха сред дървета и храсти.
	— Чудесен парк! — обади се дамата. — Прелестно място за отдих и размисъл!
	Вървяха съвсем бавно и дамата току се спираше, за да може Мъхеста брада да вдъхне аромата на разцъфналите из лехичките цветя.
	— Почти всички водят кучетата си на разходка тук — осведоми тя Мъхеста брада. — Трудно е да се намери по-добро място за домашните любимци. Когато моята Жужа беше жива, идвахме дори по два пъти на ден.
	Дамата се разбъбри. Говореше за парка, за своето кученце Жужа и за какво ли не още. Мъхеста брада я слушаше с половин ухо. Тайничко пъхна ръка под брадата си и заопипва нашийника. Къде ли беше закопчалката?
	Ако можеше да я напипа и да се откопчее… От едната страна е лехата с цветя, но от другата… За миг ще потъне из гъсталака, тия чудесни храсти тъй ще го скрият, че… Колкото и да го търси тая жена, никога няма да го хване пак!
	Не напипа никаква закопчалка. Гола каишка! Случайно или не, но закопчалката беше обърната отзад на тила. Да можеше да извие нашийника, да го смъкне отпред! Да става каквото ще, трябваше да го направи!…
	— Какво има? — рязко и заплашително прозвуча гласът на дамата.
	Мъхеста брада потрепера и дръпна ръката си.
	— Не си струва да опитваш — ехидно му обясни тя. — Закопчалката е чак на тила ти.
	Мъхеста брада се убеди в правотата й. И какво от това? Не можеше да се освободи и толкова. Или поне засега.
	Продължиха разходката си. Мъхеста брада знаеше, че е безполезно да крои планове за бягство тъкмо в този момент.
	По едно време се зададе един възрастен човек, придружен от огромно куче със страхотно грозна морда.
	— Това е дог — обади се дамата. — Най-едрото куче на света.
	Когато приближиха до тях, старецът спря и догът последва примера му. Човекът впи очи в Мъхеста брада, кучето му също.
	— Извинете — обърна се старецът към дамата, — чиста порода ли е?
	Ставаше дума естествено за Мъхеста брада.
	Догът завря ужасната си муцуна в Мъхеста брада и съвсем неприлично взе да го души.
	„Затова се казва, че кучето е като стопанина си! — с лоши чувства си помисли Мъхеста брада. — И двамата са от един дол дренки.“
	Но дамата не изглеждаше засегната от въпроса, който, макар и неприличен, просто й се хареса.
	— О, моето дребосъче е чистокръвно — похвали се тя.
	— Бихте ли ми казали откъде може да се намери? — разпитваше по-нататък старецът. — Искам да си имам такова кученце!
	— За съжаление то е единствен екземпляр — усмихна се дамата. — Оригинален представител на своя род, ако мога да се изразя по-точно.
	— Ах, значи тъй! — отвърна старецът и лицето му посърна. — А вече си мислех, че е възможно да се сдобия с подобно същество.
	— Но това наистина е невъзможно — пак се усмихна дамата. — Никъде не може да се намери друг Мъхеста брада. Имате си чудесен дог!
	— Разбира се! — избоботи старецът и продължи по своя път.
	Догът избоботи като него и го последва.
	— Видя ли? — победоносно възкликна дамата. — Той си има чудесен дог и въпреки това ми завидя за теб!
	Продължиха да се разхождат и навлязоха дълбоко в парка. Кучетата ставаха все повече. И изглеждаха все по-колоритни.
	— Виж — посочи дамата едно кученце. — Френска болонка, изключително рядък екземпляр. То е като сянка на господаря си, не може да живее без него.
	Мъхеста брада долови в гласа й особена нежност.
	— Моята Жужа също беше френска болонка.
	Известно време те вървяха мълчаливо, после дамата пак взе да му показва различните породи кучета.
	— Нюфаундлендско — посочи тя едро куче, черно като смола и с гъста козина, което мина наблизо. — Най-добрите плувци на света. Умеят да спасяват хора.
	— М-м-м! — кимаше с глава Мъхеста брада.
	— А това е ирландски сетер — показа тя високо, с големи провиснали уши ловджийско куче. — Онова до него е пудел, страшно весело същество. А това…
	{img:i_otnovo_manshon_pic15.png|-right}
	Гласът на дамата внезапно секна.
	Мъхеста брада смутено вдигна очи към нея.
	— Да се връщаме! — яростно прошепна тя. — Бързо вкъщи!


>	Преследването

	Дамата се врътна назад и хукна да бяга, като повлече след себе си и Мъхеста брада.
	А той не разбра какво става. Уплаши ли я нещо? И как тъй най-после и тя загуби самообладание?
	„Ама работа! — окая се Мъхеста брада. — Сега пък ще ме удуши, дърпа верижката и не мисли за нищо.“
	Но жената тичаше с все сила.
	В този момент до Мъхеста брада стигна познат глас:
	— Мъ-хес-та бра-да-а!
	И още един, също тъй мил на сърцето му гласец:
	— Мъхеста брада-а-а! Почака-а-ай!
	Тръпки го побиха! Маншон и Полуобувка! Най-после!
	Опита се да извие глава назад. И макар дамата да го влачеше безмилостно, удаде му се да ги зърне.
	Ето ги! Ясно видя как Маншон и Полуобувка се носят като вихър след тях. И някакво кученце! Откъде ли се е взело? Ех, куче като куче! Няма никакво значение! Скъпи приятели, побързайте!
	Маншон и Полуобувка тичаха с все сила. Опънало верижката, кучето им лаеше и те все повече се приближаваха. Но и дамата не губеше време. Наистина беше в чудесна форма, не й личеше да се е уморила. Търчеше като вихър и безмилостно влачеше Мъхеста брада след себе си.
	— Ча-а-ка-а-ай! — Гласът на Полуобувка.
	После и Маншон:
	— Спри се, сто-о-ой!
	Чудесно казано, но как да ги дочака? Дамата дърпаше верижката и нямаше намерение да слуша никого.
	Трябваше да предприеме нещо! Сега, когато спасението беше тъй възможно, както никога преди! Не можеше да остане само наблюдател! Що да стори? И как точно?
	Миг размисъл — и се реши! Просна се по лице на земята и сега жената наистина трябваше да го влачи. А това не беше лесно за нея. Забавяше бягството й.
	За Мъхеста брада също не беше твърде приятно. Дърпаше с две ръце верижката си, за да не се удуши наистина. Коленете и лактите му се ожулиха, но кой ти гледа! Важното беше да се спечели време! А Маншон и Полуобувка приближаваха ли, приближаваха.
	Дамата спря и се огледа.
	— Мъхеста брада! — гневно подвикна тя. — Ставай веднага!
	Но Мъхеста брада не я чуваше. Опрял ухо в земята, слушаше единствено звънкия лай на кученцето. Маншон и Полуобувка идваха! Сърцето му биеше ускорено. Те са тук! Все по-близо! И ще го спасят от плен!
	— Мъхеста брада, ставай! — отново се развика жената.
	Гласът й прозвуча грозно, но Мъхеста брада дори не трепна. Само изви глава и погледна назад.
	Стотина метра, но повече!… Стотина метра го отделяха от свободата. Полуобувка се беше откъснал напред. Маншон с дебелата си дреха би изостанал още повече, ако не се държеше здраво за верижката на кученцето си, а то просто го влачеше след себе си. Чудесно същество! И как тичаше! Истинско куче, решило да помогне на стопанина си…
	Дамата също се обърна и мигом разбра, че всяко забавяне ще й струва скъпо. Досети се, че Мъхеста брада се надява на приятелите си и затова не помръдва. Наведе се, грабна го на ръце и полетя.
	Колкото да се извиваше и да риташе Мъхеста брада, нищо не помогна. Тя здраво го притискаше в прегръдките си и все тъй тичаше ли, тичаше!
	Но Мъхеста брада с радост забеляза, че скоро тя задиша по-тежко. И макар да беше твърде лекичък, все пак на нея не й беше лесно да бяга с него на ръце. Ох, веднъж да ги настигнат Полуобувка и Маншон!
	Мъхеста брада не можеше да стори нищо повече. Яките ръце на тази жена го държаха в желязна прегръдка. Успя единствено да извие поглед над рамото й и да наблюдава какво става зад тях.
	О, свобода! Скъпа, свидна дума! Полуобувка и Маншон бяха съвсем наблизо. Надеждата на Мъхеста брада растеше с всеки миг. Сега той ясно виждаше лицата на приятелите си. И тяхната твърда решимост да го освободят. Надеждата му крепнеше!
	Паркът свърши. Пред тях се ширна шумна улица.
	„Ако не тук, то поне на улицата Маншон и Полуобувка ще заловят тази вероломна жена!“ — утешаваше се Мъхеста брада.
	Имаше основание да се надява — силите й явно секваха. Препъна се на няколко пъти, крачката й ставаше все по-несигурна.
	— Проклети смелчаги! — на пресекулки гълчеше тя. — Разбойници!
	Стъпиха на тротоара.
	— Мъхеста брада! — проехтя гласът на Полуобувка. — Още миг и сме при тебе!
	И с просто око се виждаше, че те всеки миг щяха да дотичат. Двайсетина крачки, не повече.
	Но ето какво се случи!
	По улицата се зададе такси. Свободно такси!
	Щом го зърна, дамата пое дълбоко дъх и възвърна предишната си сила. Хвана здраво Мъхеста брада с лявата си ръка, а с дясната замаха припряно. Таксито спря. И додето Мъхеста брада се опомни, намери се на задната седалка на таксито.
	— Къде отиваме? — запита шофьорът.
	Дамата назова адреса.
	Но преди още шофьорът да даде газ, някой диво заудря по стъклото. Полуобувка! След миг се появи и Маншон.
	— Да ги взема ли? — изви очи шофьорът назад.
	— Не, не! — отвърна дамата. — Те не са с нас, нямаме нищо общо. Хулигани! Подгониха ни още в парка!
	— Ясно! — кимна шофьорът.
	И таксито потегли.
	Мъхеста брада беше зашеметен. Нима всичко свърши? И никаква надежда? Маншон и Полуобувка бяха тук, отделяше ги само стъклото на автомобила…
	И Мъхеста брада забеляза, че откъм неговата страна стъклото е дори отворено. Съвсем до него, отворено… Неочаквана мисъл му вдъхна нови сили. Откъсна боровинка, метна я незабелязано навън.
	Маншон и Полуобувка, които безпомощно гледаха след таксито, забелязаха, че от него падна нещо.
	Какво ли е? Може би Мъхеста брада им даваше знак? Трябваше да е нещо съвсем дребно, дори не успяха да го открият веднага.
	Маншон и Полуобувка побързаха напред, като не отделяха очи от асфалта. Якичка също усети, че нещо се търси, и завря нос в уличното платно.
	Изведнъж Полуобувка извика:
	— Боровинка!
	Наведе се, взе боровинката и я показа на Маншон.
	— Да-а! — изломоти Маншон. — Боровинка като боровинка!
	— Току-що откъсната! — подчерта Полуобувка.
	Те се спогледаха.
	Умълчаха се замислени, после Маншон попита:
	— Чел ли си приказки като дете?
	Полуобувка закима.
	— Естествено! Цели томове! — похвали се той.
	— В такъв случай навярно се досещаш какво означава тази боровинка? — продължи Маншон. — Когато в приказките отвличат някого, той хвърля нещо, за да остави следи. Трошици или камъчета, а при нас сега — боровинки!
	— И обикновено птиците изкълвават трошиците, както може да се случи и с нашите боровинки сега — уточни Полуобувка.
	— Именно! — съгласи се Маншон. — Това става не само в приказките, но и наяве. Да побързаме! Ще проследим Мъхеста брада, додето птиците още не са се усетили да налетят насам.
	— Мислиш ли, че Мъхеста брада ще успее докрай да ни посочи пътя? — усъмни се Полуобувка.
	Маншон беше повече от сигурен.
	— Не бива да подценяваме Мъхеста брада — важно каза той. — Пък и боровинките са му под ръка!
	Нямаше за кога да губят време. Знаеха посоката, в която се изгуби таксито. Но по-нататък всичко зависеше от това, дали ще открият нови боровинки. Тези плодове, които сега означаваха толкова много за тях. Не само ги водеха по верния път, но представляваха поздрав от скъпия приятел.
	След някое време Полуобувка каза:
	— Дано само тази жена не отмъкне Мъхеста брада на другия край на града. Ходилата ми се подбиха днес от тичане!
	Маншон също беше крайно уморен, дори повече от Полуобувка. От карането на автомобил той съвсем беше отвикнал да ходи пеша. А и нямаше защо да се чудят — Маншон и Полуобувка бяха минали едва ли не през целия град. Първо от магазин на магазин за подходяща верижка и когато най-после я купиха, пак пребродиха града, докато открият парка. И тук се натъкнаха на Мъхеста брада. Преследването изцеди силите им докрай. Разочарованието просто ги уби. Всичко случило се дотук беше добре дошло за преяждането на Якичка, но не и за тях двамата.
	Но кой ти гледа умората — Маншон и Полуобувка вървяха напред. Сега, когато бяха зърнали Мъхеста брада и особено печалното му лице през стъклото на автомобила, просто не можеха да спрат издирването.
	— Боровинка! — провикна се Полуобувка. — Още една!
	Бяха стигнали до кръстопът. Полуобувка откри правилната посока по боровинките и това им вдъхна нова увереност.
	Следващата боровинка я видя Маншон. После отново Полуобувка. Нямаше съмнение, бяха на прав път. Умората сякаш вече не тегнеше на плещите им, крачките им станаха по-твърди.
	— Стоп! — извика Полуобувка.
	Цяла шепа горски плодове! И точно на това място! Какво означаваше? Защо го беше направил Мъхеста брада?
	— Едно, две, три — броеше Полуобувка. — Седем, осем, девет… единайсет, дванайсет… Двайсет!
	Маншон и Полуобувка озадачено се взираха един в друг.
	— Навярно Мъхеста брада е решил, че повече няма да му трябват — предположи Маншон.
	— Следователно е пристигнал — досети се Полуобувка.
	— Хвърлил е цяла шепа боровинки и разни горски плодове, за да не отминем случайно това място — размишляваше на глас Маншон.
	И тъкмо тогава съзряха цял наниз от горски плодове и боровинки, който водеше през улицата към входа на един многоетажен блок.
	— Ясно! — отсече Полуобувка. — Значи тук го крият скъпия ни Мъхеста брада!
	— Булевард „Свобода“ — прочете на глас Маншон. — Номер девет.
	Полуобувка поклати глава:
	— Булевард „Свобода“! Истинска подигравка. Да бъдеш пленник на една жена тъкмо на булевард „Свобода“.
	Както и да е, но сега вече знаеха къде се намира Мъхеста брада. Вдигнаха глави и заоглеждаха прозорците на жилищния блок. В този момент на третия етаж един се отвори и от него провисна голяма чанта на дълъг прът.
	— Странно! Откога хората държат тъй чантите си? — зачуди се Полуобувка.
	В нозете им тупна нещо. Боровинка! И падна точно от онази чанта!
	Естествено Маншон и Полуобувка не можеха да знаят, че още от прага Мъхеста брада се престори на крайно уморен и си даде вид, че заспива. И когато уж захърка, на домакинята не й остана друго, освен да го сложи в чантата и да го изнесе, както обикновено. Тъкмо на това тайно се беше надявал и Мъхеста брада. Маншон и Полуобувка нямаха представа, че приятелят им откъсна и хвърли последната боровинка от брадата си, след което наистина се унесе в дълбок сън, капнал от всичко преживяно. Колко беше нависоко! Най-важното предстоеше — как можеха да измъкнат Мъхеста брада от оная чанта там? По какъв начин и как?… До Мъхеста брада не би стигнал и най-високият на света…
	— Трябва да се посъветваме с някого — разсъди Полуобувка.
	Но с кого?
	Сетиха се за Волдемар. Единственият в този град, комуто можеха да се доверят. При това бяха му обещали да го посетят в болницата. Той сигурно ги чакаше вече. Нали и Волдемар нямаше нито роднини, нито приятели в тоя град. Никой освен тях не би го навестил.
	{img:i_otnovo_manshon_pic16.png}


>	План за освобождаване

	Щом пристигнаха в болницата, Маншон и Полуобувка вързаха Якичка за един електрически стълб. Можеше и да не го правят — Якичка и без друго щеше да ги дочака. Но Маншон не искаше минувачите да го вземат за бездомен пес, затова и настоя кученцето да остане вързано.
	— Надявам се днес Волдемар да е по-добре — отбеляза Маншон.
	— Дано! — отвърна Полуобувка. — Но не бива да се забравя, че когато човек започне да оздравява, бърза да се вдигне на крака и става нетърпелив.
	Влязоха в болницата, минаха край гардеробната и побързаха по коридора към стаята на Волдемар.
	Насреща им се зададе сестра Кирсипуу със спринцовка и ампули в ръка. Миналия път не им обърна никакво внимание, но сега лицето й грейна в широка усмивка.
	— Здравейте, дребосъчета! — поспря се при тях тя. — Идвате пак при чичо Волдемар, а?
	Смелчагите се спряха и учтиво й се поклониха.
	— Точно така! — потвърди Полуобувка.
	А Маншон запита:
	— Как е той сега?
	— Трудно е да се каже — приветливо ги осведоми сестрата. — Стене както и преди, страх да те побие. Но иначе не му липсва апетит, температурата също поспадна. Оправя се лека-полека.
	— Неспокоен ли е? — полюбопитства Полуобувка.
	— О, да! — отвърна сестра Кирсипуу. — Страшно неспокоен!
	— Добър признак! — кимна Полуобувка.
	Сестрата продължи:
	— Право да ви кажа, в чудо съм се видяла с него. Просто не ми оставя време за другите болни. Днес например ми е звънял поне десет пъти. И представете си само, да ме пита дали ще дойдете следобед.
	— Ние ли? — зачуди се Маншон.
	— Ами да! — усмихна се сестрата. — Каза ми още, че освен вас той си няма никого на света.
	Тя тръгна, но сякаш си припомни нещо, обърна се към тях и попита:
	— Вие бяхте смелчагите, нали?
	— Да — потвърдиха Маншон и Полуобувка.
	— Значи не съм се излъгала — успокои се сестрата. — Четох за вас из вестниците. Но разрешете ми да попитам — къде е третият ви приятел?
	Естествено Маншон и Полуобувка не допускаха, че сестра Кирсипуу прекрасно е осведомена за съдбата на Мъхеста брада.
	— Отвлякоха го — отвърна Полуобувка.
	— Отвлекли са го? — изуми се сестрата. — Боже мой!
	Този път беше напълно искрена. Приятелката й не обясни откъде и как се беше сдобила с дребосъчето си. Любопитството на сестра Кирсипуу се разпали:
	— И как се случи това?
	— Просто откраднаха нашия приятел — каза Маншон. — Но повече подробности засега не знаем.
	— И представете си — намеси се Полуобувка, — крадецът е жена. Открихме адреса й: булевард „Свобода“, номер девет. Тъкмо там се намира Мъхеста брада, в плен!
	— В плен ли? — недоумяваше сестра Кирсипуу.
	— Точно така! — потвърди и Маншон. — Ако зависеше от него, Мъхеста брада нито за миг не би останал там. Ние добре го познаваме.
	— Само че… — повиши тон Полуобувка. — Да се надяваме, че ние няма да оставим това така.
	Лицето на сестра Кирсипуу се напрегна от любопитство.
	— Наистина ли?
	— Ще го освободим! — заяви Маншон.
	Полуобувка добави:
	— Ще се посъветваме с Волдемар как точно да го направим.
	— О-о! — отвърна сестра Кирсипуу. — Интересно, много интересно! Надявам се, че чичо Волдемар ще ви даде добър съвет.
	Тя неочаквано се разбърза.
	— Трябва да вървя — мило им се усмихна сестра Кирсипуу. — Чакат ме!
	И си тръгна, макар никой да не я чакаше. Побърза да телефонира на приятелката си.
	— Извинете, че ви безпокоя — подхвана тя, щом отсреща вдигнаха слушалката. — Но в града се носят неприятни слухове. Казват, че вие сте отвлекли дребосъчето и сега насила го държите в плен! Просто е невероятно какво могат да измислят хората!
	— Наистина! — съгласи се дамата отсреща. — Но кой ги дрънка тия?
	И когато сестра Кирсипуу подробно й разказа за срещата си с Маншон и Полуобувка, тя отвърна с горчивина:
	— Надявам се, че вие, сестра Кирсипуу, не вярвате на подобни измишльотини! Намерих дребосъчето заспало на голата земя в една кучешка колибка. Отвличане ли е това, че го настаних в дома си. Как може да е в плен, когато аз като родна майка се грижа за него, храня го, обичам го!
	— Не го вземайте присърце — посъветва я сестра Кирсипуу. — Празни приказки! Но иначе бъдеше нащрек. Те кроят план за освобождение! Ако науча нещо, ще ви позвъня веднага.
	— Благодаря ви! — трогна се дамата. — Цялата вечер ще си бъда у дома.
	{img:i_otnovo_manshon_pic17.png}
	В това време Маншон и Полуобувка бяха пред вратата на Волдемар. Дочуха познатите стонове, които секнаха начаса`, щом се почука.
	— Моля! — високо се обади Волдемар.
	А когато смелчагите прекрачиха прага, той викна с весел глас:
	— Най-после! Чакам ви от ранни зори!
	Маншон му подаде букет цветя, а Полуобувка сложи на нощното шкафче кутия шоколадови бонбони. Този път и двамата бяха единодушни, че при болен не се отива с празни ръце. Волдемар нескрито се радваше, отвори кутията и им я поднесе да се почерпят.
	— Хапнете си! — подкани ги той. — Не се притеснявайте!
	Но те никак не се притесняваха. Маншон посегна за един бонбон, а Полуобувка си взе цели седем!
	— Оздравяваш ли? — попита Маншон.
	Волдемар сърдито изръмжа:
	— Добре съм! Но тия тук са решили да ме държат в болницата до свършека на света. Всяка нощ сънувам слона си. Без него не мога да живея. Останах без душа, както се казва. Мъката се понася по-тежко от физическото страдание. Но вие едва ли ги разбирате тия неща.
	— Защо да не ги разбираме? — не се съгласи Полуобувка.
	Маншон добави:
	— Нас също ни разделиха от любимия приятел!
	— Така ли? — вдигна вежди Волдемар. — Значи и с вас е същото, както с мен!
	Маншон и Полуобувка заразказваха. И всичко от игла до конец. Как дамата ги посети в хотела, после Мъхеста брада изчезна, а те го откриха в парка вързан на верижка като кученце и проследиха къде живее оная жена.
	— Той сега е там — обобщи Полуобувка. — Напъхан в чанта, виси от един прозорец на третия етаж.
	Волдемар изслуша цялата история с интерес и искрено съчувствие.
	— Разбира се, то тия жени… — изпъшка той. — Цял живот съм се държал далеч от тях и явно добре съм правил. Нищо добро не може да се очаква от тях. Но така е било и тъй ще си остане!
	Вратата на стаята тихичко се открехна и при тях се вмъкна сестра Кирсипуу. Беше дочула последните думи на Волдемар.
	— Вие какво одумвате нежния пол? — вдигна пръст към Волдемар тя. — А кой ще се грижи за вас, ако не са жените? В болницата например? Такива като мен!
	Волдемар не й възрази просто от учтивост, но по израза на лицето му можеше да се разбере, че няма особено високо мнение за грижите й.
	Маншон и Полуобувка забелязаха, че всъщност сестрата нямаше никаква работа тук. А и Волдемар не беше й звънял, за да я повика.
	— Мога ли да ви бъда полезна с нещо? — внимателно подпита сестра Кирсипуу и в същия момент забеляза цветята, които беше донесъл Маншон. — Ето на, виждате ли, че не можете без жените? Ах, тези мъже! Цветята се слагат във вода.
	— Да, разбира се — избоботи Маншон и се огледа за ваза.
	Но сестрата вече държеше вазата, пусна крана на чешмата и натопи цветята. После оправи възглавницата на Волдемар и любезно заръча:
	— Ако има нещо, позвънете!
	Когато вратата се затвори след нея, Волдемар промърмори под нос:
	— Дотегнала ми е със своите грижи! Понякога имам чувството, че си играе с мен като с кукла.
	— Не бих се учудил ни най-малко, ако и Мъхеста брада е в същото положение — побърза да добави Маншон.
	— Предполагам — кимна Волдемар. — Този ваш приятел навярно има невероятна брада, така ли е? А тъкмо на такива налитат разните му там дамички. Като работник в зоопарка мога да твърдя, че колкото по-рошаво е едно същество, толкова повече възхищение буди у жените. В зоопарка може да ги видите как се трупат край клетките на всичко космато! По очите им личи как изгарят от желание да докопат нещичко и да го мачкат, да го мачкат… Но казвам ви аз, приятелчета, животните не са никакви играчки!
	— Правилно! — съгласи се Полуобувка. — Мъхеста брада не е животинче, наистина, обаче…
	Волдемар го прекъсна:
	— И все пак е живо същество, нали? А никое живо същество не бива да се превръща в играчка! То трябва да бъде уважавано така, както се прекланяме пред самия живот.
	Волдемар се замисли дълбоко. Между веждите му се открои широка бръчка. Маншон и Полуобувка нямаха понятие какво толкова има да размисля, но той изглеждаше тъй съсредоточен, че те не смееха да шавнат, нито пък да го безпокоят с въпроси.
	Най-после лицето на Волдемар се разведри.
	— Ще смъкнем вашия Мъхеста брада от високия прозорец! С хобот!
	— С хобот ли? — смая се Маншон.
	— С какъв хобот? — недоумяваше Полуобувка.
	— С хобот на слон, естествено! — обясни Волдемар. — С какъв друг хобот?
	— Боже Господи! — дочу се нечие възклицание откъм вратата.
	Тримата се обърнаха натам. Сестра Кирсипуу безшумно се беше вмъкнала при тях без дори да я забележат.
	— Боже Господи! — повтори тя. — Какъв смел и находчив план! Наистина ли смятате, че слонът ще успее да спаси Мъхеста брада?
	Волдемар се умълча. Метна към сестра Кирсипуу недоверчив поглед.
	— Вземете си един бонбон, моля! — покани я накрая той.
	Сестра Кирсипуу взе един бонбон.
	— Хайде още един — пак я покани Волдемар.
	Нямаше как, трябваше да се преструва на любезен. Сестрата узна за техния план и сега не биваше да я дразнят. Иначе всичко можеше да се провали.
	— Благодаря! — усмихна се сестра Кирсипуу и лапна още един бонбон. — Днес сте много мил!
	— Надявам се да ми отвърнете със същото — кимна й Волдемар.
	— Моля ви! — засмя се сестрата.
	Отново оправи възглавницата му и се измъкна също тъй неусетно, както беше дошла при тях.
	Едва дочакал да си излезе, Волдемар се надигна и стана от леглото. Закрачи напред-назад, после спря и произнесе твърдо и решително.
	— Ще освободим Мъхеста брада още тази нощ! Ще се намерят сили у мен, независимо че ребрата ми са счупени.


>	Волдемар действа

	— Виждал ли си някога жива мечка? — обърна се Маншон към Полуобувка.
	След като погостуваха при Волдемар, сега те бяха в хотела и отново се взираха в картината с трите мечки.
	— Дори и слон не съм виждал — отвърна Полуобувка. — Обаче тази вечер ми се открива прекрасна възможност за това.
	— Надявам се от все сърце да бъде тъй — кимна Маншон.
	— Радостта ми ще бъде още по-голяма, ако видим сред нас Мъхеста брада жив и здрав.
	— И аз мисля така — зарадва се Полуобувка. — След толкова време пак да стисна ръката му.
	Увлечени в приказки, те не усетиха кога взе да се смрачава. По едно време дочуха приглушените удари на часовника от градската кула.
	— Десет е! — обади се Маншон.
	— Време е! — отвърна Полуобувка.
	Приготвиха се да вървят, Якичка, който през цялото време дремеше в нозете на Маншон, също скочи. Слязоха с асансьора и се отбиха при администратора да оправят сметката си за хотела.
	— Сигурно открихте брадаткото, щом сте решили да си заминавате — заинтересува се администраторът.
	— Така е — закима Полуобувка. — Само след два часа той ще бъде свободен.
	— Поздравявам ви, поздравявам ви! — зарадва се администраторът. — Но доколкото разбирам, приятелят ви все още не е с вас. Бих могъл за всеки случай да запазя стаята за ден-два. Може и да се върнете!
	Маншон поклати глава.
	— Планът за освобождението на Мъхеста брада е обмислен до най-малките подробности — заяви той.
	Полуобувка добави:
	— Взривяваме всички мостове след себе си! А това е вече половин победа! Не е ли така?
	Администраторът обаче не беше убеден.
	— Планът е едно — замислено произнесе той, — а изпълнението му — съвсем друго нещо. Планът може да е обмислен до най-дребния детайл и все пак някоя случайност да го провали.
	— В нашия план всичко е предвидено — усмихна се Полуобувка. — Как например онази чанта ще висне празна на прозореца, когато измъкнем Мъхеста брада от нея. Особено важна роля има слонът.
	— Слон ли? — недоумяваше администраторът.
	— А как иначе? — засмя се Полуобувка. — Истински жив слон, който няма да ни подведе.
	Това, изглежда, убеди администратора.
	— Да, разбира се! — кимна замислено той. — Щом разчитате на цял един слон, няма как да не успеете.
	Смелчагите платиха сметката и се запътиха към автомобила.
	— Наистина мостовете са взривени! — обади се иззад волана Маншон.
	— Напред и само напред! — потвърди Полуобувка.
	Маншон даде газ, автомобилът подскочи на място. Отправиха се към булевард „Свобода“. Преди всичко трябваше да се убедят, че чантата все още виси на прозореца. Налагаше се, защото, ако я нямаше, това би била тъкмо онази фатална дреболия, за която им намекна администраторът.
	— Отшумя славата ни — по едно време каза Маншон. — Най-високият на света набързо й видя сметката.
	Наистина никой не им обръщаше внимание. Имаше и такива, които току поглеждаха към тях, но интересът спираше дотук.
	Нямаше опасност край автофургона на Маншон да се насъбере шумна тълпа, затова сега те се носеха с възможно най-високата скорост.
	— Славата е мимолетна — мъдро отбеляза Полуобувка. — Блесва като мълния и мигом угасва.
	— Така е с всичко на този свят — съгласи се Маншон.
	И ето ги на булевард „Свобода“.
	— Там е — провикна се Полуобувка. — Всичко е наред!
	Чантата висеше на мястото си.
	— Кой знае дали хоботът на слона ще стигне толкова нависоко! — обезпокои се Маншон.
	Но Полуобувка беше убеден в успеха.
	— Ако слонът се изправи на задните си крака, и по-нависоко може да стигне с хобота си!
	Маншон не знаеше дали слонът на Волдемар умее да се изправя на задните си крака, но все пак думите на Полуобувка го успокоиха. И какво толкова имаше да му мислят! Волдемар беше решил да избави от плен Мъхеста брада. А той е сериозен човек, който държи на думата си. Сега да тръгват незабавно, а Волдемар навярно по-добре от всеки друг знаеше колко е дълъг хоботът на слона му…
	Отправиха се към болницата. Лицата им бяха сериозни и съсредоточени в очакване на предстоящите събития. Дори Якичка усещаше, че става нещо необичайно. Ушите на кученцето щръкнаха, ноздрите му се разшириха, макар да не долавяха нищо друго освен миризмата на бензин.
	Скоро се показа и болницата. Напрежението растеше с всеки миг. Маншон намали скоростта, за да не се вдига излишен шум. Най-важното беше да не се набиват в очи тъкмо сега.
	Добре че стаята на Волдемар се намираше от задната страна на болницата, където растяха буйно разлистени дървета и храсти. Маншон отмина входа, заобиколи и спря близо до прозореца на Волдемар.
	Моторът утихна. Болницата тъмнееше, също и стаята на Волдемар.
	— Може би е заспал — предположи Полуобувка.
	Маншон сви рамене:
	— В този случай бихме го чули да хърка.
	— Ако е буден, трябва да чуем стонове — напомни Полуобувка. — Остане ли сам, Волдемар стене и пъшка от мъка по слона си.
	— Може само да е задрямал — реши накрая Маншон.
	Ослушаха се внимателно. Пълна тишина. Нито стон, нито хъркане.
	— Трябва да направим нещо — не се стърпя Полуобувка. Няма да стърчим тук, докато съмне, я!
	Имаше право, но как да се обадят на Волдемар?
	— Да му дадем знак — сети се Маншон.
	Полуобувка беше готов начаса` — измъкна прашката си слезе от автомобила, взе камъче и замери с него прозореца на Волдемар. Зън-н-н!
	Миг след това прозорецът се отвори и оттам надникна разгневеното лице на Волдемар.
	— Каква е тая врява? — изхриптя той. — Ще вдигнете болницата на крак!
	— Извини ни — шепнешком отвърна Полуобувка, — ние решихме, че си задрямал.
	— Задрямал ли? — избухна Волдемар. — Тъкмо в такъв момент! Напротив, подготвям се!
	Изчезна от прозореца, но след няколко мига пак се появи.
	— Нямате ли нещо, което да напъхам под одеялото? — запита той. — Сестра Кирсипуу не бива да разбере, че ме няма!
	Чак сега Маншон и Полуобувка разбраха каква подготовка имаше предвид Волдемар. Погледнаха в автомобила. Но какво можеха да му дадат? Нищо при тях не беше тъй голямо, че да замести под одеялото цял един Волдемар!
	Полуобувка обаче се сети за купените от щанда за детски играчки надувни кукли.
	— Имам десет гумени Полуобувки! — прошепна той на Волдемар. — И заради Мъхеста брада съм готов да жертвам поне девет от тях!
	Волдемар си отдъхна. Маншон и Полуобувка се заеха да надуват играчките, а Волдемар ги поемаше от прозореца. Девет кукли се оказаха напълно достатъчни. Сега леглото изглеждаше така, сякаш Волдемар спи, завит презглава.
	Настъпи решителният момент. Щеше ли да съумее Волдемар да скочи през прозореца с тези счупени ребра? Нищо че стаята се намираше на първия етаж. В неговото положение един такъв скок беше доста рискована работа!
	Волдемар прекрачи перваза на прозореца с единия си крак, премести другия и тъй си остана там, с раираната болнична пижама на гърба.
	— Какво има? — шепнешком се обади Полуобувка.
	— Не мога да се реша — оплака се Волдемар. — Трябва да скоча, а никак не ме бива по тая част.
	— Спусни се по стената — посъветва го Полуобувка. — По-лесно е!
	Волдемар махна с ръка.
	— Ами не мога! — съвсем се отчая той.
	Настъпи тишина. Ами сега?
	Волдемар стърчеше на прозореца, а смелчагите се чудеха що да сторят.
	— Все нещо трябва да се направи — настоя Полуобувка.
	— Ще събера кураж… — успокои го Волдемар.
	Внезапно наостри слух.
	— Стъпки! Чувам стъпки в коридора! — разтревожи се той.
	Как скочи от прозореца, и сам не разбра. Глух удар, сподавен стон и Волдемар остана да лежи долу на тревата.
	— Тихо, тихо! — Маншон прегърна Якичка, защото кученцето заръмжа и настръхна.
	В стаята на Волдемар светна. Сестра Кирсипуу! За щастие не откри нищо подозрително. Реши, че Волдемар спи завит презглава, угаси и си излезе на пръсти.
	— Размина ми се — прошепна Волдемар. — Засега! Но ако пак намине насам, цялата хитрост ще излезе наяве.
	— Удари ли се? — загрижено попита Полуобувка.
	— Ами! По-страшното беше, че се уплаших! — отвърна Волдемар.
	Той се настани в автомобила и погали кученцето, което пак се канеше да ръмжи.
	— Умно същество! — похвали го Волдемар. — Познава кой го обича!
	После обясни на Маншон по кои улици трябва да минат, за да стигнат до зоопарка.
	А той се оказа недалеч от болницата. Пътуваха доста бавно. Маншон не се решаваше да кара бързо претоварения автомобил.
	Най-после се озоваха пред портала на зоопарка, където трябваше да има нощен пазач.
	Волдемар слезе от колата.
	— Охо-о! — изненада се пазачът. — Отново в строя, така ли?
	— Само временно — отвърна Волдемар. — А как е слонът ми?
	— Тъгува по теб — усмихна се пазачът. — Благородна душа. Не хапва нищо. Добре че от време на време пийва по глътка вода.
	Волдемар свенливо се усмихна.
	— Ще трябва да го поразходя из града — разсъди той. — Да се надяваме, че една кратка разходчица иде му възвърне апетита.
	При тези думи пазачът се стресна.
	— Какво? — избоботи той. — Да го разходиш из града? Не-е, в никакъв случай! Затова съм тук, да вардя нито едно животно да не прекрачи тоя портал! През деня прави със слона си каквото намериш за добре, но нощем за него отговарям аз!
	— Скъпи приятелю — отвърна Волдемар, — твой дълг е не само да пазиш питомците тук, но и да се грижиш за тях. Ако аз сега не разходя слона си, той ще продължи да крее от глад, накрая ще рухне и кой ще е виновният? Само ти!…
	Волдемар продължи все в този дух и беше толкова убедителен, че пазачът накрая отстъпи.
	— Вземи слона си и се махайте от главата ми и двамата — вдигна ръце той. — Но помни, че навън ти отговаряш за него.
	И когато пазачът най-после им отвори вратата, Волдемар просто се затича към клетката на слона си.
	Маншон и Полуобувка го сподириха усмихнати.
	— Трудно е да се повярва, че ребрата му са счупени — не се сдържа Маншон.
	— Може и така да е, но любовта винаги е по-силна от всяка неприятност — отбеляза мъдро Полуобувка.


>	Закуска с палачинки

	Мъхеста брада се разбуди от дневния си сън, усетил приятната миризма на палачинки. Нима домакинята се беше заела с това? Колкото и да беше чудно, Мъхеста брада остана безразличен. Обичаше палачинките, но тъкмо днес това не го вълнуваше. Изобщо нямаше апетит и нищо не му се хапваше.
	Внезапно се сети, че днес бе окъсал всички горски плодове в брадата си, и съвсем клюмна. Дали разрешиха вече брането на тазгодишната реколта? Не наруши ли наредбите? Тази мисъл го потисна още повече. И когато отвътре се разнесе звън на прибори, защото дамата вече редеше масата, Мъхеста брада реши да й се обади, че е буден.
	— Извинете — викна към стаята той, — ще бъдете ли тъй любезна да погледнете във вестника дали вече разрешиха брането на горски плодове?
	Домакинята заряза подреждането на масата, втурна се към прозореца и внесе Мъхеста брада заедно с чантата.
	— Ей сега ще узнаем! — мило отвърна тя.
	Взе вестника, пробяга с очи по последната страница и каза:
	— Разрешено е! От днес!
	Разрешено! От днес! Камък падна от сърцето на Мъхеста брада. Разрешено! И тъкмо от днес! Повече не му и трябваше.
	— Искаш да берем плодове в гората ли, миличък? — прелюбезно запита домакинята.
	— Съвсем не — отвърна Мъхеста брада, докато се измъкваше от чантата. — Просто питам.
	— Може би искаш сладко от горски плодове за палачинките?
	— О, не, благодаря!
	— Или сладко от ягоди? Моето сладко е много хубаво.
	Мъхеста брада поклати отрицателно глава.
	— Добре, сладко от малини тогава!
	Той пак отказа.
	— Но как така? — зачуди се неприятно засегната домакинята. — Добре, ще ядем палачинките със захар, а сладкото ще го оставим за другия път.
	Мъхеста брада се умълча. Щом разбра, че брането на горски плодове е вече разрешено, олекна му. Но апетит все още нямаше. Не беше ял наистина, но и нищо не му се хапваше. Да не е изпаднал в меланхолия? Пусто и празно беше в душата му, никакъв интерес към нищичко!
	„Откъде това безразличие у мен? — чудеше се в себе си Мъхеста брада. — Дали защото спасението беше тъй възможно?“
	А може би пленничеството оказваше пагубното си въздействие? Това би било страшно! Имаше ли смисъл да живее, щом нищо не приковаваше вниманието му? Не! И пак не! Да опита да се вземе в ръце, да се изтръгне из лепкавата тиня на безразличието! Маншон и Полуобувка знаеха къде се намираше! Все ще измислят нещо да подпомогнат бягството му. Да не губи надежда! Трябва да калява волята си. И най-важното — да не се примирява с унижението на този плен! Безразличието води до примирение. С безразличието трябва безпощадно да се воюва.
	И Мъхеста брада бодро извика:
	— Искам сладко от ягоди!
	Долу равнодушието! Важното е да желае нещо!
	— Най-после! — зарадва се домакинята. — Мислех си вече, че се разболяваш!
	— Да се разболея ли? — засмя се Мъхеста брада. — Аз никога не съм лягал болен!
	— Наистина ли? — не й се вярваше на жената. — Пък аз си представях как ще се грижа за теб, надвесена над леглото ти.
	Тя донесе от кухнята пълна чиния с палачинки, сладко от ягоди и наля мляко в чашите им.
	— Хайде на закуска!
	Седнаха на масата. Тя върза на врата на Мъхеста брада кърпа за хранене, тикна под носа му чинийка с палачинки, нарязани на хапки, поля ги със сладкото от ягоди. После бодна едно парченце с върха на вилицата и го поднесе към устата на Мъхеста брада. А той смръщи ядно веждите си, но все пак лапна и задъвка.
	— Чудесно! — похвали го дамата. — Много си сладък, особено когато дъвчеш, дребосъчето ми!
	А Мъхеста брада отбеляза в себе си, че днес следобед тя е особено мила и любезна с него. Защо ли? Разбира се, той не можеше да знае за телефонния разговор със сестра Кирсипуу. Спеше тогава. А казаното от сестрата засегна дамата дълбоко и болезнено. Сега тя се стараеше да бъде много внимателна с дребосъчето си. Но в душата й заседна тревожно съмнение, което никак не искаше да се разсее.
	— Мой мъничък приятелю — по едно време се обади тя, докато Мъхеста брада дъвчеше поредната хапка, — искам да ми кажеш нещо, но бъди напълно откровен. Чувстваш ли се отвлечен в моя дом?
	Мъхеста брада неясно избоботи нещо под нос.
	Стана тя! Само като си помислиш! Тикна го да спи в чанта, а и още пита и разпитва дали не е отвлечен?
	— Може би все пак понякога си мислиш, че аз те държа насила тук? — продължи дамата. — Бъди откровен и не се притеснявай!
	Ама работа, а! Образно казано, държи го заключен със седем ключа. На всяка крачка е следен зорко, разхождат го с каишка на шията и на верижка като домашно кученце. И даже искат да знаят сега дали случайно не си мисли, че тук го държат в безмилостен плен!
	Мъхеста брада не разбираше накъде бие дамата със странните си въпроси и затова не се реши да бъде откровен докрай с нея.
	— А вие как ще определите моето положение тук? — отвърна с въпрос той.
	Тя му подаде още един залък.
	— Бих го нарекла благополучие — мило се усмихна тя. — Например не ти ли харесват тия палачинки?
	— Харесват ми — не отрече Мъхеста брада.
	— Е, виждаш ли?
	В този момент телефонът иззвъня.
	Домакинята стана и вдигна слушалката.
	— Ало!
	— Още една новина — прозвуча гласът на сестра Кирсипуу. — Мисля, че ще ви бъде интересно.
	— Слушам — отвърна дамата.
	И направи всичко, за да изглежда безразлична, за да скрие истината от Мъхеста брада.
	— Канят се да смъкнат от прозореца вашето дребосъче. И с хобот! — обясни сестра Кирсипуу. — Как ви се струва това?
	{img:i_otnovo_manshon_pic18.png}
	Домакинята обаче не разбра за какво става дума и сестра Кирсипуу трябваше най-подробно да повтори всичко, което бе чула в стаята на Волдемар. Накрая обобщи нещата:
	— Планът на тия разбойници навярно е изпипан добре, пита се кога ще се наканят да извършат всичко? Волдемар трябва да пази леглото още няколко седмици. Но не бих се изненадала, ако в един прекрасен ден той просто изчезне от стаята. От лъв като него всичко може да се очаква.
	— Наистина ли? — зачуди се дамата. — Толкова ли е силен?
	— Страшно! — потвърди сестра Кирсипуу. — Висок е цели два метра. С черна гъста брада като на разбойник. И в същото време е милостив като гълъб!
	— Милостив като гълъб? — смая се дамата. — При такава външност?
	— Тъкмо там е работата! — обясни сестра Кирсипуу. — Толкова присърце е взел бедата на Мъхеста брада, че иска да го освободи на всяка цена!
	Последната забележка не се понрави на госпожата.
	— Добре — сухо отвърна тя. — Ще чакам още новини!
	И тракна слушалката. Седна на масата и добави нови палачинки в чинията на Мъхеста брада. После изпитателно се вгледа в него и внезапно отряза:
	— Тази нощ ще спиш в стаята!
	Мъхеста брада прибеля.
	— Защо? — с пресекнал глас запита той.
	— Много си ми бледичък — отвърна дамата. — Страх ме е, че ще се простудиш.
	— Никога досега не съм спал под покрив — опита да се защити Мъхеста брада. — Наистина никога!
	— Ти никога не си и боледувал — напомни му тя. — Но ние и двамата трябва да внимаваме за здравето ти.
	Залъкът заседна в гърлото на Мъхеста брада.
	Какво ужасно нещастие! Тъкмо успя да посочи на Маншон и Полуобувка къде се намира, и сега изведнъж — цяла нощ между четирите стени на стаята. Ами ако те дойдат насам, за да го освободят? И чантата я няма на прозореца.
	— Не хапваш вече — обади се дамата. — Не бих се изненадала ако наистина се разболяваш. Не, не, в никакъв случай не мога да те оставя да те духа вятърът навън!
	Мъхеста брада не се обади, угнетен от тежък размисъл. Дамата също се умълча. Повече нямаше какво да си кажат, но поседяха още някое време на масата.
	Когато най-после взе да се смрачава, домакинята прибра масата и настани Мъхеста брада на дивана. Той остана крайно изненадан, когато я видя да изнася празната чанта на прозореца.
	— Но защо? — не се стърпя Мъхеста брада. — Защо го правите?
	— Ей така! Просто по навик!
	Тя пооправи одеялото на Мъхеста брада и седна в креслото. Замислена за нещо, току поглеждаше към Мъхеста брада, който неспокойно се въртеше в постелята.
	— Хайде, спи спокойно! — тихо се обади дамата. — Бедното ми дребосъче!
	Но Мъхеста брада все не можеше да се успокои.
	— Горкият ми! — кой знае защо пак го окая тя.
	Телефонът отново иззвъня. Жената вдигна слушалката.
	— Изчезнал е! — чу се развълнуваният глас на сестра Кирсипуу. — Волдемар, искам да кажа! Избягал е през прозореца. Убедена съм, че тъкмо тази нощ ще ви навестят.
	— О-о! — възкликна жената.
	— Бъдете нащрек!
	— Непременно! Благодаря! — отвърна тя и затвори телефона.


>	Сбогуването

	Смрачи се. Опустяха улиците на града. Рядко проблясваха фаровете на автомобилите, закъснели минувачи бързаха да се приберат вкъщи.
	Автофургонът на Маншон пое по булевард „Свобода“.
	— Пристигаме! — изшептя Полуобувка.
	Маншон караше много бавно, за да не изостават Волдемар и слонът.
	— По-бързо, де! — изгуби търпение Полуобувка. — Изнервя ме това пъплене по улиците.
	Но Маншон погледна през страничното огледало към слона и поклати глава.
	— Търпение! — заяви той. — Щом си жив, длъжен си да имаш търпение.
	Полуобувка осъзна, че Маншон е крайно развълнуван. Иначе нямаше да съчинява поговорки. А и нямаше нищо за чудене! Самият той едва се сдържаше на мястото си. Това се подразбираше от само себе си — с всяка секунда те се приближаваха към своя приятел Мъхеста брада.
	— Двайсет и едно… деветнайсет… седемнайсет… — четеше номерата на къщите Полуобувка.
	Сега или никога! Съдбата на Мъхеста брада беше сложена върху везните. Или по-скоро — везните на съдбата представляваха една пазарска чанта.
	И ето най-после съзряха тази съдбовна чанта.
	— Девети номер — чу се гласът на Полуобувка.
	Пристигнаха! Маншон отби до тротоара и спря мотора.
	— Да видим сега какво умее слонът! — каза той.
	Наистина всичко вече зависеше от слона на Волдемар. Не можеха да направят нищо повече.
	Още няколко мига и Волдемар спря точно под прозореца с чантата.
	— Това ли е? — посочи нагоре той.
	— Да — обади се Маншон.
	Волдемар се намести по-удобно върху гърба на слона.
	— И Мъхеста брада е в онази чанта там? — осведоми се Волдемар.
	— Точно тъй — кимна Полуобувка. — Сега сигурно спи вече.
	— Хм! — замисли се Волдемар.
	Той постоя така, а в това време слонът размахваше хобота си насам-натам.
	— Да се залавяме за работа, а? — кимна Волдемар.
	— Стига да успеем — продума Маншон.
	Полуобувка не закъсня:
	— Какво чакаме още?
	— Прав си! — каза Волдемар. — Да не се бавим!
	Наведе се над ухото на слона и му пошепна нещо. Маншон и Полуобувка чакаха напрегнато какво ще стане.
	Добре ли обясни Волдемар на слончето си, че трябва да смъкне тъкмо онази чанта? В края на краищата Волдемар не беше дресьор от цирка, а най-обикновен работник в зоопарка. А и слонът също не беше от цирка, та да прави чудеса, ами стоеше на показ зад оградата в зоопарка.
	Опасенията на Маншон и Полуобувка не се оправдаха. Явно Волдемар и слонът бяха близки души и напълно се разбираха.
	Хоботът напипа чантата и я подхвана.
	— Дано не изтърси Мъхеста брада — обезпокои се Маншон. За щастие страховете им бяха напразни. Слонът ловко измъкна чантата от дългия прът, тъй че Маншон и Полуобувка само ахнаха.
	— Видя ли? — Полуобувка подскочи от възторг.
	Маншон кимна.
	— Майсторски направено! — изрази възхищението си той. И Волдемар остана доволен, признателно потупа слона по гърба.
	Чантата висеше на края на хобота и бавно се снишаваше към земята. Много внимателно, сякаш знаеше за какво става дума, слонът смъкна чантата и меко я остави на плочника.
	— Готово! — викна Полуобувка.
	Двамата с Маншон изтичаха до чантата.
	— Вътре ли е той? — запита Волдемар от гърба на слона.
	— Вътре, ами! — щастливо се заусмихва Маншон. — Спи!
	Надвесени над чантата, двамата, Маншон и Полуобувка, се взираха в заспалия си другар, а очите им сияеха от радост. Ето го милия Мъхеста брада! Най-после отново са заедно! След дълги патила! И Мъхеста брада беше свободен!
	Мъхеста брада най-после отвори очи и отправи неразбиращ поглед към приятелите си.
	— Какво става? — неволно попита той. — Къде съм?
	— Свободен си! — засмя се Маншон.
	Полуобувка каза:
	— Смъкнахме те от високото с хобот!
	А Мъхеста брада седна в чантата.
	— Невъзможно! — избоботи той. — Наистина е невъзможно!
	— Сънен е още — изви очи Полуобувка към Маншон. — Не може да се ориентира.
	Но Мъхеста брада побърза да обясни.
	— Наистина не мога да разбера — каза той. — Струва ми се, че съм буден, но просто не смея да повярвам. Вие ли сте това, скъпи приятели?
	— Ние, ами! — възкликна Полуобувка. — А онзи там на слона е Волдемар!
	— На него трябва да благодариш за освобождението си — поясни Маншон.
	Мъхеста брада се измъкна от чантата и направи дълбок поклон към Волдемар.
	— Много ви благодаря — учтиво каза той. — От все сърце.
	После пак се огледа с невярващи очи и тежко въздъхна:
	— Боя се, че все пак това е прекрасен сън! Тази вечер легнах в стаята на дивана и следователно никой не би могъл да ме освободи!
	— Но съвземи се, де! — не се стърпя Полуобувка. — Сядай в колата и хайде на път! За сънищата ще се разберем по-късно!
	Мъхеста брада го послуша и вече се бе запътил към автомобила на Маншон, когато неочаквано край тях разнесе развълнуван глас.
	— Милото ми дребосъче, разреши ми да се сбогувам с теб! Да те прегърна за довиждане!
	Смелчагите застинаха по местата си. Якичка лавна уплашено от колата, а Волдемар измърмори нещо под нос горе на слона.
	— Вие? — изуми се Мъхеста брада, който още по гласа беше познал дамата. — Какво правите тук?
	И сега наистина я видяха. Излезе иззад телефонната кабина, където от дълго време очакваше появата на приятелите на Мъхеста брада.
	— Първо да разсея съмненията ти — мило се обърна тя към Мъхеста брада. — Никакъв сън не е това! Наистина ти заспа на дивана, но аз те преместих в чантата.
	— Но защо? — недоумяваше Мъхеста брада.
	— Случайно узнах, че приятелите ти се канят да те освободят — обясни по-нататък дамата. — Дълго размислях над твоето положение. Накрая се убедих, че твоето място не е при мен и не ми приляга да те държа насила! Тогава те сложих пак в чантата, за да могат приятелите ти да те освободят още тази нощ!
	Умълчаха се.
	— Канех се скришом да проследя освобождението ти — призна си дамата, — но все пак не издържах. Искам да те погаля!
	Тя грабна Мъхеста брада в прегръдките си, притисна го до сърцето си, а в очите й проблеснаха сълзи.
	— Довиждане, дребосъчето ми! — каза тя. — Желая ти всичко най-добро!
	Отново настъпи тишина. Всеки мислеше за нещо свое.
	Когато дамата най-после се прости с Мъхеста брада, тя отправи поглед към слона на Волдемар.
	— Какво великолепно същество! — възторжено възкликна тя. — Чиста порода ли е?
	Въпросът, естествено, беше отправен към Волдемар.
	— Африкански слон — отвърна той.
	— О-о! — зачуди се дамата. — Знаете ли колко много обичам животните!
	Волдемар се закашля. Тъй тайничко в себе си реши, че тя не е чак такова чудовище, за каквото му я бяха представили смелчагите. Напротив!…
	— В зоопарка имаме още по-интересни животни — каза Волдемар. — Бих могъл да ви разведа там, да ви обясня…
	Дамата се усмихна и изтри сълзите си.
	— Много ви благодаря! — мило отвърна тя. — Трогната съм и приемам великодушното ви предложение. Наистина сте човек с много добро сърце, както разправят.
	Волдемар се изчерви до ушите, но в тъмното това не се забеляза.
	— Радвам се, че се запознахме тъй неочаквано — тихо отвърна той.
	Дойде време за раздяла. Дамата притисна още веднъж Мъхеста брада до гърдите си.
	— Приятно пътуване — пожела тя и погали по главата всеки един от смелчагите.
	— Щастлив път! — обади се и Волдемар от гърба на слона. — Пишете, когато намерите време!
	— Непременно! — обеща Маншон. — Отдавна не съм писал писма, дори на самия себе си!
	Смелчагите се настаниха в автомобила.
	Маншон запали мотора и вдъхновено зарецитира:
P>
	Кръвта ни пламенно се втурна —
	зове напред морето бурно!
P$
	От много време насам Маншон не беше писал стихове и Полуобувка реши, че това е добър знак.
	Автомобилът на смелчагите се понесе напред сред дълбоката нощ и скоро напусна града.
	{img:i_otnovo_manshon_pic01.png}
