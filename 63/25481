>	Как Сенка за първи път срещна Смъртта

	Отначало естествено не се е казвала така, а някак най-обикновено, както си е редно, Маланя, да речем, или Агрипина. И презиме. Как иначе без презиме? Шаро, дето тича из двора, е без презиме, а човек задължително има и фамилно име, затова е човек.
	Но когато Сенка Скорик я видя за първи път, тя вече беше с прякора си. Никой не я наричаше другояче, никой не й помнеше името и презимето.
	А я видя по следния начин.
	С момчетата седяха на пейка пред дерюгинския дюкян. Пушеха и си бърборясваха.
	По едно време спира кабриолет: гумени колела, спиците боядисани златни, гюрукът от жълта кожа. И от кабриолета слиза една девица, каквато Сенка никога не беше виждал дори на Кузнецкия мост, дори на Червения площад по време на църковен празник. Не, не девица, а по-точно девойка или дори дева. Черната й коса сплетена и увита на венец, на раменете й копринен пъстроцветен шал, роклята й също копринена, цветовете се преливат, но не беше до шала и роклята. Лицето й беше такова… дори не знаеш как да кажеш какво. Погледнеш ли го — прималява ти. И Сенка примря.
	— К’ва е тая клечка? — пита и за да не се издаде, цъкна плюнка встрани със стиснати зъби (плюеше най-далеч от всички, на два метра разстояние — нали е щърбав, голямо удобство).
	Проха му отговаря: веднага си личи, един вид, Скорик, че отскоро си тук (Сенка наистина тогава още беше нов в Хитровка, преди две седмици беше духнал от Сухаревка). Ти си клечка, вика. Това е Смъртта!
	Сенка отначало хич не загря каква смърт. Помисли, че Проха така го казва — в смисъл че е убийствено красива.
	И наистина, такава красавица, не можеш откъсна очи. Челото високо, чисто. Веждите като кобилици, кожата бяла, устните алени, а очите — ах, какви очи! Сенка беше виждал такива на Конния площад, жребците от туркестанска порода имаха такива очи: големи, влажни, а все едно въгленчета горят в тях. Само че девойката-дева, дето слезе от кабриолета, имаше още по-красиви от техните очи.
	Гледа Сенка разпрекрасната особа, мига на парцали, а Михейка Бухала си почисти едно тютюнче от устната и го ръга с лакът: ти, вика, Скорик, зяпай, ама с мярка. Че Княза ще ти отреже ушите и ще ти ги натъпче в устата да си ги изядеш, както по-рано накара волоколамския джамбазин. И той така я хареса Смъртта — джамбазинът. Та си взе белята.
	Сенка пак не загря за „смъртта“ — много му се видя интересно за ушите.
	— И к’во джамбазинът, изяде ли ги? — учуди се той. — Мен да ме накараш — никога.
	Проха опъна глътка бира от шишето. Ще те накара, вика. Ако Княза те помоли най-любезно и приятелски, ще си ядеш ушите като едното нищо и дори благодаря ще кажеш, много ми се услади. Джамбазинът подъвкал-подъвкал едното си ухо, не може да го глътне, а Княза вече му клъцнал и другото и му го тика в устата. И за да ускори работата, го боцка с нож в търбуха. После му гнояса цялата тиква на волоколамеца, поду се. Порева ден-два, и ритна камбаната, така и не се върна в родния Волоколамск. Така е тук в Хитровка. Да ти е за обица на ухото, Скорик.
	Сенка, не ще и дума, беше чувал за Княза, макар отскоро да се подвизаваше из Хитровка. Кой не е чувал за Княза? Най-лютият бандит в цяла Москва. По тържищата за него говорят, по вестниците го пишат. Копоите го дебнат, ама не могат да го докопат. Хитровка свой човек няма да предаде — знаят какво става с предателите.
	„Но все едно не бих си ял ушите“, помисли си Скорик. „По-добре да ме заколи“.
	— Тя на Княза ли е мацка? — попита той за невижданата хубавица — просто от любопитство. Реши да не я зяпа повече, много му е притрябвала. А и нямаше я вече, беше влязла в дюкяна.
	— „Ся“ — присмя му се Проха (заради счупения зъб Сенка не можеше да изговаря някои букви). — Ти си — вика — мацка.
	Ако в Сухаревка някой кажеше „мацка“ на момче, направо си изяждаше боя безпощадно и Сенка се засили да размаже костеливата мутра на Проха, но се отказа. Първо, може би тук, в Хитровка, си имат други правила и казаното не е обида. Второ, Проха е як бабанка, та не се знае кой кого ще размаже. И трето, много му се щеше да чуе за тази девойка.
	Проха взе малко нещо да се прави на интересен, но после разказа.
	Тя живеела, както си е редно, с майка си и татко си я в Добрая слобода, я в Разгуляй, с две думи, някъде оттатък. Израсла кипра хубавица, кандидати й налитали като мухи. И щом стигнала годинки, я сватосали. Потеглили да се венчават в черква — тя и годеникът й. Внезапно две черни псета, грамадански, право пред шейната им минали пътя — джит! Да са се сетили тогава да кажат молитва, можело е да не стане беля. Или поне да се прекръстят. Само че никой не се сетил или просто не са успели. Конете се подплашили от черните псета, дръпнали напред и на завоя цопнали право в Яуза. Годеникът умрял премазан, кочияшът се удавил, а девойката се отървала без драскотинка.
	Добре де, всичко става. Подкарали годеника да го погребат. Тя, годеницата, вървяла редом с ковчега. Страдала ужасно — говореше, се, че много го обичала. А като тръгнали да минават през моста, точно срещу мястото, дето станало нещастието, тя изведнъж като викне: сбогом, братя християни! — и през оградата скочила от моста с главата надолу. Предния ден сковал студ, та нямало начин да не си строши тиквата в леда или да не си счупи врата. Но станало друго. Уцелила право в топлик с тънък лед и малко снежец отгоре. Цопнала — и край.
	Бре, викат си всички, удави се. Тичат, ръкомахат. Ала реката я повлякла под леда стотина метра и я изхвърлила на плиткото, дето жените си перат прането.
	Закачили я с ченгели или каквото е там, и я измъкнали. Тя, удавницата, на вид била като мъртва, но полежала, оправила се и пак нищо й няма. Жива-живеничка.
	Заради този котешки късмет я нарекли Жива, други й викали Безсмъртна, но това още не бил последният й прякор. После се сменил.
	Минава година, година и половина, и родителите й пак гледат да я омъжат. А девойката още повече се разхубавила. Поискал я един търговец, не съвсем млад, но много заможен. На Жива все й е едно: като са рекли търговец, нека е търговец. Които са я познавали тогава, разправят, че много тъгувала за годеника си — за онзи първия, дето загинал.
	И какво? Новият жених ден преди сватбата на утренята в черквата като захъркал, като заразмахвал ръце — и туп на една страна. Погърчил се, помляскал с устни, и айде, лека му пръст. Дамла го ударила.
	След този случай повече не помислила за брак, ами в най-скоро време избягала от родителския си дом с някакъв военен. Та заживяла с него в господарската му къща на „Арбат“. Съща кралица станала — обличала се като богаташка, идвала при майка си и татко си с лакирана каляска, носела дантелено чадърче. Офицеринът не можел да се ожени за нея, щото нямал бащината си благословия, но иначе я гледал като писано яйце, безумно я обожавал.
	Ала тя и третия погубила. Той бил здравеняк юнак, бял и румен, пък като поживял с нея, взел да гасне. Станал бледен, хилав, краката не го държат. Докторите какво ли не опитали. И на минерални бани го пращали, и по чужбини — не и не. Викаха, че някакъв рак се бил загнездил в него и с щипките си му издрал всички вътрешности.
	Та като погребала тя и офицера, вече всички, и най-простите, разбрали: нещо не й е у ред на тая мома. Тогава й сменили прякора.
	Не можела вече да се върне в старата махала, пък и не искала. Животът й станал съвсем различен. Обикновените хора се пазят от нея. Край когото мине, всеки се кръсти и плюе през рамо. А й се лепели, то се знае, разни апаши смелчаци, дето смъртта не я имат за нищо. Щото тя, след като изпила кръвчицата и на онзи богаташ, нали я видя, станала е първа хубавица в цяла Москва.
	И така продължило. Колша Колеца (прочут гепач, краднеше в Мешчани) ходи два месеца с нея и неговите си момчета го заклаха, недоволни от подялбата на плячката.
	После имаше един Яша Костромской, конекрадец. Крадеше чистокръвни жребци направо от конюшните и ги продаваше на циганите за луди пари. Понякога имаше у себе си по няколко хилядарки накуп. Нищо не пожали за нея, направо я къпеше в злато. Застреляха го копои преди половин година.
	Сега Княза е с нея. Вече три месеца. Та направо е озверял. По-рано си беше крадец като крадец, а сега да убие човек за него е все едно да размаже муха. И то само защото се е хванал със Смъртта и знае: не му е писано още много да остане на този свят. Дето има една приказка: гробът му се е отворил. Прякор без нищо не се лепва, и то такъв прякор.
	— Какъв прякор? — не издържа Сенка, който го слушаше зяпнал. — Ти, Проха, така и не каза.
	Проха се опули насреща му, чукна се по челото с кокалчетата на пръстите. Ама си, вика, недоносен. Що ли ти викат Скорик? Нали цял час това ти разправям. Смърт й е прякорът. Всички така й викат. И тя свикна, приема го.


>	Как Сенка стана хитрованец

	Проха си мислеше, че това му е прякор на Сенка — Скорик. Бързак е, очите му шарят на четири, и в приказките е скорострелен, устат, не си поплюва, затова така са го нарекли. Но всъщност прякорът на Сенка идваше от презимето му. Така се казваше баща му — Трифон Степанович Скориков. Как се казва сега, Господ знае. Може вече да не е Трифон Степанович, ами ангел Трифанаил. Макар че надали е отишъл при ангелите — татко му, макар и добър човек, доста пиеше. Ала майка му, тя непременно обитава нейде в близост до трона небесен.
	Сенка често си мислеше кой от близките му къде е сега. За баща си не беше сигурен, но за майка си и всичките си братчета и сестрички, дето умряха заедно с родителите му от холера, беше убеден и дори не се молеше за душите им да пребивават в Царството небесно — знаеше, че бездруго са там.
	Холерата ги покоси преди три години, овърша бая народ в тяхната слобода*. От всички Скорикови само Сенка и брат му Ваня останаха на този свят. За добро или за лошо — кой знае.
	[* Слобода — паланка, градец, село до голям град — (рус.). — Б.пр.]
	Колкото до Сенка — по-скоро за лошо, защото животът му съвсем се обърна оттогава. Баща му беше продавач в голям тютюнев магазин. Взимаше добра плата, тютюнът — без пари. От малък Сеня винаги беше добре облечен, обут. Както се казва, сит и умит. Научи писането и смятането, когато му дойде времето, дори успя да поучи в Търговското училище, ама като осиротя, приключи учението. Но поврага учението, не е загуба велика и не му е то грижата.
	Брат му Ванка извади късмет, прибра го мировият съдия, дето винаги купуваше от татко им английски тютюн. Съдията беше женен, но нямаше деца, та взе Ванятка, защото е мъничък и сладичък. А Сенка вече беше голям, с едър кокал, и хич не беше изтрябвал на съдията. Та го взе в Сухаревка вуйчо му Зот Ларионич. И там Скорик кривна от пътя.
	Как да не кривне?
	Вуйчо му, гадина тлъста, го държеше полугладен. Не му даваше да седне с тях на трапезата, ако че е своя кръв. Всяка събота го биеше — понякога с право, но по-често просто така, за гавра. Не му плащаше нито грош, макар че Сенка се скъсваше от работа като всички доставчици, дето взимаха по осем рубли. А най го засегна, че сутрин трябваше да мъкне до училището чантата на втория си братовчед Гришка. Онзи крачи отпред важен-важен, смуче бонбон, а Сенка се влачи подире му като някогашен крепостен селянин с тежката чанта (Гришка понякога напук пъхаше вътре и тухла). Този Гришка заслужаваше да го резне като цирей, за да не вири нос и да поделя братски бонбоните. Или да го бухне с тухлата по главата, ама няма как, търпи.
	И Сенка търпя, докогато можа. Кажи-речи, три години.
	Е, отмъщаваше си на дребно. За душевно облекчение.
	Веднъж вкара мишка във възглавницата на Гриша. Тя през нощта си прегриза път да излезе на свобода и се заплете в косата на Гришка. Голям рев падна посред нощ. И нищо — никой не се сети да набеди Сенка.
	Или на последната сирница, когато направиха планини от палачинки, а на сирака дадоха само две прокъсани тиганици с малко дървено масло, Скорик се ядоса и наля в гърнето с борш овесена отвара, дето се пие при запек. Потичайте до нужника, дебели търбуси, пораздрусайте сланините. И пак му се размина — решиха, че сметаната е била вкисната.
	Когато можеше, крадеше от магазина разни дреболии: конци, ножици, копчета. Полезните неща продаваше на Сухаревския битак, ненужните изхвърляше. За кражбите се случваше да си изяде пердаха, обаче само по подозрение — нито веднъж не го пипнаха на местопрестъплението.
	Но пък и провалът му беше огнен, с гръм, искри и пушилка. И то заради милозливото си сърце пострада, заради него, глупавото, забрави обичайната си предпазливост.
	Получи вест от брат си Ваня, за когото три години нищо не знаеше. Често си представяше как добре си живее късметлията Ванюшка при съдията Кувшинников, не страда като него, Сенка. И ненадейно получи писмо.
	Като по чудо беше стигнало. На плика пишеше: „Москва, Сухаревка, за брата ми Сенка, дет живее у вуйчо Зот“. Добре че Зот Ларионич имаше познат раздавач в пощата, та той се беше досетил и го донесе, Господ здраве да му дава.
	В писмото пишеше следното:
C>
	Миличък братко Сеня как си. Аз съм многу зле. Учат ме да пиша буквите и се ми се карат и ме ругаят макар скоро да имам имен ден. Помолих ги за конче но те не щът. Ела и ме вземи от тези лоши хора.
@	Твое братче Ванюша
C$
	Сенка го прочете и направо се разтрепери, сълзи бликнаха от очите му. На ти късметлия! Ами съдията! Тормози клетото дете, не ще да му купи играчка. Защо тогава се хваща да гледа сираче?
	Общо взето, много се обиди заради Ванятка и реши, че ще е последно говедо, ако остави брат си при тия мъчители.
	На плика нямаше обратен адрес, но раздавачът каза, че щемпелът е топлостански, това е извън Москва, на десетина километра от Калужката застава. А къде там живее съдията, ще попита на място.
	Скорик бързо взе решение. Точно на другия ден се падаше Йоан Кръстител, именният ден на Ванюшка.
	И се стегна за път да спаси брат си. Ако съвсем го е закъсал, ще го вземе със себе си. Поне заедно да теглят каиша, вместо да са разделени.
	Избра в магазина за играчки на „Сретенка“ лакирано конче с кълчищена опашка и бяла грива. Невероятна красота, но ужасно скъпо — седем рубли и половина. По пладне, когато в магазина на вуйчо Зот остана само глухият Никифор, Сенка отвори с пирон заключалката на касата, измъкна осем рубли и си плю на петите. Как ще ги изплати, изобщо не мислеше. Възнамеряваше изобщо да не се връща при вуйчо си, а с брат си Ванка да се пуснат в свободния живот. В цигански табор или някъде другаде, после ще мисли.
	До тези Топли станове набива крак цял ден, нозете му отмаляха, а и дървената кобилка му се струваше все потежка.
	Но пък дома на съдията Кувшинников намери съвсем лесно, още първият срещнат топлостански обитател му посочи къщата. Хубава къща с чугунен навес върху стълбове, с градина.
	Не влезе през предния вход, не посмя. А и нямаше да го пуснат вероятно, защото след дългия път Сенка беше целият прашен, а мутрата му — разкървавена. Понеже след Калужката застава, когато от умора се метна отзад на една талига, кочияшът, гнида нещастна, го перна с камшика, пак късмет, че не му извади окото.
	Сенка клекна срещу къщата и взе да мисли какво да предприеме. От отворените прозорци долиташе сладко подрънкване — някой бавно и неумело налучкваше мелодията на непозната за Сенка песен. От време на време се чуваше звънко гласче, явно гласът на Ванятка.
	Най-сетне Скорик събра смелост, надигна се, отиде до къщата, стъпи на пезула и погледна над перваза.
	Видя голяма красива стая. До грамаден лъскав сандък („пиано“ се нарича, в училище имаха същото) седеше къдраво момченце с моряшко костюмче и удряше по клавишите с розови пръстчета. Май е Ванка, но все едно не е. Свеж, сладичък — направо да го схрускаш. До него — госпожица с очилца, с едната ръка прелиства тетрадка на една подставчица, с другата гали малчугана по златистата главица. А в ъгъла — голям куп играчки и поне три кончета като Сенкиното, но много по-красиви.
	Преди Скорик да е проумял каква е тази работа, иззад ъгъла изхвърча каляска с два коня. Едва успя да скочи и да се свие до оградата.
	В каляската седнал самият съдия Кувшинников, Иполит Иванович. Сенка веднага го позна.
	Ванка се подаде от прозореца и се развика:
	— Докара ли го? Докара ли го?
	Съдията се засмя, слезе от каляската. Докарах го, рече. Не виждаш ли? Как ще го кръстим?
	Чак сега Сенка видя, че отзад за каляската е вързан рижав жребец — дори не жребец, а истински кон, но мъничък, малко по-голям от коза.
	Ванка се разврещя:
	— Пони! Ще си имам истинско пони!
	А Сенка се врътна и си тръгна към Калужката застава. Остави дървеното конче на тревата край пътя, там да си пасе. Щом не става за Ванка, може някое друго дете да си го хареса.
	Докато вървеше, си мечтаеше как след някое време животът му ще се промени като по чудо и той ще пристигне тук с бляскава карета. Лакеят ще отнесе картончето със златни букви, на което ще пише разни най-прекрасни неща за Сенка, и тази госпожица с очилцата ще каже на Ванятка: Иван Трифонович, брат ви е дошъл да ви види. А Сенка ще е с костюм от шевиот, с гамаши с копченца и бастунче с костена дръжка.
	Домъкна се вкъщи чак по тъмно. Ама хич да не се беше връщал — веднага избяга.
	Вуйчо му Зот Ларионич още на прага така го тресна, че свитки му изскочиха от очите, и му изби предния зъб, през който сега така удобно плюе. После, когато Сенка падна, Зот Ларионич здравата го нарита в ребрата, като повтаряше непрекъснато: туй още нищо не е, какво те чака. В полицията, викна, в полицията написах жалба срещу теб, на името на господин полицейския инспектор написах заявление. Задето крадеш, ще гниеш в затвора, кучи сине, там ще ти налеят ум в главата. И още много заплахи изсипа.
	Та Скорик избяга. Когато вуйчо му се умори да бие с ръце и да рита с крака, та посегна да свали от стената кобилицата, с която жените носят вода, Сенка духна от пруста, като храчеше кръв и размазваше сълзите по лицето си.
	Цяла нощ мръзна на Сухаревския пазар под купа сено. Ужасно се самосъжаляваше, ребрата го боляха, болеше го насинената мутра и страшно му се ядеше. Половината рубла, която му остана след покупката на кобилката, похарчи още вчера и сега в джобовете му, дето има една приказка, свиреше вятър и нямаше пукната пара.
	На зазоряване избяга от Сухаревка да му е мирна главата. Ако Зот Ларионич е написал жалба до участъковия, първият срещнат жандарин ще го хвърли в дранголника и ще има да гние там. По-добре да изчезва нанякъде, където не го познават.
	Отиде на другия пазар, дето е на Старо-Новия площад при Китайгородската стена. Примъкна се до сергиите с евтини готвени храни, душеше миризмата на печива, дебнеше дали някоя търговка няма да се разсее. Но не посмя да отмъкне нищо — все пак никога не беше крал ачик открито. Ами ако го хванат? Така ще го наритат, че Зот Ларионич ще му се види като мила майчица.
	И скиташе така през пазара, пазеше се да не припарва до улица „Солянка“. Знаеше, че там, оттатък улицата, е Хитровка, най-страшното място в Москва. В Сухаревка, разбира се, също е пълно с джебчии и кокошкари, само че не могат да се хванат на малкия пръст на хитровските. Беше чувал, че там е пълен ужас. Само да им падне неканен гост, ще го оберат до шушка и пак добре ако изобщо успее да отърве кожата. Нощните приюти са страховити, с разни мазета и подземия. Вътре е пълно с бегълци каторжници, убийци и просто пияници и дрипльовци. Говореше се също, че ако някой маляк попадне там, направо го отпиши. Имало едни специални хора, наричат ги пезевенци. Тези пезевенци хващат самотните момчета и за пет рубли ги продават на чифутите и татарите за разврат в тайни домове.
	После се оказа, че това са лъжи. Тоест за нощните приюти и за дрипльовците е вярно, но няма никакви пезевенци. Когато Сенка изтърси на новите си хитровански браточки за пезевенците, голям смях падна. Проха каза, че ако някой от момчурляците иска лесна печалба, негова си работа, но насила да се сквернят момчета — няма такова нещо. Изключено. Да наръгат някого в нощна доба — това да. Ако е тъпак или пиян. Наскоро открили един на „Подкопаевски переулок“: главата му на кайма, пръстите отрязани с все пръстените и очите му избодени. Сам си е виновен. Не се бутай неканен. Всяка жаба да си знае гьола.
	Ама защо са му изболи очите? — уплаши се Сенка.
	А Михейка Бухала се смее: иди питай ония, дето са му ги изболи.


	Но този разговор се случи чак по-късно, когато Сенка вече беше станал хитрованец.
	Всичко стана бързо и лесно — дето се вика, за отрицателно време.
	Скорик въртеше очи край сергиите с медовина какво може да отмъкне, събираше кураж, и внезапно се вдигна врява до Бога. Някаква жена врещи. Помощ, вика, ограбиха ме, отмъкнаха ми кесията, дръжте крадците! А двама хлапаци горе-долу на Сенкина възраст препускат направо по сергиите, изпод обущата им хвърчат канчета и паници. Единия, дето й беше по-близо, продавачката докопа за колана и го събори на земята. Падна ли ми, вика, мръсна твар! Сега ще видиш ти! А другият крадльо, остронос, скочи от сергията и с един юмрук в ухото събори тетката долу (Проха винаги си носи „свинка“ — ашик, напълнен с калай, това Сенка научи по-късно). Остроносият дръпна другия за ръката да бягат, но вече ги завардваха от всички страни. Заради търговката, може би убита с един удар, сигурно щяха да усмъртят и двамата, ако не беше Скорик.
	Като се разкрещя:
	— Православни! Кой си е загубил сребърна рубла?
	И всички се втурнаха към него: аз, аз! А той се изплъзна между протегнатите им ръце и тичешком викна на момчетата:
	— К’во сте зяпнали! Беж!
	И те се спуснаха подир него, а когато Сенка се обърка при някакъв вход, го задминаха и му махнаха: давай след нас.
	На отдалечено място си починаха, запознаха се. Михейка Бухала (дето е по-дребен и по-бузест) попита: какъв си, откъде си?
	Сенка отвърна:
	— Сухаревски.
	Вторият, дето се нарече Проха, се ухили, сякаш беше чул нещо много смешно. И защо, вика, не те свърта там?
	Сенка мълчаливо се изплю през избития зъб — още не беше свикнал, но пак докара поне към три аршина разстояние.
	И рече немногословно:
	— Няма как. Инак съм за пандиза.
	Двамата го погледнаха с уважение. Проха го тупна по рамото. Аре, рече, да живееш с нас. И да не ти пука, от Хитровка никой няма да те предаде.


>	Как Сенка се установи на новото място

	Та с момчетата значи живееха така.
	Денем ходеха да джобят, нощем да грабят.
	Джобеха повече пак на Стария площад, дето е пазарът, или на „Маросейка“, дето са сергиите, или на „Варварка“ от минувачите, понякога на „Илинка“, дето са богатите търговци и борсовите посредници, но само там. Проха, шефът, наричаше този район „на един скок от Хитровка“ — в смисъл, ако стане напечено, можеха да скокнат до хитровските сокаци, дето нанай ще ги хванат.
	Сенка бързо се научи да джоби. Весела и лесна работа.
	Михейка Бухала дебнеше за „шарани“ — разни заплеси — и проверяваше имат ли пари. Такава беше неговата част от работата. Доближи се, поотърка се и прави знак с глава: има портфейл, става. Той самият никога не бъркаше по джобовете — нямаше нужната сръчност на пръстите.
	После се включваше Скорик. Неговата задача беше „шаранът“ да се отплесне по нещо и да забрави да си варди джобовете. За целта си има разни пинизи. Може да се сбият с Бухала, хората обичат да гледат такива търкали. Може насред улицата да се разходи на ръце, размахал във въздуха крака (този номер го умееше от малък). А най-лесното е да се свлече в краката на „шарана“ като припадничав и да се завайка: „Олеле, лошо ми е, чичо (леличко — според случая). Умирам!“ Ако е добросърдечен човек, непременно ще спре да погледа как се гърчи момчето, а дори да е някой сухар и да си продължи по пътя, все пак ще се озърне да види — от любопитство. На Проха повече не му и трябва. Чик-чик, готово. Паричките ви тютю.
	По не му харесваше грабенето. Може да се каже, че изобщо не му харесваше. Вечер пак нейде близо до Хитровка издебваха някой „мотан“ (нещо като „шаран“, но пиян). И пак Проха беше главният. Мяташе се изотзад и му забиваше юмрук в слепоочието, а в юмрука му свинка. „Мотаният“ падне и Скорик с Бухала веднага налитат от двете страни: грабеха пари, часовници, каквото още падне, дори събуваха и събличаха пияния, ако им се стореше, че стоката си заслужава. Ако пък „мотаният“ не се строполи от удара, с такива бичмета не се захващаха: Проха моментално побягваше, а Скорик и Бухала изобщо не си подаваха носовете от близкия вход.
	Също лесна работа — грабенето, — но гадна. Сенка отначало се ужасяваше — ами ако Проха убие човека, — но после свикна. Все пак е само свинка, не е кастет или желязо. И второ, както се знае, пияните Господ ги пази. А и чутурите им са здрави.
	Продаваха плячката на ортаци от бунинския нощен приют. Понякога изкарваха общо рубла, в по-добри дни стигаха и до петдесетачка. В случаите с рубла ядяха „кучешка радост“ с черен хляб. Но при добър улов отиваха да пият вино в „Каторгата“ или в „Сибир“. После следваше ходене на курви (по хитровски — при мадмоазелки) и чукане.
	Проха и Бухала си имаха постоянни мадмоазелки. Не гаджета, както истинските крадци — не изкарваха толкова, че да издържат мацки, но все пак и не долни пачаври. Понякога мадмоазелките ги хранеха, понякога дори им услужваха с временни заеми.
	Сенка също се уреди с дружка, казваше се Ташка.
	Нея сутрин се събуди късно. Така се беше напил, че не помнеше нищо от снощи. Гледа: малко стайче с едно запердено прозорче. На перваза саксии с цветя: жълти, червени, сини. В ъгъла направо на пода се въргаля някаква женска, кльощава, кокалеста, кашля, буха, плюе кръв в разни парцали — явно охтичава. Самият Сенка лежеше гол на железен креват, а на другия край на постелята беше седнало по турски момиче на около тринайсет години, гледаше в някаква книжка и редеше цветя. При това си бърбореше нещо под носа.
	— К’во правиш? — попита Сенка с хриплив глас.
	Момичето му се усмихна. Гледай, вика, това е бяла акация — чиста любов. Това е червена слабонога — нетърпение. Кисел трън — отказ.
	Той я помисли за малоумна. Не знаеше, че Ташка учи езика на цветята. Намерила отнякъде книжле „Как да си говорим чрез цветята“ и много й харесало да разговаря не с думи, а чрез цветя. Дори трите рубли, дето изкара от Сенка за прекараната нощ, почти изцяло похарчи за цветя. Сутринта изприпкала до пазара, накупила какви ли не треволяци и взела да ги реди. Такава си беше Ташка.
	Сенка остана тогава при нея почти целия ден. Първо близа рани, пи зелев сок. После яде хляб с чай. А след това си приказваха. Просто така.
	Ташка излезе много добро момиче, макар и малко куку. С тези нейни цветя и тази майка — пияница нещастна, охтичава, безполезна. Какво си губи времето с нея, на вятъра харчи пари. Все едно ще пукне.
	А вечерта, преди да отиде на улицата, Ташка изведнъж му каза: Сеня, искаш ли да сме приятели.
	И той й каза:
	— Давай.
	Захванаха си кутретата, разтърсиха ги, после се целунаха в устата. Ташка каза, че така се прави между приятели. А когато Сенка след целувката взе да я бара, тя му вика: стига бе. Нали сме приятели. Да чукаш приятел е много тъпо. Пък и не ти трябвам, имам френска болест, закачих я от един продавач. Ако се шибаш с мен, ще ти окапе сополивият нос.
	Сенка си изкара акъла:
	— К’ва френска бе? Снощи нищо не ми каза!
	— Вчера — вика тя, — не ми беше никакъв, просто клиент, а сега сме приятели. Нищо де, Сенка, не се плаши, всеки не прихваща тази болест и рядко е от първи път.
	Той малко се поуспокои, но я съжали.
	— Ами ти?
	— Много важно — каза тя. — Ние имаме много такива. И нищо, живеят си. Някои мадмоазелки изкарват с френска болест чак до трийсетгодишна възраст, ако не и повече. Мен да питаш, и трийсет са много. Ей я майка ми на двайсет и осем, а е грохнала — зъбите й са изпопадали, цялата се е сбръчкала.
	Честно казано, Скорик само за пред приятелите наричаше Ташка мадмоазелка. Срам го беше да им признае истината — ще го вдигнат на ура. Ама глупости. Можеш да се чукаш с всяка, стига да имаш три рубли, но друг такъв приятел къде ще намериш?
	Накратко, излезе, че може да се живее и в Хитровка, дори по-кефски от други места. Тук, както и навсякъде, си имаха свои закони и обичаи, които са необходими, за да живеят хората по-удобно заедно, да знаят какво може и какво не може.
	Законите са много. За да запомниш всички, много време трябва да прекараш в Хитровка. Повечето правила са прости и ясни, всеки сам може да се сети: своите пази, за чуждите грижа не бери; със съседа в мир живей, та сърцето да ти пей. Но има и други, дето да си строшиш главата, пак няма да ги проумееш.
	Ако някой например изкукурига преди първи петли за смях или пиян, или просто от глупост — трябва да се убие от бой. Защо и по каква причина — никой не можа да обясни на Сенка. Сигурно някога е имало някакво значение, но сега вече и старите старци не си спомнят какво. Така или иначе обаче, забранено е да се кукурига през нощта.
	Или друго. Ако някоя мадмоазелка вземе за красота да си лъска зъбите с пудра за зъби и клиентът я спипа, има пълното право да й избие всички зъби, и то за сметка на сводника й. Ако искаш, лъскай си зъбите с натрошена креда, щом искаш да се разхубавиш, но с пудра не, нея немците са я измислили.
	Хитровските закони са два вида: от предни времена, както е било постарому, и нови — те се обявяват от Опщността според нуждите. Например по булеварда тръгва омнибус. Кой да работи по конните трамваи — джебчиите, дето измъкват кесиите, или резачите, дето цепят джобовете с наточена монета? Опщността се посъвещава и реши да не са резачите, защото с омнибусите пътуват едни и същи хора, та ще свършат джобовете за рязане.
	Опщността се състоеше от „старци“, най-именитите крадци и мошеници, дето се бяха върнали от каторга или от старческа немощ вече не се подвизаваха. „Старците“ решаваха и най-заплетените въпроси и ако някой се беше провинил пред Опщността, си казваха присъдата.
	Който пречи на хората да живеят — ще бъде изпъден от Хитровка. Ако някой е направил твърде голяма подлост, може и да му видят сметката. Понякога за наказание ще издадат някого на копоите, и то не за това, за което е истински виновен, а ще го накарат да поеме вината на друг апаш. Така е най-справедливо за всички. Щом си престъпил закона на Хитровка, трябва да си заслужиш прошката — очисти си името, хем и помогни на другия, а пък заради това за теб ще се чуе добра дума и в затвора, и в сибирската каторга.
	Предаваха нарочения в полицията също не на кого да е, а само на свой — на Будочник, най-стария хитровски стражар.
	Този Будочник беше изкарал над двайсет години служба по тукашните места и без него Хитровка нямаше да е Хитровка, тя се крепеше на него, така да се каже, както земята върху рибата кит, защото Будочник е властта, а народът съвсем без власт не може, без власт народът се самозабравя. Само че властта трябва да е малко, съвсем малко, и да не управлява по писания закон, който кой знае кой и кога го е измислил, а по справедливост — та всеки човек да разбира защо си яде боя.
	За Будочник всички казваха: строг, но справедлив. Без вина няма да ти налети. В лицето всички го наричаха почтително Иван Федотич, а фамилното му име беше Будников. Но Сенка така и не разбра дали прякорът му идваше от презимето или понеже навремето стражарите са стоели в будки и на всички са викали „будочници“. Или може би защото живееше във ведомствена „будка“ в края на Хитровския пазар. Когато не правеше обход, той по всяко време седеше там до отворения прозорец, наглеждаше площада, четеше книги и вестници и пиеше чай от прочутия си сребърен самовар с медали, оценен на хиляда рубли. И домът му не се заключваше. Че защо му е ключ? Първо, няма полза, защото наоколо е пълно с първокласни шперцаджии. За тях е нищо работа да отворят каквато си искат заключалка. И второ, кой ще вземе да граби Будочник, на кого му е омръзнал животът?
	Всичко чуваше, всичко виждаше от прозореца си старият ветеран, а което не види и не чуе — ще му го пошушне който трябва. Това не е против правилата, Опщността не го забранява, защото Будочник е свой човек в Хитровка. Ако живееше по писаните, а не по хитровските закони, отдавна да са го заклали. А така, дори да прибере някого в участъка, всички са наясно, че няма как, то се знае, и той трябва да се прояви пред началството си. Само че Будочник рядко прибираше хора в дранголника — освен ако наистина няма как, — а в повечето случаи преподаваше собственоръчно уроци, а онези дори му се покланяха и викаха „благодаря“. През всички изминали години само веднъж двама апаши му бяха налетели с нож — не хитровски, а избягали каторжници. Той ги натръшкал и двамата с яките си юмручища и за това получи от пристава медал, от хората пълно уважение и от Опщността — златен часовник за причиненото неудобство.
	Когато Сенка малко посвикна на новото място, разбра: не е толкова страшна Хитровка. Тук е и по-весело, и по-свободно, а за по-сито — да не говорим. През зимата, като застудее, сигур ще се намръзне, ама каква зима сега, още е далеч.


>	Как Сенка се запозна със Смъртта

	Това стана десетина дни след случая, когато Сенка за първи път срещна Смъртта.
	Той стърчеше пред къщата й на „Яузки“ булевард, целеше с плюнки коневръза и зяпаше към открехнатите й прозорци.
	Вече я знаеше къде живее, браточките му показаха, и честно казано, не за първи път се мотаеше наоколо. На два пъти извади късмет, зърна я отдалеч. Единия път преди четири дни — Смъртта излезе от къщи с черна кърпа на главата и с черна рокля, качи се на кабриолета, който я чакаше, и замина за обедна служба в черквата. А вчера я видя под ръка с Княза — облечена като богаташка, с перо на шапката. Кавалерът я откара някъде — на ресторант или може би на театър.
	Та разгледа и Княза. Не ще и дума — юначага и половина. Все пак първи московски бандит, не е шега работа. Лесно му е на генерал-губернатора Симеон Александрович: родил се е чичо на царя, та е станал и генерал, и губернатор, ама я стани най-пръв от всички московски бандити. Дето има една приказка, наистина: от пъдарин, та болярин. И момчетата с него са юнак до юнака — така викат всички. Имало и съвсем млади, малко по-големи от Сенка. Това се казва щастие — ей така, от кутре да станеш направо авер на Княза. И уважението им уважение, и каквито си искат момичета са техни, и парите им пари, и се обличат като принцове.
	Самият прочут бандит, когато Сенка го видя, беше с червена копринена риза, атлазена жилетка в лимоненожълто, кадифен малинов сюртук, накривил назад гарсонетка от златиста слама; по ръцете му — златни пръстени със скъпоценни камъни, ботушите му — огледален хром. Красота! И в лицето хубавец. Рус перчем на път, дръзки изпъкнали сини очи, между червените му устни проблясва златен зъб, а брадичката му като каменна и с трапчинка в средата.
	„Двамата са си лика-прилика, картинка“, помисли си Сенка и незнайно защо въздъхна.
	Тоест не си въобразяваше нищо такова, заради което да въздиша. Не се впускаше в никакви глупави блянове, опазил Бог. И не се навираше в очите на Смъртта. Искаше просто пак да я погледа, добре да разгледа кое е толкова особено в нея, че като я види, всичките му вътрешности се свиват на топка. Затова търкаше кой ли ден подметки по булеварда. Като приключат кражбите с браточките, веднага идва на „Яузки“ булевард.
	Огледал е вече най-подробно къщата отвън. Каква е отвътре, също знаеше. Шлосерът Пархом, дето й беше поправил умивалника, му разказа, че Княза е обзавел любовницата си по най-шикозен начин, дори прекарал водопроводни тръби. Ако Пархом не ментеше, Смъртта имала в една специална стая порцеланово корито, нарича се вана, и в нея от желязна тръбичка тече топла вода, защото отгоре е монтиран казан с газово загряване. Смъртта се миела в това корито едва ли не всеки Божи ден. Сенка си я представи как седи там розова-поруменяла, със сюнгер си мие рамото, и от тази фантазия той самият пламна като попарен.
	Но и отвънка погледната, къщата не беше никак лоша. По-рано тук е било имение на някакъв генерал, ама изгоряло в пожар, та останало само това крило. Не много голямо, с четири прозореца към булеварда. Тук мястото беше особено, точно между хитровските коптори и богатия Серебряники. Откъм яузката страна къщите бяха по-високи, по-чисти, по-украсени, а отсам, откъм хитрованската, по-грозни. Като катърите за продан на Конския пазар: погледнеш откъм задницата — кон като кон, минеш отпред — чистокръвно магаре.
	И къщата на Смъртта така — откъм булеварда стои красиво, важно, а откъм двора излизаше към гаден сокак на плюнка разстояние от румянцевския нощен приют. Явно Княза е предпочел така да настани своята принцеса — в случай, че там го чака клопка, да изскочи от задния вход и дори през прозореца, да изчезне в приюта, а оттам по разните подземни ходници и коридори и дяволът не може да го хване.
	Но откъм булеварда, където между дърветата се разхождаше културната публика, не се виждаше нито мрачният сокак, нито пък Румянцевка. За хитрованци достъпът до ажурната оградка беше забранен — а е припарил някой, а са го прибрали копоите и да го няма. Тук, откъм хитрованската страна, Сенка се държеше скромно, почти се лепеше за стените. И макар да не е някоя отрепка, и да пазеше поведение, но мина Будочник, метна му един поглед и се спря.
	— Какво си се лепнал тук — вика. — Ей, Скорик, да внимаваш.
	Какъв човек! Вече го знае, та хем и с прякора, а Сенка е новак в Хитровка. С една дума — Будочник.
	Ти, вика, тук да не джобиш, нямаш такава юрисдикция, пък и това вече не ти е Хитровка, а цивилен променад. Умната, непълнолетни Скорик, маймунско семе, ти си ми на специално наблюдение до първо неспазване на законността, а при уличаване и дори при подозрение ще получиш от мен реприманд по сурата, глоба във вид на дърпане на ушите и санкция с колана през ребрата.
	— Нищо не правя, чичо Будочник — жално изкриви лице Сеня. — Тук само се топля на слънчице.
	И си изкара удар по темето с чугунената лапа — чак нещо му изпука между ушите.
	— Ще ти дам — изръмжа онзи — „Будочник“. Глей го па тоя. За теб съм Иван Федотич, ясно ли ти е?
	Сенка, хрисимо:
	— Ясно, чичко Иван Федотич.
	И чак тогава стражарят спусна вежда. Така де, вика, маймуно сополива. И продължи нататък важен, бавен, голям, все едно влекач плава по река Москва.
	Добре де, отиде си. Сенка остана. Поглеждаше към прозорците на Смъртта и това вече не му стигаше. Размишляваше как да стане, че Смъртта да надникне, да се покаже.
	От няма работа извади от джоба си зелен гердан, който плячкоса тази сутрин, и го заразглежда.


	С гердана как стана.
	Върви си Сенка от „Сухаревка“ през „Сретенските переулки“…
	Не, първо трябва да се каже защо е ходил до площад „Сухаревка“. И тук имаше с какво да се гордее.
	Не отиде до „Сухаревка“ просто така, а по лична работа. Да си отмъсти на вуйчо Зот Ларионич. Защото сега живееше по законите на Хитровка, а тези закони не допускат да се прощава на лош човек. За всяка обида се полага разчистване на сметките, и най-добре с предплата, иначе не си мъжкар, а плужек.
	Та Сенка отиде, а и Михейка Бухала му се лепна за компания. Ако не беше Михейка, надали щеше да се осмели за подобно нещо посред бял ден, щеше да го направи през нощта, ама сега нямаше как, трябваше да се натегне.
	Обаче всичко мина бомба, това е важното.
	Затаиха се на тавана на заложна къща „Мьобиус“ срещу вуйчовия му магазин. Михейка само зяпаше, а Сенка свърши всичко сам и собственоръчно.
	Зареди оловно топче и се прицели с прашката — тряс! — право в средата на витрината. Зот Ларионич имаше цели три големи стъклени витрини с посребрени букви „Кинкалерия“. И много се гордееше с тях. Случваше се и по четири пъти дневно да праща Сенка да лъска тези проклети стъкла с мека кърпа, така че Скорик си имаше собствени сметки за уреждане с витрините.
	Чул звънтежа и дрънченето, Зот Ларионич изскочи от магазина по престилка, в едната ръка държи кутия с шведски кокалени копчета, в другата макара конци (явно е обслужвал купувач). Върти глава, зинал като риба на сухо, и не може да разбере какво зло се е стоварило на витрината му.
	В този миг Сенка — прас! — строши и втората витрина. Вуйчо му изтърва стоката, бухна се на колене и като тъпак взе да събира счупените стъкла. Смях!
	А Скорик вече цели третата витрина. Така изтрещя, че му напълни душата. Да ти е сладко, драги Зот Ларионич, заради грижите и обичта към сирака.
	С последното топче, най-тежкото, за наслада удари чичо си по темето. Онзи кръвопиец, както беше коленичил, направо се катурна. Лежи, пули се, но не издава вече нито звук — така се е смаял.
	Михейка остана напълно очарован от Скориковата дързост: засвири с четири пръста, забуха като бухал — правеше го много сполучливо, оттам и прякорът му.
	А когато се връщаха по „Ашчеулов переулок“ (Сенка важно мълчеше, Михейка не млъкваше да се възхищава), гледат — две каляски спрели пред някаква къща. Вкарват куфари с чуждестранни лепенки, някакви кутии, пакети. Явно са пристигнали новодомци и се настаняват.
	Сенка усети, че сретенската победа не му стига.
	— Да тафим? — кимна той към багажа. Всеки знае, че най-добре се краде по време на пожар и пренасяне.
	Михейка също имаше желание да се прояви. И рече: ми да, бива.
	Във входа пръв влезе един господин. Сенка не можа да го разгледа като хората — видя само широки рамене и побеляло слепоочие под цилиндъра. Но макар и прошарен, господинът — според звънливия му глас — не беше стар. Той викна с леко заекване от входа:
	— Маса, в-виж да не счупят фара!
	Слугата остана да командва разтоварването. Нещо като китаец или туркестанец — с други думи, нисък, кривокрак, с дръпнати очички. И докаран някак странно: с бомбе и шантунгов костюм с жилетка, но на краката вместо трандафори — бели чорапи и смешни дървени налъми като пейчици. С една дума — азиатец.
	Носачите с кожени престилки с метални знаци (гарови — значи господарят е пристигнал с влак) внасяха в къщата разни работи: връзки книги, някакви колела с гуми и лъскави спици, лъскав бакърен фенер, тръбички с маркучи.
	До китаеца — или какъвто ще да е — беше застанал брадат чичка, вероятно хазаинът на къщата, почтително наблюдаваше. Попита за колелата: за какво са му на господин Неймлес, да не е майстор на карета.
	Азиатецът не отговори, само завъртя бузеста глава.
	Един от кочияшите, който явно гледаше да си изкара бакшиша, подвикна на Сенка и Бухала: я варда оттук, гамени!
	Нека си вика — мързи го да слезе от капрата.
	Михейка попита шепнешком:
	— Скорик, к’во ще краднем — куфар ли?
	— Какъв куфар, тъпчо — кривна устни Сенка. — Виж го какво не изпуска от ръце.
	А китаецът държеше чанта и малък вързоп — вероятно най-ценното, което не искаше да повери на друг.
	Михейка пак шушне: как ще го вземем? Така се е вкопчил, няма да го изпусне.
	Скорик помисли-помисли и се сети.
	— Само да не се разкискаш, Бухал, гледай тъпо.
	Вдигна камъче от земята, прицели се и — дан! — отнесе бомбето на китаеца. Веднага си бръкна в джобовете и се облещи — ангел!
	Азиатецът се обърна и Сенка най-почтително рече:
	— Чичо китаец, падна ви шапката.
	А Михейка — браво! — зяпа, мига като диване.
	Я да видим сега какво ще остави поганецът на стъпалото, за да си вдигне капелата — чантата или вързопа.
	Вързопа. Чантата остана в лявата ръка на слугата.
	Сенка вече се беше подготвил. Скочи като котарак, издебнал врабче, сграбчи вързопа и като се понесе по пресечката!
	Михейка също. Препуска с него, буха като бухал и така се смее, че му падна каскета. Е, стар беше, с пукната козирка, прежали го.
	Китаецът излезе упорит, дълго ги гони. Михейка скоро изчезна в някакъв вход, та азиатецът се лепна на Сенка. Добре тичаше, бързо, и не се хабеше да вика. Личеше си, че няма да се откаже. С дървените си пейчици троп-троп-троп по паважа и все по-близо.
	На ъгъла на „Сретенка“ Сенка понечи да хвърли вързопа по дяволите (без Михейка дързостта му се поизпари), но в този момент чу зад себе си грохот — китаецът се беше спънал в някакво паве с идиотския си налъм и се просна в целия си малък ръст.
	Та така.
	Сенка кривна още няколко пъти по пресечките и чак след това отвори вързопа — какви ли съкровища се крият там. Видя вътре зелени кръгли камъни, нанизани на конец. Нищо особено на вид, ама кой ги знае, може да струват хилядарка.
	Занесе ги на познат прекупвач. Онзи ги опипа, гризна ги със зъби. Евтинджос, рече. Китайски мрамор, нефрит се вика. Мога да ти дам, рече, седемдесет копейки.
	За седемдесет копейки Сенка не му ги остави, запази ги. Камъчетата много приятно тракаха едно в друго.


	Но стига за тоя гердан, не е за него думата, а за Смъртта.
	Така че Сенка стърчеше пред съкровената къща и все не можеше да измисли как да подмами Смъртта на прозореца.
	Извади зеления наниз, разлюля го — трак-трак. Помисли си: като порцеланови чукчета, макар че какви ти чукчета от порцелан?
	И внезапно, със същото прещракване, нещо звънко откликна в ума му. А, ей така ще я подмамим! Много просто!
	Огледа се наоколо, намери стъкълце. Улови лъч и прати слънчево зайче в пролуката между щорите.
	И какво? След няма и минута завеските се отвориха и на прозореца се показа самата тя, Смъртта.
	Сенка от изненада така се вцепени, че забрави да скрие ръката си със стъкълцето — и слънчевото зайче заподскача по лицето й. А тя прикри очи с длан, поогледа се и каза:
	— Ей, момченце!
	Скорик се обиди — какво момченце съм ти аз? Нито е облечен по детски — с препасана блуза, кадифен панталон, нови нагънати ботуши, и каскета си го бива — онзи ден го сви от главата на един пиян.
	— Кому момченце, а кому… в дупенце — сопна се той, макар че не обичаше и почти никога не говореше мръсни думи — заради това дори му се подиграваха. Но сега цинизмът сам изскочи от устата му — толкова ослепително му беше да гледа Смъртта, сякаш не той нея, а тя него стрелка със слънчево зайче.
	Тя не се смути, не се ядоса — напротив, засмя се.
	— Бре какъв Пушкин се намерил! Ти от Хитровка ли си? Я ела за една работа. Влез, не бой се, не е заключено.
	— Защо да се боя — измънка Скорик и тръгна към входа. Наяве или насън — и той не знае. А сърцето му — дум-дум-дум.
	Нещо имаше в пруста, не можа да види, беше тъмно. А Смъртта застанала на вратата на стаята, опряла рамо на касата. Лицето й тъне в сенките, но очите й светят като отблясъци по нощна река.
	— Какво искаш? — от смущение още по-грубо попита Сенка.
	И не погледна стопанката, а гледаше в краката си и настрани.
	Хубава стая. Голяма, светла. Три бели врати — една срещу входа и още две до нея. Холандска камина с кахлени плочки, навсякъде бродирани покривчици, покривката на масата също цялата в бродерии, толкова ярки, че му идеше да замижи. Избродираното му се видя необичайно — пеперуди, райски птици, цветя. Вгледа се и видя, че всички тези пеперуди и птици, и дори цветята, са с човешки лица — едни плачат, други се смеят, трети злобно се зъбят.
	Смъртта пита:
	— Харесват ли ти? Аз ги бродирам. Да минава времето.
	Чувстваше, че тя го разглежда, и ужасно му се щеше и той да я разгледа, но не посмя — и без да я гледа, го обливаха горещи и ледени вълни.
	Най-сетне се осмели, вдигна глава. Оказа се, че са почти еднакви на ръст. Учуди се също, че очите й са съвсем черни — като на циганка.
	— Какво гледаш, луничав? — засмя се Смъртта. — Защо ми пусна зайче? Отдавна те забелязах, че се навърташ под прозорците. Да не си влюбен?
	Изведнъж Сенка видя, че очите й не са съвсем черни, а с тънки сини ивички по края, та се досети: зениците й са толкова големи — като на вуйчовия му любим котарак, когато за по-весело го замаят с валериан. И от този черен поглед той изтръпна.
	— Ами, глупости! — рече. — Много си ми изтрябвала — и пусна крива усмивка.
	Тя пак се засмя:
	— Ама ти не само си луничав, а и щърбав. Като не съм ти изтрябвала, може пък парите ми да ти свършат работа, а? Прескочи до едно място, ще ти кажа къде. Не е далече, оттатък „Покровка“. Като се върнеш, ще ти дам рубла.
	Скорик пак се ядоса:
	— Изтрябвала ми е твоята рубла.
	Беше се омагьосал, иначе щеше да й отговори нещо по-умно.
	— Тогава какво искаш? Защо се навърташ наоколо? Ей Богу, влюбил си се. Я ме погледни — и с пръсти му вдигна брадичката.
	Той я перна по ръката — не ме пипай.
	— Баба ти се е влюбила. Друго искам от теб… — и като не знаеше какво да каже, внезапно изтърси като по Божие вдъхновение, сякаш само му изскочи от устата: — Искам да вляза в шайката на Княза. Помоли го. Тогава каквото щеш ще направя за теб.
	Каза го и се зарадва колко добре се получи. Първо, нищо срамно — а какво е заповтаряла: „влюбил си се, влюбил си се“. Второ, вдигна си цената — не е някой загубен голтак, а сериозен човек. Пък и въобще: ами ако наистина го уреди в бандата на Княза? Проха ще се спука от завист!
	Лицето й се вкамени, тя се извърна.
	— Хич не ти трябва. Гледай го какво му хрумнало. Вълче! — и се прегърна през раменете, сякаш й захладня, а в стаята беше топло. Постоя така половин минута, пак се обърна към Сенка и каза умолително, дори го хвана за ръката:
	— Прескочи, а? Ще ти дам три рубли, не една. Ако искаш, пет.
	Но Скорик вече беше разбрал, че у него е силата, у него е властта, макар и да не знаеше защо. Явно имаше нещо много важно за нея на „Покровка“.
	И отсече:
	— Не, ако ще и двайсет и пет рубли да ми дадеш, не ща. Но помоли Княза или му напиши бележка да ме вземе, тогава мигом хвръквам.
	Тя притисна слепоочията си, смръщи лице. Сенка за първи път виждаше навъсено женско лице да остане красиво.
	— Да те вземат дяволите. Свърши ми работа, пък ще видим — и обясни какво да направи: — Бягай на „Лобковски переулок“, в странноприемница „Казан“. Там пред вратите седи един инвалид без крака. Пошепни му думата „йовс“. Да не забравиш, че ще си имаш неприятности. Влез в странноприемницата и нека те заведат при един човек, викат му Цайс. Тихо ще му кажеш, така че никой да не те чуе: „Смъртта чака, не издържа вече.“ Ще вземеш каквото ти даде и веднага да си тук. Запомни ли всичко? Я повтори.
	— Да не съм папагал да повтарям.
	Скорик си нахлузи каскета и изскочи навън.
	Така препусна по булеварда, че задмина два конски впряга.


>	Как Сенка хвана съдбата за опашката

	За щастие знаеше къде е странноприемница „Казан“, че иначе беше неоткриваема. Ни табела, ни нищо. Портите заключени, само малка вратичка е леко открехната, но пак не можеш ей тъй просто да влезеш — точно пред желязната решетка се е разположил безкрак инвалид, празните му крачоли подгънати. Затова пък в раменете е като гардероб, мутрата му червена, обрулена, от подвитите ръкави на моряшката му фланелка напират яки ръце с гъсти червеникави косми. Сакат-сакат, ама ако те цапардоса с дъската, с която оттласква количката си, ще те остави на място.
	Сенка не отиде направо при безкракия, първо се поогледа.
	Онзи не безделничеше, а продаваше свирки. Подвикваше лениво с дрезгав глас: насам, народе, свирки чародейки, само три копейки. Край сакатия се блъскаха деца, изпробваха стоката, духаха в гладките жълти пискуни. Някои купуваха.
	Един маляк помоли за медната свирка, окачена на дебелия врат на инвалида: дядо, дай да опитам тази пищялка. Сакатият го перна по челото: това не е пищялка, ами боцманска свирка, тя не е за сополиви маляци като теб.
	Сенка всичко разбра. Морякът ужким продава свирки, но иначе варди, разбира се. Как хитро са го измислили: ако стане напечено, той надува медната си свирка, тя сигур надалеч се чува, та това ще е знак за другите да дигат гълъбите. А вълшебната дума, която му каза Смъртта, означава „свой“, само че на обратно. В Москва апашите и крадците открай време така изопачаваха думите, та външни хора да не ги разбират: ту добавят някакви букви, ту разместват сричките, ту нещо друго.
	Той отиде при вардача, наведе се току до ухото му и пошепна думата. Дядото го погледна изпод надвисналите вежди, мръдна сиво-рижавия си мустак, нищо не каза, но леко се отмести с количката.
	Скорик влезе в празния двор и спря. Да не би тук да е свърталището на самия Княз с шайката му?
	Подръпна си ризата, с ръкав си тръкна ботушите да лъснат. Свали каскета, пак го нахлупи. Пред вратата на сградата се прекръсти и си каза молитвата — специална молитва за изпълнение на желанията, на която отдавна го беше научил един добър човек: „Помилуй мя, Господи, според милостта Си, чуй молитвата на смирения, въздай ми не според заслуженото, а според желанието Ти.“
	Събра смелост, натисна бравата — заключено. Тогава почука.
	Не му отвориха веднага, при това вратата не зейна, а съвсем леко се открехна и нечие око проблесна в тъмното.
	Сенка за всеки случай пак каза:
	— Йовс.
	Иззад вратата се чу глас:
	— Какво искаш?
	— Търся Цайса…
	Вратата се отвори и Скорик видя младеж с копринена риза и украсено кожено коланче, с ботуши от шевро, от джоба на жилетката му провиснала сребърна верижка със сребърно черепче — веднага си личи, че е висша проба бандит. И погледът му особен като на всички бандити: бърз, остър, внимателен. Ух, че му завидя — младежът беше горе-долу на неговите години и дори по-нисък на ръст. Ама че късмет!
	— Да вървим — рече оня. И тръгна напред, без да погледне повече Сенка.
	По тъмния калидор стигнаха до стая, където двама пляскаха карти на гола маса. Пред всеки — куп книжни пари и златни империали. Точно когато Скорик и водачът му влязоха, единият от играчите хвърли картите и кресна:
	— Мамиш, курвенско изчадие! Къде е дамата? — и бухна втория с пестник в челото.
	Онзи полетя направо със стола. Сенка охна — уплаши се, че ще си сцепи главата. А падналият направи задно кълбо и като същински акробат скочи, метна се на масата и шибна един ритник в сурата на побойника. Ти, вика, мамиш! Дамата мина!
	Сританият се капична, естествено. Жълтиците се търкулнаха по пода, звънтят, банкнотите хвърчат на всички страни — ужас.
	Сенка се вцепени: ще се избият. А момчето с него се хили — весело му е.
	Първият побойник си разтри скулата.
	— Значи минала дамата, викаш. Добре, дай да си продължим играта.
	И седнаха, все едно нищо, само си събраха разпилените карти.
	Изведнъж Сенка се слиса. Чак ченето му увисна, замига. Изгледа ги — те като две капки вода, никаква разлика! И двамата чипоноси, жълтокоси, джукести, облечени еднакво. Що за чудеса!
	— К’во ти става? — дръпна го за ръкава водачът му. — Да вървим.
	И продължиха.
	Пак калидор, пак стая. Там беше тихо, някой спеше на леглото. С мутрата към стената, само тлъстата му буза се вижда и щръкналото ухо. Едър здравеняк, легнал направо с ботушите и хърка.
	Момчето продължи тихо, на пръсти. Скорик също, още по-тихо.
	Но здравенякът, без да спира хъркането, внезапно измъкна изпод завивката ръка, а в нея блесна черна цев.
	— Аз съм, Сланино, аз съм — бързо рече малкият апаш.
	Ръката се вмъкна обратно, спящият така и не извърна лице към тях.
	В третата стая Сенка свали каскета и се прекръсти — на стената имаше цял иконостас като в черква. И светци, и Богородица, и Пресветият кръст.
	До стената отсреща, вдигнал на масата дълги крака с лъснати патъци, седеше човек с очила, с дълга права коса. В пръстите си въртеше малка остра ножка, не по-голяма от чаена лъжичка. Той самият беше облечен спретнато, по господарски, дори с вратовръзка. Скорик никога не беше виждал такива апаши.
	Водачът побутна Сенка пред себе си и каза:
	— Цайс, малкият те търси.
	Скорик го изгледа. Дали да не му шибне един заради „малкият“? Но в този миг човекът, наречен Цайс, направи нещо такова, че Сенка ахна: мръдна ръка, ножчето прелетя като сребърна искра през цялата стая и се заби право в окото на Пречистата Дева.
	Чак сега Сенка видя, че всички светци по иконите са с избодени очи, а по Спасителя на Кръста, точно където е прикован с пирони, стърчат същите такива ножки.
	Цайса извади от ръкава си още едно ножче и го заби в окото на Младенеца, сгушен в ръцете на Мария. Чак тогава извърна глава към слисания Сенка.
	— Какво желаете, младежо?
	Скорик пристъпи към него, погледна момчето, изправено на вратата, и тихо, както му беше наредено, каза:
	— Смъртта чака, не издържа вече.
	Каза го — и се уплаши. Ами ако не разбере? Ако попита: „Какво чака?“ А Сенка не знае.
	Но дългокосият не попита нищо подобно, а вместо това любезно и тихо помоли спътника му:
	— Господин Цаца, бихте ли били така добър да скриете лика си зад вратата.
	Скорик разбра, че по този начин заповяда на момчето да изчезне, но то не загря и остана да стърчи на вратата.
	Тогава Цайса пусна ястреб от десния си ръкав, в смисъл ножче — и то кааато хрясна в касата точно до ухото на Цаца. Момчето излетя навън.
	Очилатият внимателно погледна Скорик. Очите му зад стъклата бяха светли, студени, същински ледчета. Той извади от джоба си хартиено квадратче и го подаде. Пак така тихо, любезно:
	— Вземете, младежо. Предайте, че ще намина днес към седем и нещо… Впрочем почакайте — обърна се към вратата и викна: — Ей, господин Шести, тук ли сте още?
	Цацата отново се показа на вратата. Значи имал два прякора, не един?
	Той подсмръкна и предпазливо попита:
	— Да не ме замериш пак?
	Цайса отговори неразбираемо:
	— Разбирам, нежният Парни е старомоден в наши дни*. Кога ни е рандевуто, тоест схватката с Вампира?
	[* А. С. Пушкин, „Евгений Онегин“, 3, XXIX. — Б.пр.]
	Цаца-Шести обаче го разбра. Рекоха, че в шест-седем, каза.
	— Благодаря — кимна чудноватият човек. И се обърна към Сенка: — Не, към седем няма да мога. Предайте й, че ще мина след осем и дори след девет.
	Обърна му гръб и пак се загледа в иконостаса. Скорик разбра, че разговорът е приключен.


	Върна се за по-напряко през хитровските дворове. Мислеше си: какви хора! Как Княза с такива орли няма да е пръв московски бандит. Какво ли не би дал, да е с тях в свърталището, свой сред свои.
	След „Хитровски переулок“, където край площада дремеха надничарите, Сенка спря под една изсъхнала топола и отвори хартиеното пакетче. Беше му любопитно какво ли толкова скъпоценно има вътре, че Смъртта беше готова да му даде петарка.
	Бял прашец като захарин. Близна го — сладни, но не е захарин, захаринът е много по-сладък.
	Не забеляза кога се появи Ташка.
	Сеня, вика, да не се друсаш?
	Скорик чак сега загря. Разбира се, че е наркотик, ясно. Затова зениците на Смъртта са като черна нощ. Значи това било…
	— Той не се ближе, а се шмърка през носа — обясни Ташка.
	В този ранен час не беше докарана и изрисувана, а с торба в ръка — сигурно беше ходила до дюкяна.
	— Недей, Сенка — рече. — Ще си разкапеш мозъка.
	Но той все пак взе щипка от прашеца, пъхна го в едната си ноздра и шмръкна с всичка сила. Майчице! От очите му рукнаха сълзи, скъса се да киха и да се сополиви.
	— Видя ли, тъпчо? — сбърчи нос Ташка. — Казвам ти, недей. Я по-добре кажи какво имам на главата си.
	И си сочи косата. А в косата й втъкнати маргаритка и още две цветя, незнайни за Сенка.
	— Какво-какво, селска ливада.
	— Не е ливада, а са три послания. Майоранът означава „мразя мъжете“, маргаритката — „равнодушие“, а зюмбюлът — „сърдечно предразположение“. Вървя например с някой клиент, от когото ми се гади. Втъкна си майоран, показвам му презрението си, а той, дръвникът, не подозира. Или сега стоя с теб, в косите си нося зюмбюл, защото сме приятели — и тя наистина остави в косата си само зюмбюла, за да зарадва Сенка.
	— Добре, равнодушието за какво ти е?
	Очите й блеснаха, тя облиза напуканите си устни.
	— Като се влюби в мен някой ухажор, ще ме почерпи бамбона, ще ми носи разни гердани. Аз няма да го пъдя, защото може и да ми хареса, но и гордостта си трябва да запазя. Ще си втъкна маргаритка, нека страда…
	— Какъв ухажор? — изпуфтя Сенка и затъна прашеца по предишния начин. Пъхна си го в джоба, а там нещо издрънча — зеленият гердан, дето го сви от китаеца. Та се присети: — Искаш ли без никакво ухажорство да ти подаря гердан? — измъкна наниза и го размаха пред носа й.
	Ташка светна.
	— Ау — вика, — каква красота! И цветът ми е най-любимият, нарича се „смарайда“. Наистина ли ми го подаряваш?
	— Взимай, не ми се свиди.
	И й го даде, не е кой знае каква загуба — седемдесет копейки.
	Ташка моментално си сложи гердана, целуна Сенка и се понесе към къщи да се види в огледалото. А Скорик се втурна към „Яузки“ булевард. Смъртта откога го чака!


	Показа й отдалеч пакетчето и пак го прибра в джоба си.
	Тя вика:
	— Хайде сега! Дай го бързо!
	Очите й насълзени и гласът й трепери.
	А той:
	— Да бе, как не. Какво ми обеща? Пиши на Княза бележка да ме вземе в шайката.
	Смъртта се хвърли към него, искаше да вземе силом пакетчето, но къде ти — Сенка й избяга покрай масата. Поиграха си малко на гоненица, тя се примоли:
	— Дай, не ме мъчи.
	На Скорик му дожаля: колко е красива, а също е нещастна. Без прашеца е за никъде. Помисли си също: може Княза за такива важни неща да не слуша женски акъли — дори от най-обожаваната си любовница? Но не, браточките разправяха, че Княза нищичко не й отказвал — от най-дребните неща до най-големите.
	Докато се чудеше да й даде ли наркотика или не, Смъртта изведнъж се умърлуши, седна до масата, подпря чело и с уморен вид каза:
	— Мътните те взели, зверче. Все тая, ще пораснеш, ще се увълчиш.
	Изстена тихичко, сякаш нещо я заболя. После взе листче, написа нещо с молив и му хвърли бележката:
	— Дръж, да ти се не види.
	Той я прочете и не повярва на късмета си. На листчето пишеше с едри букви:
C>
	Княз, вземи момчето. То е точно каквото ти трябва.
@	Смъртта
C$


>	Как Сенка се прояви

	— На мен ли ми трябва? Че за какъв дявол си ми ти?
	Княза яростно потърка трапчинката на брадичката си, парна Сенка с черните си очища — оня притрепера, но не биваше да се предава.
	— Тя рече: върви, Скорик, не бери грижа, непременно ще си от полза за Княза, нали знам — тъй ми каза.
	Мъчеше се да гледа големия човек нормално, безстрашно, а му трепереха мартинките. Зад гърба на Сенка се беше събрала цялата шайка: Цайса, Цаца-Шести, двамата с еднаквите сурати и още един зурльо (като че беше онзи, дето хъркаше с револвера). Май само сакателника безкрак го нямаше.
	Княза живееше в странноприемница „Казан“ — в края на калидора, по който по-рано беше минал Сенка. От стаята с осквернения иконостас, където Цайса забиваше ножките, се върви още малко, завива се и там имаше стая и спалня. Спалнята мярна през открехнатата врата (спалня като спалня: легло, застлано с цветна кувертюра, на пода се валя топуз — бодлива стоманена ябълка с верига, друго нищо не се вижда), но стаята му беше забележителна. На пода — голям персийски килим, мек донемайкъде, сякаш стъпваш по горски мъх, покрай стените — ракли с дърворезба (кой знае какви богатства пази вътре!), на огромната маса редици купешка водка и коняк, сребърни чашки, наяден пушен бут и буркан с кисели краставички. Княза току бъркаше с цяла ръка в буркана, вадеше от краставичките и така сочно хрупаше, че на Сенка му потекоха лигите. Лицето му, макар красиво, беше бая подуто и подпухнало. Явно доста пиеше и дълго си отспиваше.
	Княза обърса ръка в копринената си непрепасана блуза и пак взе бележката.
	— Да не е полудяла? Не знае ли, че съм напълнил тестето? Аз съм Краля, нали така?
	Сгъна пръст, а Цайса каза:
	— Скоро ще имаш титли колкото царя император. Ти си Княз, в бандата — Крал, скоро ще станеш и Туз. С Божията милост Тузар Всемосковски, Крал Хитровански, Княз Запиянски.
	Това „запиянски“ прозвуча много дръзко според Сенка, но Княза хареса шегата и се разцвили. Останалите също се разхилиха. Самият Сенка не разбра какво му е смешното, но за всеки случай и той се подсмихна.
	— Да стана туз, пък ще редим — Княза остави бележката на масата и продължи да прегъва пръсти, окичени с пръстени: — Имам за Дама Смъртта, нали така? Ти, Цайс, си Вале, Сланината е Десетка, Боцмана е деветка, Шантав е Осмица, Щурав е Седмица, този маляк мога само за Шестица да го взема, ама си имам шестак. А, Цацо?
	— Ми — отговори одевешното момче.
	Сега Сенка разбра за какво говори Княза. Момчетата разправяха, че при истинските крадци, които държат на законите, шайката се нарича „тесте“, всяко тесте включва пълен кумплект. „Кумплект“ означава осем апаши, всеки със своето си положение. Главният е „крал“, той си има гадже, на техния език — „дама“, после е „валето“ — нещо като пръв помощник; плюс останалите бойци от десетка до шестица. А повече от осем души няма в шайките, така си е открай време.
	Обърна се към дългокосия с нараснала почит. Гледай го ти, вале. Валето не само е дясната ръка на краля, ами в колодата обикновено е пръв в убийствата. Сигур затуй се казва вале, че поваля хората.
	— Нямаме вакантности — рече Цайса неясно както винаги, но Скорик разбра: в шайката нямат свободни места, това иска да каже.
	Странна работа, Княза сякаш не бързаше да разкара гостенчето. Седеше и се чешеше по темето.
	— Два шестака — каква ще е тази колода? Как ще погледне Опщността по случая? — въздъхна Княза. — Ох, Смърте-Смъртушке, какво правиш с мен…
	И по тази въздишка Сенка внезапно разбра, че Княза може и да мърмори, но не смее да пренебрегне желанието на Смъртта, макар да е голям герой. Скорик се окуражи, опъна рамене и загледа без страх апашите: сами си решавайте заплетения случай, нямам нищо общо. Смъртта отговаря.
	— Добре — рече Княза. — Как беше? Скорик? Ти, Скорик, засега карай временно без номер. После ще видим какво да те правим.
	От щастие Сенка чак зажумя.
	С номер — без номер, вече е истински апаш, и то от най-известната банда в цяла Москва. Е, Проха, е, Михейка, ще се пукнете! А като започне да прибира и пай от плячката, ще може да си вземе Ташка за гадже, да не ляга с когото падне. Нека си седи вкъщи, да порасне, да си реди цветята.
	Княза направи жест към масата, всички освен Цайса си наляха — кой водка, кой коняк, и взеха да пият. Сенка също опита от кафявата гадост — отврат, по-кофти от скоросмъртница. Макар да беше гладен, не си взе шунка — трябваше още от първия ден да се представи добре: не е някой гладник, а момче на място и не е за изхвърляне. Държеше се скромно, деликатно, гледаше и слушаше, без да се меси в разговорите, само това оставаше. А и крадците не го поглеждаха, какво ги интересува някакъв си маляк. Само Цацата го стрелна на два пъти с очи. Единия път просто така, втория път му намигна. Сполай и за толкова.
	А Княза взе да разправя на близнаците седмица и осмица за Смъртта.
	— Вие — рече, — Шантав и Щурав, сте отскоро при нас, та изобщо не знаете каква жена е тя. За виждане сте я виждали, но то нищо не е. Ще ви разкажа как я спечелих, тогава ще разберете. Когато предишният й ухажор Яшка Костромской гризна дръвцето и тя стана свободна, започнах да й се слагам. Отдавна я бройках, ама Яшка докато беше жив, не смеех. Той беше на голяма почит в Опщността, а пък аз тогава бях никой. Нито имах колода, нито хубаво свърталище, нито можех да се похваля с убийства и големи дела. Разбира се, в Хитровка всеки ме знаеше, обаче с Яша Костромской къде ще се меря! Ама си викам: пръст ще ям, но тази принцеса ще стане моя. Тогава за първи път ограбих една взаимоспомагателна каса, цапнах с топуза пазача. Заговори се за мен, позамогнах се. Взех да й пращам подаръци: злата и порцелани разни, японски коприни. Тя ми ги връща обратно. Отида при нея — пъди ме, хич не ми проговаря.
	Аз търпя, разбирам — още съм никой за Смъртта.
	Добре де. Нападнах пощенския влак, този път пречуках двама. Прибрах четирийсет хилядарки.
	Посред нощ й се явих с цигански хор. На копоите от Мясницкия участък дадох петстотин рубли да не ми се пречкат. Пред вратата й турих атлазена кутия, в нея — брилянтова брошка, ей такава голяма.
	И какво? Циганите и циганките без глас останаха, протриха си подметките от танци, а тя не отваря вратата, през прозореца даже не погледна.
	Бре, викам си, какво искаш ти? Нито пари, нито подаръци — ясно. Какво тогава?
	Реших да опитам другояче. Знаех, че Смъртта обича децата. В Мариинския приют, дето е за хитровски сираци, праща пари, дрехи, всякакви сладкиши. Яшка конекрадецът веднъж й поднесе сто златни империала в кошница с теменужки и тя, шашавата, прибра цветята, а парите даде на сестрите в сиропиталището да направят баня.
	Аха, викам си. Така или онака, ама ще стане моето.
	Купих много шоколад, чист швейцарски, три топа холандски плат за ризи и американ за спално бельо. Лично ги закарах и ги връчих на майка Манефа. На ви, викам, за сираците от Княза.
	На това място зурлестият десетак прекъсна разказа на Княза, обади се:
	— Аха, голяма работа беше, помним.
	Княза го смъмри.
	— Ти — вика, — Сланино, не се меси. И какво? Отивам при Смъртта горд-наперен — да видя има ли някаква промяна към мен. И тогава тя ми отвори вратата, ама хич да не беше отваряла. Излиза, очите й хвърлят мълнии. Да не си ми се мярнал, вика. Да не си припарил наблизо, и разни други такива. Та ме напъди зарад всичките ми усилия… Много се засегнах тогава. Подкарах един запой — цяла седмица бях като в мъгла. И най-криво ми беше в пиянските спомени, щом се сетех как с личните си пари купих проклетия шоколад и опипвах платовете да ги видя качествени ли са.
	— Е, платовете впрочем ги взе без пари — пак се обади Сланината.
	А Княза:
	— Не е там работата. Криво ми е за усърдието. Не, си викам, тая няма да я бъде. Не е редно. От къде на къде платове и шоколад за вас? През нощта се прехвърлих през оградата на сиропиталището, строших прозореца, изкъртих вратата на килера и се развилнях. Изтръсках целия шоколад на пода и го стъпках с крака. Нацепих американа. Изпочупих всичко вътре. Вдигнах шум, дотича пазачът. К’ви ги вършиш, крещи, гадино, защо съсипваш нещата на сирачетата! Мушнах го с ножа право в сърцето, та ме опръска целия… Излизам от килера в кръв, конци, лицето ми черно от шоколада като на арапин. Насреща ми самата майка Манефа със свещ. Та заклах и нея в бъркотевицата. Все едно, си викам, душата си вече погубих. Майната й на душата и вечния живот. Без Смъртта изобщо никакъв живот не ми е драг…
	— Да — кимна Сланината. — После цяла Москва гръмна. Макар да беше пиян, не си оставил никакви следи и свидетели. След време разбраха, естествено, че си бил ти, но не можаха да докажат.
	Княза се подсмихна.
	— Важното е, че нашите всичко веднага разбраха и докладваха на Смъртта. Аз се прибрах от сиропиталището и два дни съм спал като труп. Като се събудих, ми дават бележка от нея. „Ела, ще бъдеш мой“ — точно така беше написала. Ето такава е Смъртта. Върви я разбери.
	Сенка изслуша разказа с двете уши, цял внимание, после дълго се чуди как да си обясни тази история, но така и не си я обясни.
	Същия ден впрочем не му остана много време да се чуди — толкова неща се случиха.
	След като Княза съобщи решението си за Сенка и почерпи тестето с водка и коняк, Цацата отведе новака при себе си (имаше стайче с басмена завеска близо до входа).
	Той се оказа душа-човек, без фасони, ако да беше самият той с номер, а Сенка — пълна нула. Не виреше нос, говореше простичко и му разказа множество полезни неща вече като на свой, от колодата.
	— Всичко е в ред, рече, Скорик, щом лично Смъртта е на твоя страна, не бой се. Може да спипат някого от нашите или да му светят маслото, тогава ти ще станеш шестица, аз ще се стана седмица. Дръж се за мен и ще си тип-топ. Настани се тук. Заедно ще си хъркаме за по-весело.
	(Не успяха да похъркат заедно, но за това после.)
	За Княза беше наясно, за Смъртта също знаеше не по-малко от Цацата, затова взе да разпитва за другите.
	— От валето — каза Цацата, — всички се плашат, дори Княза внимава с него, защото е припадничав. Тоест иначе е кротък, спокоен, макар че все говори някакви неяснотии, но понякога нещо превърта и тогава става ужас и безумие, същи сатана. Той самият е от господарската класа, по-рано бил студент, ама затрил там някого си заради кокаин и го осъдили на доживотна каторга. Стой настрана от него, подучи го Цацата. Княза може и да те изтимари, и да те убие от бой, но поне знаеш защо, а този си е бесен.
	Следващият в колодата, Сланината, се оказа украинец, украинец без сланина не може, оттам и прякорът. Нужен човек с големи връзки с ортаци и прекупвачи в други градове, цялата плячка той я намества и я обръща в сухо, тоест в пари.
	За безкракия боцман — деветката — Цацата разказа, че наистина навремето е бил боцман във флота, най-геройски герой в цяло Черно море. Като заразправя за турчолята или за морски плавания, не мож’ се откъсна. На кораба парен котел му размазал краката. Има кръстове и медали, геройска пенсия — шестнайсет рубли, но не е от такова тесто, че да си гледа старините. Иска подвизи, разбойничество и плам. Дори не си взима почти никога дяла от плячката, а деветката е с голям дял, не е като неговата шесташката.
	Седмицата и осмицата са братя близнаци от Якиманка. Огън-момчета. Познат стражар от Първи якимански участък ги препоръчал на Княза. Рекъл: големи куражлии, грехота е да не се използват, тъй ще си отидат бадева. А ги нарекли Шантав и Щурав, защото са луди глави и празноглавци. Шантав е иди-дойди, затова е по-старши, ама Щурав е съвсем перушан. Ако му каже Княза да щипне двуглавия орел от Спаската кула — ще се изкатери, без да му мисли.
	Накрая Цацата въздъхна, потри длани и рече:
	— Абе още днес ще ги видиш нашите в атака.
	— В каква атака? — сърцето на Скорик се сви, още в първия ден веднага акция! — Ще нападнем ли някъде?
	— Не, какво нападение. Много повече. Днес е схватката на Княза с Вампира.
	Сенка си спомни, че Цайса беше попитал за същата тази схватка.
	— А, дето ще е след шест? И какво? Кой Вампир, Котелническият?
	— Той. Ще разиграват за московски туз.
	Сенка подсвирна. Виж ти!
	— Тузът при апашите е нещо като цар господар, единствен в цяла Москва. По-рано Кондрат Семьонич беше туз, голям човек, цяла Москва му имаше страха. Но се говореха какви ли не работи за него. Че е остарял, хванал ръжда, не дава на младите път. Някои го упрекваха, задето живеел в богатство и не в Хитровка, както е редно за туз, а в собствена къща на Яуза. И не умря като апаш — от нож, куршум или в затвор. В пухена постеля издъхна като някакъв търговец.


	Та Опщността отсъдила един от двамата да стане туз — или Княза, или Вампира.
	За Княза е ясно — орел бързокрил. Като стрела е излетял високо, такива дела върши — радост за сърцето. Едно му е лошо: голям бързак е и е вироглав. „Старците“ се боят да не се главозамае от такава власт.
	Вампира е друга работа. Той е отдавнашен, тих, упорит, от тия, дето не хвърчат, ами се катерят нагоре. Не е известен с гръмки дела, от неговото тесте не гърмят изстрели, но и той всява страх като Княза.
	Колодата на Вампира не се подвизава в грабежите, а се занимава с нещо ново, което не търпи шумотевица: щави магазините и дюкяните. На тези бандити им викат „доячи“. Ако искаш магазинчето ти да не пострада, санитарният доктор да не се заяжда и копоите да не те закачат — снасяй на дояча и си живей, върти търговията. А който не иска да шари, разчита на себе си или просто му се свиди, такъв не знае какво може да му се случи. Един упорит бакалин го бяха цапнали отзад по тиквата в тъмна уличка — не разбрал биля отде му дошло. Паднал, иска да стане — не може, земята се върти пред очите му. Изведнъж гледа: право към него препуска кон с каруца, каруцата натоварена с павета за улична настилка. Той крещи, размахва ръце, кочияшът хич не го чува. Конят прескочил бакалина, а колелата на каруцата минали право през краката му, цял го натрошили. Сега онзи бакалин го возят на стол с колелца, а на Вампира си плаща най-изрядно. На друг, продавач на сладолед, пак така издебнали щерката, мома за женене, метнали й чувал на главата и я прекарали — и не един или двама, ами пет-шестима бандюги. Оттогава си седи вкъщи, не мръдва навън и вече на два пъти я вадят от примката. Да си е платил сладоледаджията, нищо нямаше да се случи на дъщеря му.
	— Но и Вампира не допада на всички „старци“ — обясни Цацата. — Онези, дето са по-възрастни и добре си спомнят отминалите времена, не одобряват занаята му. По-рано не се е кръвопийствало така.
	Накратко, днес е схватката — Княза и Вампира да се разберат помежду си кой пред кого ще отстъпи.
	— Ами те ще се избият! — ахна Сенка. — Ще се изпоколят, изпострелят.
	— Не може, законът забранява. Ще си понаместят ребрата или някой ще сцепи кратуната на другия, и толкова. С оръжие е забранено, Опщността не позволява.
	След четири дойдоха посредници от Опщността, двама спокойни, бавни „старци“ от почитаните крадци. Посочиха мястото за схватката — Коровий луг в Лужники — и часа: точно в седем. Казаха също, че Вампира иска да знае с цялата колода ли да дойде или как.
	Настаниха „старците“ в предната стая да пият чай и да чакат отговора, а цялата шайка се събра край масата на Княза. Дори Боцмана пристигна от улицата, да не би да го забравят.
	Щуравия пръв викна:
	— Всички ще идем! Ще опердашим вампирчетата, та да има да ни помнят.
	Княза му се сопна:
	— Мисли, тикво, после говори. Имаме ли дама? Нямаме. Смъртта няма да се юрне с нас на Коровий луг да се бие, нали?
	Всички се усмихнаха и зачакаха продължението.
	— А Вампира ще вземе Манка Сипаничавата. Тя миналата година така тресна главите на двама копои, че ония повече не станаха — продължи Княза, докато полираше с четчица ноктите си. Беше седнал крак връз крак и отронваше думите като злато — сигурно вече се виждаше туз.
	— Знаем я Манка, бива си я — потвърди Боцмана.
	— А така. Нататък. Ти, Боцмане, с извинение, си сакат. Каква полза от теб за сблъсъка?
	Боцмана заподскача на чуканчетата си от вълнение:
	— Ама аз… С дъската като ги подхвана — ще се превият одве. Княже, нали ме знаеш!
	— С дъската — изимитира го Княза и прегриза някаква кожичка. — А Вампира има за деветка Вася Угрешки. Как се виждаш с дъската срещу него? Тъй де.
	Боцмана се натъжи, заподсмърча.
	— Сега да вземем шестицата — кимна Княза към Цацата.
	Онзи рипна:
	— Аз пък к’во?
	— Такова. Те имат шестица Сопата. Той с юмрук забива десетсантиметров пирон в греда, а тебе, Цаца, сопол ще те събори. Та каква е картинката, господа апаши? Картинката е такава, че тяхната колода ще наемете нашата както си иска. А после ще кажат, че Княза е бил с тестето, никой няма да пита кой е недъгав, кой е слабосилен, а кой изобщо е липсвал. Да-да, ще кажат — прекъсна той надигналия се ропот.
	В стаята стана тихо и тъпо.
	Сенка се беше сврял в ъгъла, притеснен да не го изпъдят. Че няма да го вземат на сблъсъка, не го тревожеше особено. Не беше голям мераклия да размахва юмруци, и то срещу истински бойци. Ще го разкъсат и ще го стъпчат в земята.
	Княза се полюбува на ноктите си, отгриза още една кожичка и я изплю.
	— Викнете „старците“. Аз решавам. И млък всички, да не съм чул нито дума.
	Цацата изтича да викне посредниците. Те влязоха, изправиха се на прага. Княза също се надигна.
	— Двама да се явим за сблъсъка, това е моето мнение — погледна весело и тръсна перчем. — Кралят и още един, когото кралят си избере. Тъй предайте на Вампира.
	Цайса се прозя при тези думи, останалите се навъсиха. Но никой не гък не каза — явно пред външни хора караниците са забранени, реши Сенка.
	Но и когато „старците“ си отидоха, пак не се чуха свади. Щом Княза е рекъл, точка.
	Цацата му намигна: излез за малко.
	И в коридора му пошепна, подсмърчайки:
	— Знам добре мястото. Там има една барачка, да идем да се скрием!
	— Ами ако ни видят?
	— Ще ни заколят като нищо — безгрижно махна с ръка Цацата. — За такива неща при нас прошка няма. Ма да не ти пука, няма да ни видят. Казвам ти, барачката е чудна. Ще се зарием в сеното и никой няма да ни усети, а ние всичко ще виждаме.
	Сенка се уплаши, заколеба се. А Цацата плю на пода и рече:
	— Както искаш, Скорик, решавай. Но аз да бягам. Докато се туткат, ще ги изпреваря.
	Сенка тръгна с него, къде ще ходи. Да не е мома да се плаши. А и му се щеше да види какво ще стане: не е всеки ден апашки сблъсък, дето ще определи кой да е туз в Москва. Такъв късмет не се пада всекиму.


	Не се наложи да тичат, разбира се — Цацата просто така се изрази. Той, апашинът, беше въшлив с пари. Излязоха на „Покровка“, взеха файтон и подкараха към Лужники — извън града. Цацата притури към платата на кочияша рубла отгоре, за да кара бързо. За двайсет и три минути стигнаха по крайбрежната улица — Цацата гледаше сребърния си часовник.
	Коровий луг беше ливада като ливада: жълта трева, репеи. От едната страна оттатък речицата стърчаха Воробьовите възвишения, от другата страна беше Новодевичия манастир с бахчите.
	— Ей тук ще е сблъсъкът, другаде няма къде — посочи Цацата утъпканата пръст, където се събираха четири пътеки. — Няма да е в тревата, там е пълно с говежди фъшкии, ще си омажат патъците. А барачката е къде е.
	Барачката беше вехта, да я духнеш — ще падне. Скована някога за сено, явно дните й бяха преброени. От голото място дотам бяха десетина-петнайсет крачки.
	По стълбата се качиха на тавана със старо, миналогодишно сено. Свиха се в сеното. Дръпнаха и стълбата, за да не се досети някой и да реши да провери.
	Цацата пак си погледна часовника и рече:
	— Пет и три минути и половина. Още почти два часа. Да направим едни карти — залог половин рубла?
	И измъкна тесте от джоба си. От страх Сенка не си усещаше ръцете и краката, тръпки го побиваха, а този карти ще шляпа!
	— Нямам пари.
	— Тогава на перкане по челото. Само че леко, без номера, че главата ми е слабото място.
	Тъкмо раздаде картите — и се чуха гласове. Отзад, откъм жепето, идваше някой.
	Цацата залепи око на една пролука и пошепна:
	— Ей, Скорик, я глей!
	И Скорик погледна.
	Трима заобикаляха барачката, на вид апаши, но непознати на Сенка. Единият висок, широкоплещест, с малка остригана глава; другият с нахлупен до очите каскет, но дори и така си личеше, че носът му е окапал, третият — нисък, с дълги ръце, със закопчано сако.
	— Ах, гадината — пошепна Цацата право в ухото на Сенка. — Какво е намислил! Катилската!
	Мъжете влязоха в барачката, така че се наложи да ги гледат вече през пропукания таван. И тримата легнаха на земята и се покриха със слама.
	— Кой е гадина? — тихо попита Сенка. — Какви са тия?
	— Вампира е гадина, гнида нещастна. Тия са негови бойци, от неговата колода. Едрият е Сопата, шестак. Безносият е Клюна — осмица. А малкият е Йошка, валето. Сега я закъсахме. Ще избият нашите.
	— Защо да ги избият? — стресна се Сенка.
	— Йошка за ръкопашен не става, няма сила, но от леволверт стреля без грешка. По-рано е бачкал в цирка, там е гасил свещи с куршуми. Щом са взели Йошката, значи ще стане пукотевица. А нашите са с голи ръце, ще дойдат без ютиите. И няма как да ги предупредим…
	От тази вест на Сенка му затракаха зъбите.
	— И к’во ще правим?
	Цацата също цял пребледня:
	— Знам ли…
	Така седяха, разтреперани. Времето се точеше бавно, сякаш направо беше спряло.
	Долу беше тихо. Само веднъж драсна клечка и замириса на тютюнев дим, веднага някой изсъска: „Стига бе, Сопа, изрод такъв, да не искаш да ни подпалиш всичките? Убих те!“
	И пак тишина.
	После, когато до седем часа оставаше съвсем малко време, нещо прещрака.
	Цацата показа с пръсти, че дръпват предпазителя.
	Ужас!
	Два кабриолета пристигнаха до голото място едновременно от двете страни.
	На капрата на единия, луксозен, с червен лак, беше седнал Цайса — с шапка, пясъчножълт костюм с жилетка, с бастунче. Княза с цигара се беше изтегнал на кожената седалка. И също нагласен: небесносиня риза, препасана с ален колан.
	В другата каляска, по-скромна от първата, но също лъскава, на капрата беше седнало едно женище с ръце като пушени бутове, главата й овързана с шарена забрадка, от която напираха тлъсти червени бузи. Отпред под жилетката й сякаш бяха затъкнати две тикви — Сенка никога не беше виждал такова гръдно изобилие. А Вампира също като Княза седеше отзад. Доста никакъв на вид: жилав, плешив, окото му тънко, змийско, косата му на мазни фъндъци. Няма вид на орел, не може да се мери с Княза.
	Срещнаха се на голото място, не се ръкуваха. Княза и Вампира попушиха, без да се погледнат. Цайса и женището стояха малко зад тях — явно такъв беше редът.
	— Да вдигнем малко шум, а, Сенка? — пошепна Цацата.
	— Ами ако Вампира просто така е пратил своите в бараката, за всеки случай? Да не би Княза да се увлече. Тогава да ни заколят ли искаш? — видя му се ужасно да шукнат дори. Ами ако този Йошка вземе да гърми през тавана?
	Цацата шепне:
	— Кой знае… Добре, ще видим.
	Онези на ливадата си допушиха и хвърлиха фасовете.
	Пръв заговори Княза.
	— Защо не си с валето?
	— Йошка е със зъбобол, цял се е подул. Пък и защо ми е валето? Не ме е страх от тебе. Ти се плашиш от мен, та си взел и Цайса. А аз съм с Манка. Теб и жена ще те надвие.
	Манка се изкикоти басово — стори й се много смешно.
	Княза и Цайса се спогледаха. Сенка видя как Цайса забарабани с пръсти по дръжката на бастуна. Дали не са се досетили, че работата не е чиста.
	Не, не бяха се досетили.
	— Като е жена, жена да е, твоя работа — Княза подпря ръка на хълбок. — Ти само с жени се оправяш. Като стана туз, ще ти позволя да отговаряш за мадмоазелките в Хитровка. Таман работа за теб.
	Искаше да го обиди, но Вампира изобщо не се засегна, само се усмихна и изпука с дългите си пръсти:
	— Ти, Княз, си виден бандит, разбира се, израстваш, но още си млад. Какъв туз ще ми ставаш? Дето се вика, от вчера си имаш и колода. Пък и много си скандален. Ей на, всички копои те издирват, а при мен нещата вървят тихо-гладко. Откажи се с добро.
	Уж мирни думи, но в гласа му се чува гавра — сигурно нарочно се прави на наивен, та Княза пръв да кипне.
	А Княза му вика:
	— Аз летя като орел, а ти си лешояд, налиташ на мърша! Бива те в приказките! За двама ни Москва е тясна! Или ми клекни, или… — и показва с пръст — чик! — през гърлото.
	Вампира облиза устни, килна глава на една страна и бавно, дори нежно му казва:
	— Какво „или“, Князче? Или да ти клекна, или смърт, а? Ами ако твоята Смърт вече ми е клечала? Хубава девойка, мека, клати те като пухена постеля… Княза наведе глава, озъби се като вълк на противника си.
	Но онези двамата явно имаха уговорка. Вампира скочи вляво, жената вдясно, и като свирна с два пръста!
	Долу изшумоля сеното, тресна се вратата и от бараката изхвърча Йошка, засега сам. Държеше в ръката си черно оръжие с дълга цев.
	— Стой! — вика. — Гледай насам! Вие ме познавате, йошкин корен, знаете, стрелям точно.
	Княза замръзна на място.
	— А, така ли, Вампир? — рече. — Катилската?
	— Така, Князче, така. Защото съм умен, а за умните няма закони. Я залягайте и двамата на земята. Залягайте, че Йошката ще ви застреля.
	Княза се озъби — сякаш се ухили.
	— Не си умен, Вампир, а си тъп. Къде си ръгнал срещу Опщността? Сега вече отпиши работата. Нищо повече няма да правя, „старците“ ще свършат всичко вместо мен. Да легнем, Цайс, да си починем. Вампира сам си подписа присъдата.
	И легна по гръб. Метна крак връз крак, извади цигарка.
	Цайса го погледна, ровна пръстта с върха на трандафора — май му дожаля за костюма — и също се излегна на хълбок, подпря глава. Бастунчето сложи до себе си.
	— И какво? — пита. И към Йошка: — Стреляй, мъничък мой зуав. Знаеш ли какво правят нашите традиционалисти с катилите? За тази шегичка и под земята ще те намерят и пак под земята ще те натикат.
	Чудноват сблъсък. Двама лежат и се усмихват, трима стоят и ги гледат.
	Цацата пошепна:
	— Няма да посмеят да пушкат. За такова нещо живи ще ги зарият, такъв е законът.
	В този миг Вампировата изгора пак свирна. От бараката изскочиха другите двама и се метнаха върху легналите: Сопата захлупи Княза, Клюна обърна Цайса с лицето надолу и ловко му изви ръцете.
	— Това е, Князче — засмя се Вампира. — Сега Сопата ще ти изкара с юмрук мозъка. А Клюна ще строши ребрата на твоето вале. Така за оръжието никой няма да разбере. Това е. На Опщността ще кажем, че сме ви надвили. Не сте се справили с Вампира и неговата женска. Аре, братлета, вижте им сметката!
	— Ааа! — чу изведнъж Сенка току в ухото си.
	Цацата се отблъсна с лакът, надигна се на колене и с вопъл скочи право върху раменете на Йошка. Не се задържа, прекатури се на земята и Йошка го тресна с ръкохватката по слепоочието, но и тази кратка минутка, когато Сопата и Клюна обърнаха мутри в посока на вика, стигна на Княза и Цайса да избутат враговете и да скочат на крака.
	— Стрелям, Вампир! — кресна Йошка. — Не стана твоята! После ще извадим куршумите! Кой ще ти гледа!
	Тогава Сенка изненада самия себе си. Изврещя още по-силно от Цацата и се метна на гърба на Йошката. Вкопчи се в него с мъртва хватка, заби зъби в ухото му — усети солен вкус в устата си.
	Йошка се върти, иска да хвърли момчето, но не може. Сенка мучи, със зъби му къса ухото.
	Нямаше дълго да издържи, разбира се, но Цайса вдигна бастуна от земята, тръсна го, дървото отлетя, а в ръката на валето блесна нещо дълго стоманено.
	Цайса подскочи към Йошка — сгъна единия си крак, другия опъна, като пружина се разтегна и целият стана изведнъж дълъг като змей. Уцели Йошка с желязото право в сърцето и онзи веднага спря да размахва ръце, свлече се и притисна под себе си Сенка. Той се измъкна изпод падналия и взе да гледа какво ще последва.
	Успя да види как Княза се измъкна от лапите на Сопата, засили се и заби глава в брадичката на Манка — онази си седна на задника, поседя малко и се просна. А Княза вече се беше вкопчил в гърлото на Вампира, двамата се претърколиха от утъпканата пътека в тревата и там бясно се разлюляха сухите стъбла.
	Сопата понечи да се хвърли на помощ на краля си, но Цайса го застигна — лявата ръка зад гърба, в дясната дългия нож — джик-джик във въздуха. И от стоманата капят червени капки.
	— Не си отивай ти — нареждаше, — върни се. Отдавна любя те безкрай. Със ласки огнени и нежни… ще те зарадвам и сломя.
	Този стих беше познат на Сенка — от една жална песен.
	Сопата се извърна към Цайса, замига, заотстъпва. А Клюна като по-бърз веднага отхвърча встрани. Княза с Вампира пак се изтърколиха на голото място, но сега вече личеше кой е победител. Княза беше омаломощил врага, хвана го с ръка за гагата и взе да му удря тимберицата в земята.
	Оня хрипти:
	— Стига, стига. Ти победи! Аз съм помияр.
	Това е една специална дума. Който се нарече така при сблъсък, не е редно повече да бъде бит. Не е по закон.
	Княза за назидание му заби още два юмрука, а може би и повече — Скорик не видя. Той беше клекнал до Цацата и гледаше как от черна дупка на слепоочието му изтича нещо тъмно. Цацата беше абсолютно мъртъв — Йошка му беше строшил черепа с оръжието си.


	После цели четири дни „старците“ решаваха да се брои ли този сблъсък. Решиха да не се брои: Вампира беше действал катилската, разбира се, но и Княза се беше изложил: валето му дошло с желязо, а и две момчета се криели наблизо. Засега Княза не става за туз, така отсъдиха. Нека временно Москва остане без апашки цар.
	Княза беше бесен, пиеше безспир и заплашваше да натика Вампира в миша дупка. Онзи никакъв не се мяркаше, ближеше някъде рани след нападението на Княза.
	Цяла Хитровка гърмеше за лужниковската схватка.
	За Сенка настъпиха, може да се каже, златни дни.
	Сега той беше шестак на Княза, тоест вече съвсем законно. От колодата заслужи за доблестта си добро положение и пълна почит, да не говорим за отношението на хитровските браточки.
	Сенка отскачаше до тях по три пъти дневно уж по важна секретна работа, а всъщност просто да се пофука. Целият гардероб на Цацата остана за него: панталон от английско сукно с ръбове, ботуши от шевро, куртка „буланже“, шапка капитанка с лачена козирка и сребърен часовник с ланец и сребърно черепче. Хлапаците от цялата махала тичаха да стиснат ръка на героя или поне отдалече да го видят, да го чуят какво разказва.
	Проха, който по-рано поучаваше Сенка и виреше нос пред него, сега го гледаше в очите и тихо, да не чуят другите, го молеше да го уреди някъде шестак, ако ще и в най-скапана колода. Скорик го слушаше снизходително, обещаваше да помисли.
	Ах, чудно беше.
	Само дето още нямаше пари, но се надяваше на предстояща плячка.
	И скоро дойде време за първа акция.


>	Как Сенка участва в истинска акция

	Княза получи сведение от сигурен човек, слуга от търговския хотел „Славянски“ в Бережки. От град Хвалинск бил пристигнал богат калмик-джамбазин заедно със свой служител да купува расови коне за хергелето. Калмикът носел пълна кесия мангизи, но трябвало да се действа незабавно, защото утре, в неделя, отива на конското тържище и може да похарчи там всички пари.
	Късно вечерта се качиха цялото тесте на три кабриолета и потеглиха. Отпред Княза с Цайса, после Сланината с близнаците и последни Боцмана и Сенка. Те щяха да вардят и да наглеждат конете, та ако стане напечено, да препуснат веднага.
	Докато хвърчаха през Червения площад и по „Воздвиженка“, по „Арбат“, Скорик така го сви стомаха, сякаш му се ходеше по нужда. А после, като загромоляха по моста, страхът от гаден стана изведнъж весел, както в детските години, когато баща му го закара за първи път на празнуване на сирница — да се спуска по дървената пързалка.
	Боцмана още от потеглянето беше радостен, не млъкваше. Ех, викаше, Кострома, ще го правим на кайма. Или: ех, Полтава, жива-здрава. Или: ех, Самара, фърлихме зара.
	Знаеше много най-различни градове, някои Сенка чуваше за първи път.
	Хотелът беше скучен, приличаше на барака. Светлините още в девет и нещо бяха угасени — търговците рано лягат, а и пазарен ден е утре.
	Стигнаха до железопътните складове, скочиха от кабриолетите. Разбираха се без думи, всичко беше уговорено предварително.
	Сенка пое юздите, събра трите кабриолета един до друг, в центъра — Боцмановия. И даде на Боцмана юздите. В неговите ръце конете ще кротуват, те са умни — усетят ли силата, стоят мирно. А конете на Княза са особени — никой не може да ги настигне, летят като вихър, чудо коне.
	Та Боцмана седи на капрата, пуши лула, а Сенка едвам издържа: ту от едната страна се разтъпква, ту от другата. Вече хич не го е страх, но го е яд и му е криво. Все едно е излишен.
	Прекоси до единия ъгъл, после до другия — да погледне дали има някаква заплаха.
	Наоколо пусто, тихо.
	— Чичо Боцман, къде се бавят?
	Боцмана съжали шестака.
	— Хайде — вика. — Какво да киснеш тук, млад-здрав. Тичай да видиш как се граби плячка. Погледни и бягай обратно да ми разкажеш как се убиват калмици.
	Сенка се учуди:
	— А не може ли просто да му вземат парите? Задължително ли е да го убият?
	— Зависи колко са — обясни Боцмана. — Ако не са много, няколко стотака, може и да не го убиваш, копоите няма много-много да разследват. Но ако са хилядарки, по-добре е да го премахнеш. Търговецът срещу парите си ще обещае на куките голяма награда, та да преровят земята. Бягай, Скорик, спокойно. Аз тук и сам ще се оправя. Ех, досега да съм там, ако имах крака.
	Сенка не чака втора покана. Така се забърза, че дори не мина през портите, а направо прескочи оградата.
	Влезе във вестибюла, гледа: на тезгяха лежи човек с дълга риза и охка от страх. Закрил е главата си с ръце, раменете му се тресат. До него се прозява Сланината с цигулка в ръка (така се нарича леворверта по апашки: цигулка, барабан или гайда).
	Онзи на тезгяха помоли жално:
	— Не ме убивайте, господа бандити. Не съм ви видял, веднага зажумях. А? Бъдете така снизходителни, не ми отнемайте живота. Аз съм семеен човек, православен. А?
	А Сланината с половин уста:
	— Не бой се. Ако си кротък, ще те пожалим — а на Сенка рече: — Интересно ли ти е? Иди гледай. Нещо много се забавиха.
	После мина по дълъг коридор. От двете страни врати. В предния край стоеше Шантавия, в задния Щуравия (или обратно — Сенка още не различаваше много-много братята). Също с цигулки.
	— Идвам да погледам — каза Скорик. — С едно оче.
	— Гледай — светна с белозъба усмивка Шантавия (или Щуравия).
	В този момент една от вратите взе да се отваря. Той я ритна с крак и ревна:
	— Само на врата ша ми станеш!
	Иззад вратата някой заврънка:
	— Кой фюлиганства там? Имам нужда да ида до клузета.
	Шантавия изцвили:
	— Карай в гащите. Ако дигаш шум — ша та пушна през вратата.
	— Мили Боже! — ахна гласът оттатък. — Да не е нападение. Няма нищо, момчета, трая си — и ключът щракна.
	Шантавия пак се захили (май все пак беше Щуравия — той вечно е ухилен до ушите). Показа на Сенка с леворверта открехнатата врата насред коридора — там е.
	Скорик отиде, надзърна.
	Видя двама мургави, теснооки, вързани за столове. Единият беше съвсем стар, на около петдесет, с козя брадичка, хубав кариран панталон, с копринена жилетка и златен ланец на джобчето. Сигурно джамбазинът. Другият — млад, без брада и мустаци, с басмена непрепасана блуза — явно служителят.
	Княза се разхождаше между вързаните, размахваше топуза.
	Сенка отвори още малко вратата — къде е Цайса?
	Онзи се занимаваше с нещо чудновато: с ножа. Изваден от бастуна (нарича се шпага), цепеше пухената завивка на леглото. Хвърчаха пера и перушини.
	— Изчерпа ми се фантазията — каза Цайса. — Къде ли са скрили кесията тези приятели на степите?
	Княза кихна — сигурно му беше влязла перушинка в носа.
	— Стига, Цайс, не се поти — спря се пред служителя и го хвана с лявата ръка за косата. — Сами ще си кажат. К’во ще речеш, жълтур, ще дробиш ли? Или ще гризнеш желязната ябълка? — и размаха топуза пред мутрата на служителя (но тя не беше жълта, а бяла-побеляла, сякаш посипана с креда).
	А Цайса, напротив, спря да размахва желязото, сипна си бял прах на нокътя (кока, сети се Сенка) и отметна глава. Скорик се смръщи — сега ще се разкиха още повече от Княза, но Цайса само зажумя, а когато пак отвори очи, те бяха мокри и лъскави.
	Калмикът служител облиза устни, също побелели, и каза:
	— Не знам… Бадмай Кектеевич не ми споделя.
	— Тъй-тъй — кимна Княза. Пусна косата на служителя и се обърна към търговеца: — Какво, козя брада? На парчета ли да те кълцам, или ще си кажеш?
	Джамбазинът явно беше врял и кипял човек. Каза спокойно, гласът му не трепереше:
	— Не съм луд да държа у себе си толкоз пари. Днес ходих в управлението на пазара и ги прибрах в сейф. Вземете каквото имам и си вървете. Златен часовник. И пари в портфейла. Толкова.
	Княза се озърна към Цайса. Онзи се усмихваше на нещо. Потвърди:
	— Вярно е. На Конския пазар има сейф, там джамбазите си пазят парите да не им ги откраднат или да не си ги пропият те самите.
	Сенка забеляза как търговецът и служителят се спогледаха и Бадмай посочи нещо с очи. Охо! Столът на служителя така беше натиснал с единия крак дюшемето, че дъската леко стърчеше. Служителят малко се помести и дъската си стъпи на мястото.
	Портфейлът, за който говореше джамбазинът, лежеше отворен на масата. Княза извади парите.
	— Докарах цялото тесте за три катки*. Срамота пред хората. Ах, ти, змей криволик! — отиде при търговеца и го бухна с юмрук в скулата. На онзи главата му се отвъртя, но той не викна, не ревна — бива си го. — Добре — каза Княза и измъкна джобния часовник на джамбазина — красив, златен. — Благодари се на калмицкия си бог, че ти пожалих ташаците. Да си вървим, Цайс.
	[* Катка — сторублева банкнота с образа на Екатерина Велика. — Б.пр.]
	И потеглиха към вратата, но Сенка мушна глава и скромно рече:
	— Чичко Княз, може ли да кажа една дума?
	— Защо си тук? — намръщи се Княза. — Издънка ли стана?
	А Сенка:
	— Не, но добре е да се провери там под дюшемето, а? — и посочи с пръст къде.
	Джамбазинът подскочи, каза нещо неразбираемо — сигурно псувня на своя език. А Княза погледна Сенка, после пода. Шибна служителя с пестник, уж леко, но оня падна със стола и захленчи.
	Княза се наведе, с пръст вдигна дъската, извади я — под нея дупка. Пъхна ръка.
	— Аха — вика.
	И извади голяма кожена кесия, а в нея бол манги.
	Княза ги бройна с пръст.
	— Три хиляди! — възкликна. — Браво, шестак!
	Скорик се изкефи, естествено. Погледна Цайса — възхищава ли се?
	Но Цайса не му се възхищаваше и изобщо не погледна парите. Нещо му ставаше. Той вече не се усмихваше и очите му вече не бяха лъскави, а сънени.
	— Аз им повярвах… — бавно каза Цайса и цялото му лице сякаш се набразди на вълни. Аз им повярвах на тези юди! Гледаха ме в очите! И ме лъжеха! Лъжеха — мен!
	— Хайде, не се святкай — махна му Княза, доволен от находката. — Те си гледат своя интерес…
	Цайса се затътри и замърмори:
	— Прощавай, мила ми калмичке… Очите ти са, вярно, тесни, чело — широко, плосък нос, и ти не знаеш дума френски*… — Изкиска се. — Те че са тесни, тесни са…
	[* А. С. Пушкин, „На една калмичка“, 1829 г. — Б.пр.]
	И внезапно скочи точно както когато прониза Йошка — и заби шпагата си изотгоре право в окото на падналия служител. Сенка чу пукот (стоманата прониза черепа и се заби в пода), ахна и стисна очи. А когато пак погледна, Цайса вече беше измъкнал шпагата и с интерес гледаше как от острието капе нещо бяло като извара.
	Служителят дънеше пода с токове, зяеше, но никакъв звук не излизаше от устата му. Сенка не посмя да го погледне в лицето.
	— Да не си превъртял? — кресна Княза.
	А Цайса му отговори нервно:
	— Не съм превъртял. Криво ми е, че няма правда на този свят!
	Леко мръдна китка, нещо изсвистя във въздуха и шпагата леко с връхчето перна джамбазина по гърлото. Отлетя фъндък отсечена брада и веднага бликна кръв като вода от пожарникарски маркуч.
	Сенка пак ахна, но този път не се сети да стисне очи. Видя как търговецът подскочи от стола — с такава сила, че скъса горните въжета. Стана, но не може да направи нито крачка, защото и краката му са вързани за стола.
	Животът на джамбазина изтичаше на вишневи струи, той се опитваше да го задържи с шепи, да го натика обратно, но не успяваше — кръвта му течеше между пръстите и физиономията му доби такъв ужасен и безсмислен вид, че Скорик изрева с цяло гърло и изхвърча от страшната стая.


>	Как Сенка седя в долапа-нужник

	Окопити се чак на „Арбат“, задъхан от тичане. Не помнеше как е излетял от хотела, как е тичал по моста, как е прекосил празния Смоленски пазар — нищо не помнеше.
	Дори на „Арбат“ още не беше на себе си. Повече не можеше да тича, но не се сети да седне, да си почине. Мъкнеше се по тъмната улица като стар дядо. Пъшкаше, охкаше. И току се оглеждаше, струваше му се, че отзад го настига калмикът с пронизаното гърло.
	Така излизаше, че той беше погубил търговеца и служителя. Грях му на душата. Ако не беше се втурнал да се отличи пред Княза, ако не беше показал къде е скривалището, калмиците щяха да останат живи. Но как да не го покаже? Той, Скорик, да не би да не е апаш?
	И си отговори на това (вече беше на Театралния площад): какъв апаш си ти, нещастнико, гаден глист си и нищо повече. С други думи казано, много ви е слабо стомахчето, Семьон Трифонич, за истински мъж.
	Досрамя го донемайкъде, че избяга. Вървеше по „Маросейка“ и се ругаеше, кореше, мъмреше, но като си спомнеше за калмиците, му ставаше ясно: няма връщане за него в тестето. Княза и бойците може и да му простят — ще излъже, че са го прерязали червата или нещо друго, но себе си не може да излъже. Става за апаш, колкото кравата за вихрогон.
	Ох, срам.
	Нозете го отнесоха на „Яузки“ булевард — още и той не знаеше по каква причина.
	Поседя на пейка, смръзна се. Поразтъпка се напред-назад. Взе да съмва. И чак тогава проумя, че за трети път минава край къщата на Смъртта, и разбра какво най-вече му гложди душата.
	Спря се пред вратата и ненадейно ръката му сама посегна, ей Богу — и почука. Силно.
	Стресна се, понечи да избяга, но не избяга. Реши да чуе стъпките, гласа й. Когато попита „кой е?“, тогава ще избяга.
	Вратата се отвори беззвучно, без никакъв предупредителен шум. Нито стъпки, нито глас.
	На прага — Смъртта. Косата й разпусната по раменете, черна, всичко друго — бяло: бяла нощница, бял дантелен шал. И краката й — Сенка там гледаше — също бяха бели, подаваха се под нощницата.
	Гледай я ти, изобщо не попита кой чука в такъв час. Колко е безстрашна. Или й е все едно.
	Тя видя Сенка и се учуди:
	— Ти ли си? — попита. — Княза ли те прати? Да не се е случило нещо?
	Той завъртя сведена глава.
	Тогава тя се разсърди:
	— А защо си се домъкнал по никое време? И защо си криеш очите, вълче?
	Добре де, вдигна очи. И повече не ги сведе — зяпна. Че и зората му скрои номер: иззад покривите просветля и освети в розово касата на вратата, лицето на Смъртта и раменете й.
	— Какво си млъкнал такъв? — навъси се тя. — Лицето ти е като мъртвешко. И ризата ти е съдрана.
	Сенка чак сега забеляза, че ризата му наистина е съдрана от яката до ръкава и виси накриво. Явно се е закачил за нещо, когато бягаше от хотела.
	— Да не си ранен? — попита Смъртта. — Имаш кръв.
	Протегна ръка и тръкна с пръст бузата му. Скорик се досети, че го е пръснала кръвта на джамбазина.
	А пръстът й беше горещ и от това неочаквано докосване Сенка изведнъж се разрева.
	Стои, реве като съдран, целият в сълзи. Срам го е, ужас, но не може да спре. Потискаше плача, но той го пресилваше, и то жален като скимтене на пале. Тогава Сенка се разпсува, както никога не беше псувал — с най-мръсни думи. Но сълзите му не секват.
	Смъртта го хвана за ръка:
	— Какво, какво ти става? Я ела.
	Залости вратата и го задърпа навътре в къщата. Той опита да се дърпа, но Смъртта беше силна.
	Натисна му раменете да седне до масата. Той не плачеше вече, само хлипаше и яростно си бършеше очите с ръце.
	Тя му наля чаша с нещо кафяво.
	— Я пий — рече. — Това е ямайски ром.
	И той го изпи. Парна го в гърдите, но иначе не беше лош.
	— А сега лягай на дивана.
	— Няма да легна! — сопна се Сенка и повече не я погледна.
	Но се наложи все пак да легне, защото му се виеше свят. Щом помириса възглавницата, всичко изчезна.
	Когато се събуди, отдавна беше ден, дори преваляше — слънцето светеше от другата страна, не откъм двора, а откъм улицата. Беше му приятно, хубаво да лежи под одеялото — пухкаво, леко, на сини и зелени карета.
	Смъртта седеше до масата, нещо шиеше или може би бродираше. Беше се обърнала странично към Сенка и отстрани също изглеждаше невероятно красива, но по-тъжна, отколкото гледана отпред. Той, разбира се, не я зяпна направо, а я загледа тайно през мигли. След сутрешното си излагане трябваше да помисли как да се държи. И въобще да разбере какво става. Защо например лежи гол? Тоест не чисто гол, с панталон, но без риза и бос. Значи тя го е съблякла, но той не помнеше.
	Смъртта обърна очи към него и макар че Скорик спешно замижа, тя разбра, че вече не спи.
	— Събуди ли се? — каза. — Гладен ли си? Ела седни. Има пресно хлебче. И мляко.
	— Не ща — тросна се той, обиден заради млякото — трябваше да му предложи чай или кафе. Макар че какво ли уважение може да очаква, щом се разсополиви като малко дете.
	Тя стана, взе от масата чашата и хлебчето и седна до него. Той се уплаши, че Смъртта ще го храни в устата като някакъв младенец, и седна.
	Изведнъж адски му се дояде — чак се разтрепери. И взе да набива хляб и да надига млякото. Смъртта го гледаше, чакаше. Не й се наложи много да чака: той нагъна всичко за минутка.
	— Казвай сега какво стана — му нареди.
	Къде ще ходи. Сведе глава, сбърчи вежди и й разказа — накратко, но честно, без да крие нищо. И завърши така:
	— Виновен съм пред теб. Изложих те. Ти гарантира за мен пред Княза, пък аз, нали виждаш, излязох нищожество. Не ставам за апаш. Мислех се за ястреб, а излязох проскубан врабец.
	И едва след като приключи, я погледна. Тя беше толкова сърдита, че на Сенка съвсем му призля.
	Помълчаха някое време. После тя каза:
	— Аз съм виновна пред теб, Скорик, че те пуснах при Княза. Бях като в несвяст — и рече не на Сеня, а сякаш на себе си, поклащайки глава: — Ох, Княже, Княже…
	— Не е Княза, а Цайса — обясни той. — Цайса закла калмиците… Нали ти казах…
	— От Цайса какво може да се очаква, той не е човек, а звяр. Но Княза в началото беше човек, аз помня. Дори исках да го…
	Сенка така и не разбра какво е искала, защото в същия миг на вратата се почука по някакъв особен начин: чук-чук, чук-чук-чук и още два пъти чук-чук.
	Смъртта подскочи:
	— Ей го! За вълка говорим. Я ставай бързо. Ако те види, ще те убие. Хич няма да го спре, че си маляк. Страшно е ревнив.
	Скорик направо се издуха от дивана, дори не се обиди за „маляк“.
	Попита притеснено:
	— Къде? През прозореца ли?
	— Не, трудно се отваря.
	Той се втурна към една от двете врати, които белееха една до друга.
	Смъртта вика:
	— В банята — не. Княза е чистофайник, винаги първо влиза в банята да си мие ръцете. Давай натам — и му сочи другата врата.
	Сенка хич не се подвоуми — и в напалена печка би скочил, само и само да не се мярка пред очите на Княза. А онзи пак чука, по-силно.
	Влетя в някакво стайче като килер или дори долап, само че бяло, с кахлени плочки. До стената на пода имаше голяма порцеланова саксия, също бяла.
	— Какво е това? — попита Сенка.
	Тя се смее:
	— Ватерклозет. Нужник с канализация.
	— Ами ако му се доходи по нужда?
	Стана й още по-смешно:
	— По-скоро ще пукне, но няма пред дама да влезе в нужник. Той е Княз!
	Хлопна вратата и отиде да отвори. Сенка я чу как викна:
	— Идвам, идвам! Какво си се разтропал!
	После чу гласа на Княза:
	— Защо си се залостила? Нали не залостваш?
	— Откраднали са ми кърпа от антрето, някой е влизал през нощта.
	Княза вече беше в стаята.
	— Сигурно е някой пришълец, чужд. Хитровските няма да посмеят. Нищо, само да кажа — и ще ти върнат кърпата, ще открият крадеца — и жална му майка.
	— Хайде сега, за една кърпа. Беше стара, щях да я хвърлям.
	После разговорът позаглъхна, нещо изшумоля, млясна.
	И тя каза:
	— Ами здравей, здравей.
	Значи се прегръщат, досети се Сенка.
	Княза рече:
	— Отивам да си измия ръцете и лицето. Цял съм в прахуляк.
	Съвсем близо зад стената зашуртя вода и дълго се ля.
	Скорик междувременно се поогледа в шкафа нужник.
	Над саксията стърчеше тръба, горе имаше чугунено сандъче и от него висеше верига с топка в края — не беше ясно с каква цел и предназначение. Но на Скорик сега не му беше до любознателност. Само да се измъкне жив оттук.
	И видя горе прозорче — малко, но можеше да се промуши. Ако стъпи върху саксията и се хване за веригата, а после за сандъчето, като нищо ще го стигне.
	Без много да му мисли, се качи на саксията (само да не я строши!) и се хвана за веригата.
	Саксията издържа, но веригата му сви подъл номер: опъна се надолу и тръбата изведнъж като ревна, и долу като шурна вода!
	Скорик от ужас направо щеше да припадне.
	Смъртта надникна:
	— Какви ги вършиш? — шепне. — Ти редовен ли си!
	В това време тропна съседната врата — Княза излезе от банята. Смъртта се обърна, все едно и тя си е свършила работата.
	Излезе и старателно затвори вратата.
	Сенка още някое време се държа за сърцето, докато се успокои. После, като му поолекна, клекна до саксията и взе да си мисли как ли ходят по нужда красавиците. Откъм природни закони погледнато, би трябвало и те да се изхождат, но по никакъв начин не можеше да си представи Смъртта да го прави. Пък и къде тук? Не и в тази саксия белоснежна, нали? От такава красота по-скоро може да се пие медовина.
	Така и не разреши съмненията си. Напълно е възможно най-специалните красавици да са устроени някак по-различно.
	Посвикна малко да седи в долапа и го загложди какво ли правят двамата в стаята.
	Залепи ухо за вратата, искаше да чуе, но не долови разговора. Опита оттук-оттам, накрая се наведе и тури ухо току под вратата. Там най се чуваше.
	Първо позна нейния глас.
	— Казах ти, не съм предразположена сега за гушканици.
	Той казва:
	— А я виж какво пръстенче съм ти донесъл рубинено.
	А тя:
	— Сложи го там, до огледалото.
	Стъпки. После пак Княза — злобно (Сенка тръпки го побиха):
	— Нещо много рядко си предразположена. Другите жени сами се предлагат, а ти си като бодил.
	Тя — брей, че смела:
	— Като не ти харесвам — разкарай се, не съм те вързала.
	Той — още по-злобно:
	— Ти много не ми се възгордявай. Виновна си пред мен. Къде го намери този сополив Скорик?
	Ох, Господи Боже мой, сви му се сърцето.
	— Защо, какво ти е направил? Чух, че ти е спасил живота.
	— Жилаво момче е, ама голям лигльо. Ако го видиш, му кажи: щом си в тестето на Княза, имаш само два пътя: или за храна на псетата, или право в гроба.
	— Какво е съгрешил?
	— Избяга.
	Тя помоли:
	— Освободи го. Моя грешка. Мислех, че ще ти е от полза, ама явно е от друга мая.
	— Няма да го освободя — отсече Княза. — Видя всички, всичко знае. Така му кажи: ако не ми се яви, лично ще го издиря и ще го закопая. Но стига сме се занимавали с глупости. Аз, Смъртушке, снощи взех голяма плячка, над три хилядарки. А днес още повече пари ще паднат. Насочиха ме към добра възможност. Нали го знаеш писарушката Синюхин, дето живее в ерошенковското подземие?
	— Знам го. Пияница, бивш чиновник. Той ли те насочи?
	Княза се смее:
	— Не той. Към него ме насочиха.
	— Че какво може да се вземе от този голтак? Едвам храни жена-деца.
	— Може, Смъртушке, и още как може! Един човек рекъл на Сланината, а Сланината — на мен. Намерил писарушката някъде под земята старинно имане, много злато и сребро. Трети ден пие купешка водка, мези с гъбки и сьомга. На булката си купил кърпа, на децата ботушки. Това — Синюхин, дето няма два гроша да се усмихне! Продал на Хасимка ортака стари пари, цяла шепа сребърници, и на пияна глава се хвалил в „Каторгата“, че скоро ще се махне от Хитровка, ще си живее като по-рано в собствен партамен, на бяла покривка ще яде разни деликатещини. Та ще си поприказвам довечера със Синюхин. Да сподели с мен щастието си.
	Внезапно в стаята настъпи тишина, и то някак тежка. Сенка слухти на пода, чувства, че е затишие пред буря.
	А Княза като ревна:
	— Това какво е? К’ви са тези ботуши? И диванът разхвърлян?
	Нещо изгромоля — падна стол или кой знае какво друго.
	— Кучко! Мръснице! С кого? Кой е? Убих го! Скрил ли се е? Къде?
	Скорик не се помая повече нито миг. Затвори резето, метна се на саксията, хвана се за веригата, набра се, бутна прозорчето и без да обръща никакво внимание на шурналата вода, се метна направо презглава от прозореца.
	Отзад трясък, вратата шумно се отвори, крясък: „Стой! Ще те скъсам!“
	Да бе.
	Като рибка се гмурна. Как не си счупи главата — Божа работа. Претърколи се и се засили по чакъла и керемидените чирепи към изхода.
	Но не стигна далече. Спря се. Помисли си: сега Княза ще я убие. Ще я убие без вина.
	Краката му сами обърнаха назад. Постоя под прозорците, ослуша се. Май е тихо. Или вече я е утрепал?
	Изтъркаля стара винска бъчва под прозореца на нужника, изправи я и се покатери обратно.
	Защо — не знаеше и не му се мислеше. В главата му се въртеше някаква глупост: Смъртта не бива да се убива. Как може да се убие смъртта? Помисли си също: бегах нощес, стига толкова. Да не съм заек, да не ми се плаща да препускам, и то без ботуши, през керемидите.
	Когато се намери пак в същия долап, разбра, че Княза още не я е убил и май не възнамерява.
	Храбростта му веднага се стопи. Особено като чу през вратата с избита горна панта:
	— Моля те, за Бога, кажи. Нищо няма да ти направя, само кажи кой е.
	Никакъв отговор.
	Сенка предпазливо погледна. Майчице мила, в ръката му кама, насочена право към сърцето на Смъртта. Значи все пак може и да я убие?
	В този момент и Княза рече:
	— Не си играй с мен, че може и да ми се отметне ръката. За Княза да убие човек е все едно да смаже муха.
	А тя — весело:
	— Ама човек, пък аз съм Смъртта. Я да те видим как ще ме убиеш. Какво ми се блещиш? Или ме убивай, или ми се разкарай.
	Княза метна камата в огледалото и изхвърча, външната врата се тресна.
	Скорик опъна шия да види: Смъртта се извърна и се загледа в пукнатото огледало, а лицето й от пукнатините сякаш е цялото в паяжина. Някак странно се гледаше Смъртта, все едно нещо не можеше да разбере. Но видя надникналия Сенка.
	Обърна се и вика:
	— Върна ли се? Смел си. А казваш, че си врабец. Не, не си нито ястреб, нито врабец, ами си бързолет.
	И се усмихна — пет пари не дава. Сенка седна на дивана и взе да си обува ботушите, заради които стана белята. Дишаше тежко, все пак здравата се беше уплашил.
	Тя му подаде ризата.
	— Виж, сложила съм ти свой знак. Отсега нататък си мой.
	И той видя, че не само е зашила скъсаното, ами докато е спал, му е избродирала чудновато цвете с око в средата, прилича на нейните очи, а листенцата му — цветни змийчета с раздвоени езичета.
	Разбра, че тя се шегува за знака. Облече си ризата. Каза:
	— Благодарско.
	Лицето й беше съвсем близо и миришеше някак особено, едновременно сладко и горчиво. Сенка преглътна, премига и забрави за всичко, дори за Княза. Тя не поиска да се гушкат с Княза — значи не го обича, така ли излиза?
	Скорик направи малка стъпчица, за да е още по-близо, и нещо го приведе напред като тревулинка на вятъра. Но не смееше да мръдне ръце, да я прегърне или нещо такова.
	Тя се засмя, разроши му перчема.
	— Не се завирай — рече, — комарче, в огъня. Ще си опърлиш крилцата. Виж какво направи. Чу ли какво каза Княза за имането? Познаваш ли Синюхин писарушката? Той живее под ерошенковския нощен приют — във Вехтошарското мазе. Един нещастник с нос като слива. Бях у тях веднъж, когато синът му беше болен от скарлатина, заведох доктор. Върви го предупреди да вдига фамилията и да се спасява от Хитровка. Кажи му, че довечера ще го навести Княза.
	Бързолет как да е, птица небесна, но за „комарче“ Сенка се нацупи. Тя разбра и още повече се разсмя.
	— Как се вкисна. Добре, ще те целуна веднъж. Но без глупости.
	Той не повярва — реши, че се подиграва на сирака. Но за всеки случай спря да се дуе и събра устни като за целувка. Ами ако наистина го целуне?
	Тя не излъга, докосна го с устни и веднага го заизбутва:
	— Бягай при Синюхин. Сам видя какъв е бесен Княза.
	Сенка се отдалечаваше от къщата й и леко пипаше с кутре устните си — леле, как пламтят. Милувка от самата Смърт!


>	Как Сенка бяга и се крие, а после хълца

	Че не стигна до писарушката, не беше негова вина, имаше си причини.
	Той честно и почтено потегли от къщата на Смъртта право към „Подколоколний переулок“, където се намираше ерошенковският нощен приют. Там отгоре са квартири със стаи, в които нощем къртят поне хиляда души, а долу, под земята, има избени помещения, в които също живеят хора: терзии, които прешиват крадени дрехи, най-бедни просяци, а също и писари. Писарушките много пият, но все пак не смъртоносно, защото трябва да държат перото и правилно да подредят думите на хартия. Такъв им е поминъкът — за неграмотните дращят писма и молби за помощи, а който умее — и прошения. Заплащането е според дължината: петак на страница, девет копейки и грош за две, тринайсет за три.
	Не беше много път от „Яузки“ булевард до Ероха (обикновено така наричаха ерошенковския дом), но Скорик не стигна там, където отиваше.
	Когато излезе на „Подколоколни“ (вече се виждаше входът за Ероха), Сенка видя такова нещо, че се закова на място.
	До Михейка Бухала стоеше и го държеше за рамото завързак с кариран костюм и бомбе — същият, от когото Сенка преди седмица тафи зеления гердан… Такава гледка не се забравя. Дебели бузи с цвят на зряла ряпа, тесни оченца, тъпо носле, но с гърбичка.
	Бухала се държеше спокойно, хилеше се. Че от какво да се бои? Зад гърба на китаеца (но той и не подозира, тъпакът) се бяха изправили две хитровски момчета. Михейка мярна Скорик и му смигна: глей какъв кодош ще стане сега.
	Как да не погледа?
	Сенка се приближи още малко, за да чува, и се спря.
	Чува, китаецът пита (доста особено говори, но му се разбира):
	— Бухар-кун*, къдзе твой пириятер? Дето бръдзо тица. Ондзи срабицък, с жърта коса, сиви оци, с руницки по носа?
	[* Другар, приятел; също обръщение към по-млад или по-нисш в социален смисъл. — Б.пр.]
	Гледай го ти колко подробно е запомнил всичко поганецът, дори луничките. И най-вече: как е открил Михейка? Сигурно се е забил в Хитровка и случайно го е видял.
	И точно тогава забеляза в ръката на китаеца стария каскет с пречупена козирка. Бива си го! Значи не просто така се е натресъл тук, а специално — да си търси гердана. Загрял е, че момчетата са от Хитровка (или кочияшът го е насочил, те имат набито око), пообиколил е тук и е спипал Бухала. Михейка е неграмотен, затова на всичките си неща рисува бухал, за да не му ги откраднат. Е, на ти сега рисунки. Сигурно азиатецът е пообиколил с каскета, поразпитвал е на кого е. Та е разбрал — горкият. По-добре да не беше идвал тук, по-добре да не беше хващал Бухала за ръкава. Сега ще му размажат зурлата, кръгла като питка.
	Та Михейка му отговаря:
	— Къв „пириятер“? К’ви са тия номера на китайката бе, жълтур? За първи път те виждам.
	Бухала продава фасони пред хлапетиите — ясно.
	Китаецът размаха каскета:
	— А това виздас ли го? Каква е тадзи птицка? — и сочи хастара.
	Ама що ли му трябва? Сега заради гердана за грош тези хулиганчета ще му разкажат играта, това ще му е цялата полза. Чак му дожаля. Пиката, пъргав крадльо от „Подкопаевски“, вече е застанал на четири крака зад гърба на китаеца. Сега Бухала ще бутне жълтура и ще стане весело. Ще се спасява оттук гол и бос, та и с потрошени зъби и ребра.
	От площада и пресечката зяпаха кибици, хилеха се. Откъм пазара се зададе Будочник с вестник в ръка, но погледна над сивия лист, прозя се и си продължи по пътя. Нищо особено, гаменски истории. Ами кой те е викал, та си цъфнал тук?
	— Ох, не ме стряскайте, чичко, че ще подмокря гащите — изгаври се Бухала. — А за каскета ви мерсим. Нисък поклон и още нещо — от щедрото ми сърце.
	И като тресна китаеца в зъбите!
	Тоест му целеше зъбите, но жълтурът приклекна и юмрукът на Михейка се заби в празното, а самият Бухал цял се пресука от удара. Тогава китаецът засили едновременно дясна ръка и ляв крак: с длан шибна Михейка по тила (лекичко, но Бухала зари нос в прахуляка и там си остана), а с подметка цапардоса Пиката в ухото. Пиката също се просна, а трето хлапе, по-голямо от Пиката, Свредло му викат, се опита да друсне скорострелния поганец с кастет, но също нацели въздуха. Китайчонът отскочи встрани и тряс с върха на обувката Свредлото в брадичката (как ги разпъва тия крака само!) — и онзи падна възнак.
	Накратко казано, кибиците не успяха да гъкнат, а трите гаменчета, дето щяха да разкажат играта на азиатския тупан, се натръшкали и не бързат да стават.
	Зяпачите поклатиха глави за невижданите чудесии и се разотидоха. А китаецът клекна над Михейка, хвана го за ухото.
	— Росо — вика, — Бухар-кун. Маного росо. Къдзе е бруница?
	Михейка цял се разтрепери — вече не на шега, а истински.
	— Не знам за никакви бруници! Кълна се в покойната си майка! В Господа Иисуса Христа!
	Китаецът му позавъртя ухото и обясни:
	— Топцета, зереницки, нанидзани. Бяха във върдзобджето.
	А Бухала като викна:
	— Не бях аз, Сенка Скорик беше! Ау, боли! Ухото! Ей го Сенка!
	Ах, издайник! Едно дърпане на ухо не издържа! Да беше минал обучение при вуйчо Зот Ларионич!
	Китаецът се обърна към посоченото място и видя Сенка.
	Изправи се чуждоземският човек и се насочи към Скорик — с меки котешки стъпки.
	— Сенка-кун — казва, — не трябва бяга. Днес не съм с гета, а съм обур цепици — сте те фана.
	И си сочи чепиците — един вид, не съм с налъми, няма да се спъна като онзи път.
	Но Сенка, разбира се, фъсна. Макар да се беше отказал да бяга като заек, но явно така му беше писано напоследък — все да препуска. Бият ли те — беж.
	Сега му се наложи доста повече да потича, отколкото миналата седмица. Първо драсна по „Подколоколни“, после по „Подкопай“, по „Трьохсвятка“, по „Хитровски“, през площада и пак свърна на „Подколоколни“.
	Хвърчеше като вятър, как не си отпра подметките, но и китаецът не изоставаше, дори на бегом му даваше акъл, завързакът топчест:
	— Не тицай, Сенка-кун, сте паднес, сте се убиес.
	И хич не беше се запъхтял, а Скорик вече едвам дишаше.
	Добре че се сети да свърне към Свинята, иначе казано, „Свинински переулок“, където е Кулаковка — най-големият и гаден хитровски нощен приют. Кулаковските подземия го спасиха от поганеца. Те са още по-заплетени и от ерошенковските, никой не знае подробно всички ходници. Толкова тайни калидори има, че не китаец, ами дяволът ще се обърка.
	Сенка не посмя да се завре много навътре, че там в тъмното можеше да се загуби.
	Поседя, изпуши една цигара. Подаде се — китаецът клечи пред входа, жми срещу слънцето.
	Какво да прави? Върна се в подземието, поразходи се напред-назад, пак пуши, плю към стената (но не беше интересно — не виждаше къде уцелва). Край него се мяркаха сенки — кулаковски обитатели. Никой не го попита какво търси тук. Личеше, че е свой, хитровски — толкова стигаше.
	Пак надзърна, когато пред входа вече гореше газена лампа. Клечи си проклетият китайчон, не е мръднал. Ама че досадна нация!
	И Сенка взе да се отчайва. Сега цял живот в кулаковското подземие ли ще остане? Пристърга му от глад, а имаше и важна работа — да предупреди писарушката.
	Пак се спусна долу, пак се втурна по калидора (само тъй се вика, калидор — съща пещера и стените ту са каменни, хлъзгави, ту са пръстени). Непременно трябваше да има тук някъде и друг изход, как иначе.
	Хвана за ръката първи кулаковски обитател, който изникна от тъмнината:
	— Браточка, накъде да излезна?
	Онзи се дръпна с псувни. Пак добре че не го наръга с нож, кулаковските са такива.
	Скорик се подпря на стената и взе да мисли как да се измъкне от тази дупка.
	Изведнъж право пред него, където беше застанал, се отвори черна влажна дупка. Оттам се подаде нещо космато и го блъсна в коляното.
	Сенка се разкрещя:
	— Боже, Боже! — и отскочи встрани.
	А косматото се разлая:
	— Какво си се разкикерчил? Стоиш ми до дупката! Какво търсиш тук!
	Чак тогава Сенка се сети, че това е „къртица“, излиза от дупката си. В подземна Хитровка имаше такова особено съсловие, наричаха се „къртици“, те се криеха в дупки, излизаха само нощем. За тях се говореше, че държат скривалища с крадени вещи, за което получават от ортаците и прекупвачите малък пай за храна и пиене, а дрехи изобщо не им трябват, за какво са им дрехи под земята.
	— Чичо „кърт“! — метна се към него Сенка. — Ти знаеш тук всички входове и изходи. Изведи ме навън, но не през вратата, а някъде от другаде.
	— От другаде не може — рече „къртът“ и се изправи. — От Кулаковка има изход само към Свинята. Ако искаш, ще те заведа до друго подземие. До Бунинка — за десет копейки, до Румянцевка — за седем, до Ероха — за петнайсет…
	Скорик се зарадва:
	— До Ероха! Дори още по-добре, отколкото навън!
	Нали Синюхин е в Ероха.
	Пребърка си джобовете й намери монета от пет алтъна — последните петнайсет копейки.
	„Къртът“ взе монетата, мушна си я в бузата. Махна му — давай след мен. Сенка не се боеше, че може да избяга с паричката и да изостави „клиента“ сам в тъмното. За „къртиците“ се знаеше, че са честни, иначе кой ще им повери плячка?
	Важното е той самият да не изостане. Лесно му е на „кърта“, той е свикнал, и без осветление вижда всичко, а Сенка караше така, по вдъхновение, местеше крака и броеше завоите.
	Първо вървяха направо и леко надолу. После водачът му се сниши на четири крака (Сенка се досети по звука) и запълзя вляво през някаква дупка. Скорик подире му. Пълзяха така двайсетина метра и ходникът стана по-висок. От него свърнаха надясно. После пак вляво и подът от каменен стана мек, пръстен, а на места и кален — краката им жвакаха. Пак наляво и пак наляво. Там влязоха в нещо като пещера и отнякъде задуха. От пещерата се изкачиха по ниски стълби, не бяха стръмни, но Сенка стъпи накриво и си удари коляното. Горе дрънна желязна врата. След нея — някакъв калидор, след ходника, по който пълзяха, тук му се стори светло.
	— Ето ти Ероха — за първи път се обади „кърта“. — Оттук можеш да излезеш при Татарската кръчма или на „Подколоколни“. Накъде?
	— Заведи ме във Вехтошарското мазе при писарите — помоли Сенка и за всеки случай излъга: — Искам да пратя писмо на нашите.
	Подземният човек го поведе вдясно през голяма каменна изба с кръгъл таван и обли тухлени подпори, пак по някакъв калидор, пак през голяма изба и отново излязоха в калидор — по-широк от предишните.
	— Аха — каза „къртът“ и свърна зад ъгъла.
	Сенка се шмугна след него, но онзи сякаш беше изчезнал вдън земя. Зад ъгъла просветля — там наблизо беше вратата за улицата, но „къртът“ надали беше се шмугнал натам, по-скоро се беше вмъкнал в някоя дупка.
	— Стигнахме ли вече? — викна напосоки Скорик.
	Откъм тавана и стените отекна: „ливече-вече-ече“.
	А после сякаш наистина изпод земята се чу приглушено: „Аха.“
	Значи това е Вехтошарското мазе. Сенка се вгледа и видя от двете страни дървени вратички. Почука на една, викна:
	— Къде живеят Синюхини?
	Иззад вратата след малко се чу треперлив глас:
	— Нещо за написване ли е? И аз мога. Дори имам по-хубав почерк.
	— Не — каза Сенка. — Тази гадина ми дължи половин рубла.
	— Ааа — рече гласът. — Надясно. Третата врата.
	Пред посочената врата Скорик спря и се ослуша. Ами ако Княза вече е там? Направо ще му падне в лапите.
	Но не, вътре беше тихо.
	Почука: първо лекичко, после задумка с юмрук.
	Пак тишина.
	Да не са излезли някъде? Не. Под вратата се вижда слаба светлинка.
	Той бутна — вратата се отвори.
	Дъсчена маса, на нея недогоряла свещ, до нея трески — борини. Засега друго не се виждаше.
	— Здрасти — каза Сенка и свали каскета.
	Никой не му отговори. Обаче нямаше време за бавене — Княза можеше да нахълта всеки момент.
	Затова Сенка запали борина и я вдигна над главата си: какво става с тези Синюхини, защо мълчат?
	На одър до стената спеше жена. На пода под одъра — малко дете, на три или може би на две годинки.
	Жената се беше из легнала на одъра, с нещо черно си беше закрила очите. И съпругата на Зот Ларионич така си слагаше нощем върху очите памуци, напоени с градински чай, за да не й стават бръчки. Загубена работа са жените, то се знае. Като видиш някоя такава — тръпки те побиват: сякаш е с дупки вместо очи.
	— Ей, лелче, ставай! Не е време за сън! — каза Сенка и се приближи. — Къде е стопанинът, имам…
	И си прехапа езика. Не бяха памуци, а каша. Застинала в очните кухини като в ямки, протекла и отстрани по слепоочията към ушите. И не беше черна, а червена. Също и шията й беше мокра, лъщеше.
	Сенка първо замига и чак след това му просветна: клъцнали са й гърлото и са й изболи очите, това е.
	Понечи да викне, но от устата му се изтръгна само:
	— Хлъц!
	Клекна да види детето. И то беше мъртво, вместо очи — две тъмни ямки, но по-малки — то и детето беше малко.
	— Хлъц — каза Сенка. — Хлъц. Хлъц. Хлъц.
	И се разхълца жестоко, не можеше да спре.
	Заотстъпва заднишком от страховития одър и се спъна в нещо меко. За малко да падне.
	Светна си — момче на около дванайсет години. Устата зинала, зъбите проблясват. И пак без очи, избодени.
	— О! — успя да викне най-накрая. — О, ужас!
	Искаше да се втурне към вратата, но внезапно от тъмния ъгъл се чу глас.
	— Митюша — повика глас тихо, жално. — Махна ли се? На мама нищо не е направил, нали? А? Не чувам… Виж какво ми стори тоя звяр… Ела, ела тук…
	Там в ъгъла висеше басмена завеска.
	Скорик хлъцна веднъж, втори път. Да бяга ли или да отиде?
	Приближи се. Дръпна завеската.
	Видя дървен креват. На него лежеше човек, опипваше гърдите си, плувнали в кръв. И също беше без очи като останалите. Сигурно това беше писарят Синюхин.
	Сенка искаше да му обясни, че и Митюша, и майката, и малкият са заклани, но само хлъцна.
	— Мълчи и слушай — рече Синюхин, облиза устни и сякаш се усмихна. Сенка се извърна да не вижда тази безока усмивка. — Слушай, че силите ме напускат. Умирам, Митюша. Но няма нищо, карай. Зле живях, греховно, ама поне да умра като човек. Може заради туй да ми бъде простено… Не му издадох! Той целия ме надупчи с ножа, извади ми очите, но аз издържах… Престорих се на умрял, пък съм жив! — Писарушката се засмя и гърлото му забълбука. — Слушай, синко, и запомняй… Тайното място, за което говорех, виж как да стигнеш до него: знаеш ли подземната сводеста зала, дето е с тухлени подпори? Знаеш я, как да не я знаеш… Там зад последната дясна подпора, точно в ъгъла, се вади долният камък… Търсех къде да скрия от майчето бутилката и го открих. Като извадиш камъка и го махнеш, ще можеш да измъкнеш и другите над него… Влез вътре, не бой се. Там има таен ходник. После е лесно: вървиш, вървиш… И ще стигнеш право до помещението, дето е съкровището… Грамадно… Всичко ще си имате. Ще си отживеете. Не поменавайте тати с лошо…
	Повече нищо не каза. Скорик го погледна: устните му разпънати в усмивка, а той вече не диша. Свършил.
	Сенка се прекръсти, понечи да затвори очите на покойника, както е редно, пък си дръпна ръката.
	Вече не хълцайте, а беззвучно трепереше. И не от страх — забрави страха.
	Съкровище! Грамадно!


>	Как Сенка търсеше съкровището

	Естествено, не беше на себе си след всичко това.
	Ту си мислеше: как го търпи земята този изверг, дори малкото дете не оставил живо, та и очите му извадил. А и Княза, и той! Уж е честен бандит. Защо държи този безчестник, който избожда очите на живи хора?
	Ту мисълта му прескачаше и той започваше да си представя съкровището, но неясно: нещо като царските двери в черквите. Всичко блести, искри, заслепява те, нищо не виждаш. Представяше си и сандъци, в тях злато и сребро, скъпоценни камъни.
	После се сети за брат си Ванюшка — как ще отиде при него и няма да му подари дървен кон с кълчищена опашка, нито пони недорасло, както съдията Кувшинников, а истински арабски жребец и към него каляска с ресори.
	И за Смъртта си мислеше, разбира се. Ако стане много богат, може да му обърне внимание. Тогава няма да е луничав и щърбав, няма да е комарче и бързолет, а Семьон Трифонович Скориков, самостоятелен кавалер. И тогава…
	Какво „тогава“, не знаеше.
	Щом излезе от убийствената стая, бързо се върна в най-последното мазе с кръгли тухлени подпори, Синюхин май точно за него говореше.
	„Последната подпора“ откъде — оттам или отсам?
	Сигурно от страната, която е по-далеч откъм стайчето на Синюхин.
	Макар да беше като пиян след всички премеждия, Сенка се сети да вземе кибрита и борините от масата.
	В далечния ъгъл клекна, запали клечка кибрит. Видя старовремските дялани камъни, всеки колкото сандък. Как ще ги размести?
	Огънчето изгасна и Скорик заопипва мазилката между камъните, побутна съседните — умряла работа.
	Добре. Отиде в другия ъгъл отдясно. Сега вече запали борина. Освети отвсякъде. Камъните бяха същите, но около най-долния чернееха малки процепи. Я да видим.
	Подхвана го, задърпа — камъкът веднага помръдна.
	С пъхтене го извади и го помести. От дупката го лъхна миризма на спарено и влажно.
	Сенка пак се разтрепери. Верни излизаха думите на Синюхин! Там има нещо.
	Горния камък извади още по-лесно — той беше малко по-широк от долния. Третият — още по-широк и без хоросан, извади общо пет камъка. Най-горният тежеше поне петдесетина кила, ако не и повече.
	Сега пред него чернееше дупка — през нея спокойно можеше да пропълзи странично.
	Прекръсти се и запълзя.
	Щом се вмъкна, усети, че стана по-широчко. Поколеба се дали да върне камъните. Но се отказа — кой ще заглежда по ъглите? Без светлина все едно нищо не се вижда, а ерохинските обитатели не обичат светлината.
	Нямаше търпение час по-скоро да стигне до съкровището.
	Запали угасналата борина.
	Ходникът беше с ширина около аршин и половина, от ниския таван висяха някакви сиви дрипи — паяжини или прахуляци. А долу нещо изписка. Плъх. Всички подземия са пълни с плъхове, там е истинското им царство. Но тези тук бяха ужасно нагли. Един му скочи право върху ботуша, заби зъби в кончова. Той го тръсна, веднага му скочи друг. Брей, че смелост!
	Разтропа се: къш, проклетници!
	И после, докато напредваше по ходника, остромуцунестите твари непрестанно му се вряха в краката. От тъмното като капчици проблясваха оченцата им.
	Момчетата разправяха, че зимъс плъховете обезумели от глад и отгризали носа и ушите на пияндур, който заспал в мазето. Ако се оставят сами пеленачета в люлки, без да се наглеждат, плъховете често ги изгризват. Нищо де, самоуспокои се Сенка. Нито е пиян, нито е пеленаче. А ботушите му не могат да прегризат.
	Когато догоря борината, не запали нова. Защо? Пътят е само един.
	Не можеше да каже колко е вървял в тъмното, но не беше много време.
	С разперени ръце опипваше стените, за да не пропусне някой ходник или завой.
	По-добре да беше опипвал тавана — налетя челно на някакъв камък, чак свитки му изскочиха и му се завъртяха жълти кръгове пред очите. Наведе глава, направи три малки стъпки и стените и от двете страни изчезнаха.
	Запали борина.
	От ниския проход беше попаднал в някаква изба. Може би това е мястото, за което говореше Синюхин на мъртвия си син?
	Тук таванът беше плавно извит, от тесни тухли, не много висок, но все пак не го стигаше с ръка. Тухлите се бяха оронили тук-там и по пода се валяха парчетии. Помещението не беше нито голямо, нито малко. Двайсетина крачки от стена до стена.
	Сенка не видя никакви сандъци.
	Край лявата и дясната стена имаше купища вършини. Приближи се — не, не са вършини, а почернели железни пръти.
	Срещу ходника, от който беше дошъл, някога явно е имало врата, но беше засипана догоре с потрошени тухли, камъни и пръст, не можеше да се мине.
	А къде е грамадното съкровище, заради което Синюхин и цялото му семейство бяха зверски избити?
	Да не е в някое подземие, а Синюхин да не е успял да дообясни?
	Сенка запълзя по пода, като почукваше навсякъде. Борината догоря — запали друга.
	Подът, също тухлен, кънтеше тъпо. Посред помещението намери голяма кесия от вкоравена кожа, овехтял боклук. Но вътре нещо прозвънна.
	А така!
	Обърна я, изтръска я. На пода звънко се посипаха някакви люспици-листенца колкото нокътя на кутрето. Малко, една-две шепи.
	Да не са златни?
	Май не са — люспиците бяха тъмни и не блестяха.
	Сенка беше чувал, че златото се пробва със зъби. Захапа едно листенце. Вкусът беше на прашно. Дявол ги знае. Може пък наистина да са златни?
	Прибра люспиците в джоба си и продължи да пълзи. Още три борини изгори, обърса целия под с колене, но не намери нищо повече.
	Седна си на задника, подпря глава, омърлуши се.
	На ти съкровище. Значи Синюхин е бълнувал.
	Или скривалището е в стената?
	Скочи, взе железен прът от купчината и зачука по стените.
	След малко от кънтежа ушите му писнаха — и толкова. Нищо не откри.
	Извади от джоба си една люспа, вдигна я до светлинката: човек на кон, някакви непознати букви. Прилича на монетка, ама някак разкривена и все едно наядена.
	От разочарование пак бръкна в кесията да провери под хастара. Напипа още две люспи и монета — кръгла, истинска, по-голяма от рубла. На нея имаше изсечен брадат мъж и също някакви букви. Монетата беше сребърна, това веднага му стана ясно. Сигурно по-рано е имало цяла торба с такива пари, но Синюхин я е прибрал, скрил я е на друго място. Върви я търси сега.
	Нямаше как — тръгна си унило обратно през ходника.
	Сребърна монета. Някакви люспи сребърни ли са, медни ли са, не е ясно. Но дори да са сребърни — великото богатство!
	Взе си железния прът, с който преслуша стените, за да пъди плъховете. Пък и за друго може да свърши работа — беше приятен на пипане, удобен за хващане.


>	Как Сенка бе заловен

	Макар да не намери съкровища в скривалището, когато излезе от дупката в мазето с тухлени подпори, върна камъните на място. Ще трябва да се върне с хубава газена лампа и да потърси по-внимателно. Може нещо да е пропуснал.
	От мястото, където „кърта“ го попита към кой изход да го води, сега не тръгна вдясно, а вляво, за да избегне Вехтошарското мазе. Да мине пак край вратата, зад която са безоките мъртъвци? Не, благодаря, няма нужда.
	Сега Скорик чак се чудеше на собствената си дързост — как след онзи ужас не побягна от Ероха, а се завря да търси и съкровището? Едно от двете: или е много смело момче, или е страшно алчен — користолюбието му надвива страха.
	За това си мислеше, когато през страничната врата излезе от страната на Татарската кръчма.
	Излезе на светло и зажумя. Виж ти, вече било утро, слънцето блести по камбанарията на „Никола Подкопай“. Цяла нощ е пълзял из подземията.
	Тръгна по „Подколоколни переулок“, загледа небето, какво е чисто и радостно, с бели детелинки. Вместо да зяпа небето, по-добре да беше гледал наоколо, глупак нещастен.
	Налетя върху някакъв човек, твърд, направо като камък целия. Удари се в него, а човекът не помръдна.
	Майко мила — китаецът!
	Покрай купищата събития Сенка напълно го беше забравил, а този държеливец беше стърчал цяла нощ навън. Заради гердан за седемдесет копейки! Ако струваше петарка, сигурно направо щеше да се обеси!
	Жълтурът се усмихна:
	— Добуроутро, Сенка-кун — и протяга късопръста лапа да го хване за яката.
	Дръжки!
	Скорик с железния прът, изнесен от подземието, прас през ръката!
	Жалко, че си я дръпна, нечестивец пъргав.
	Охохо, здрасти, отдавна не сме се надбягвали. Сенка се врътна и се втурна по пресечката.
	Но този път не успя да набере скорост. Когато прелиташе край елегантен господин с бастун (как се е озовало в Хитровка такова конте), джобът му се закачи за дръжката на бастуна. Чудна работа, вместо да изхвръкне от ръцете на минувача, бастунът закова на място Сенка.
	Контето леко подръпна бастуна, а с него и Сенка. Човекът изглеждаше много солидно, беше с черен копринен цилиндър, с колосана яка. И лицето му гладко, красавец, но вече на години, с побелели слепоочия.
	— Откачете ме, чичко! — развика се Сенка, защото китаецът вече беше почти до тях.
	И не тичаше, а се приближаваше бавно.
	Изведнъж красивият господин се усмихна, мръдна черни мустачки и каза с леко заекване:
	— Ще ви п-пусна, разбира се, Семьон Скориков, но първо ми върнете нефритената броеница.
	Сенка се опули насреща му. Знае му името и презимето?
	— А? — каза. — К’во? Каква броеница?
	— Същата, д-дето я свихте от моя камердинер Маса п-преди осем дни. Вие сте пъргав момък. Загубихте ни доста време, накарахте ни да ви гоним.
	Чак сега Скорик го позна: същия господин, когото беше видял в гръб на „Ашчеулов переулок“, когато влизаше във входа. И слепоочията му побелели, и заеква.
	— Дано не се докачите — продължи пелтекът и хвана здраво с два пръста Сенка за ръкава. — Но Маса се умори да ви г-гони, той не е на шестнайсет. Ще трябва да предприемем мерки за сигурност и временно да ви закопчаем. Ако обичате, п-пръта ви.
	Контето му взе желязото, хвана двата края, намръщи гладкото си чело и внезапно му го усука на китките! С такава лекота, като да беше някаква телчица.
	Това се казва сила! Скорик така се слиса, че дори не се развика — защо, един вид, закачате горкото сираче.
	А здравенякът вдигна писани вежди — сякаш сам се учуди на силата си — и вика:
	— Интересно. Може ли да п-попитам откъде имате това нещо?
	И Сенка отговори, както си е редно:
	— Оттам, откъдето си видиш дупето, тикво шамандура, да ми ядеш…
	Ръцете му бяха като в белезници, изобщо не можеше да се измъкне от желязната примка, колкото и да се дърпаше.
	— Да, имате право — любезно се съгласи мустакатият. — Неделикатен въпрос. Не сте длъжен да отговаряте. Та къде ми е броеницата?
	В този момент дойде и китаецът. Сенка зажумя — сега ще го сбие като Михейка и момчетата.
	И думите сами се изтръгнаха от устата му:
	— У Ташка! Подарих й я!
	— Кой това Таска? — попита китаеца, когото контето нарече Маса.
	— Гаджето ми.
	Красивият господин въздъхна:
	— Давам си сметка, неприятно и неприлично е да си поискате обратно подаръка от д-дамата, но разберете ме и вие, Семьон Скориков. Имам тази броеница от петнайсетина години. Човек се привързва към вещите, ще знаете. Освен това един особен с-спомен ми е свързан с нея. Да вървим при мадмоазел Ташка.
	Сенка се обиди заради „мадмоазел“. Откъде знае, че гаджето му е „мадмоазелка“. Тоест Ташка наистина е мадмоазелка, но той откъде знае. Може да си е порядъчно момиче. Скорик понечи да защити честта на Ташка, да каже нещо грубо на обиждана, но погледна по-внимателно спокойните му сини очи и се отказа от грубостите.
	— Добре — изръмжа, — да вървим.
	И потеглиха обратно по „Подколоколни“.
	Жълтурът Маса държеше пръта, с който беше вързан Сенка, за единия край, а другият му мъчител си вървеше отделно и потропваше по паважа с бастунчето.
	Срамота за Скорик, че го водят като кученце с каишка. Ако го види някое от момчетата — излагация. Затова се мъчеше да върви максимално близо до китаеца, все едно са приятели или движат общи дела. Онзи разбра страданието му, свали си сакото и го наметна върху ръцете им. Все пак състрадателен, макар и поганска душа.
	До главния вход на Ероха на ъгъла се тълпяха хора. Точно пред вратата стърчеше фуражка с кокарда. Жандарин! Стоеше важен-важен, строг, никого не пускаше вътре. Сенка веднага разбра каква е работата — явно са открили закланите Синюхини, — но в тълпата се носеха какви ли не слухове.
	Един с вид на вехтошар, дето събират стари пъртушини от боклука, на висок глас обясняваше:
	— Сега е излезнало такова указание от началството. Закриват Ероха и ще я пръскат с инфекция, че оттук бъкат бацили в цяла Москва.
	— Какво бъка? — стресна се тетка със счупен нос.
	— Бацили. На прост език — мишки и плъхове начи. А от тях произлиза холера, защото некои, дето живеят в Ероха, от глад плюскат такива бацили и после се подуват от плъхското месо. Та началството е научило.
	— Какво ментите, уважаеми, само плашите хората — укори вехтошаря изпит човек с продран сюртук, явно от писарушките, същият като покойния Синюхин. — Станало е убийство. Чакат пристава и следовател.
	— Да бе, заради такава дреболия ще ти се главоболят — не повярва вехтошарят. — В „Каторгата“ нощес заклаха двама, и нищо.
	Писарят сниши глас:
	— Комшията ми каза, там било ужас. Май натръшкали сума малки деца.
	Наоколо заахкаха и взеха да се кръстят, а господинът, дето му нямаше броеницата, наостри уши и спря.
	— Убили са д-деца ли?
	Писарушката се обърна, видя важен човек и свали каскета:
	— Тъй вярно. Лично не съм ги съзрял, но Иван Серафимич от Вехтошарската маза чул как стражарят, дето побягнал в участъка, рекъл пътем: „Децата не пожалиха, изчадия.“ И нещо за избодени очи. Съседът ми е много честен човек, няма да ме лъже. По-рано е бил акцизен, жертва на съдбата като мен. Принудени сме да вегетирваме в тези ужасни миязми по причина на…
	— Избодени очи? — прекъсна го Сенкиният заловител и даде някаква монета на писаря. — Дръжте. Я да надникнем, Маса, д-да видим какво е станало.
	И се запъти право към вратите на нощния приют. Китаецът дръпна Скорик подире му. Точно тук на Скорик не му се влизаше за нищо на света — във Вехтошарската маза.
	— Какво да гледаме? — заопява той и се задърпа. — Само си дрънкат.
	Но господинът вече беше стигнал до стражаря, кимна му, а онзи и не помисли да спира толкова представителен господин и само козирува.
	Спуснаха се по стъпалата надолу, в подземието, и контето умислено рече:
	— Вехтошарската маза? Тя май беше наляво и после надясно.
	Откъде може да знае, о, чудеса Господни! И по тъмните калидори мина бързо, уверено. Сенка ужасно, се учуди. Самият той се мъкнеше отзад и непрестанно мрънкаше:
	— Чичо китаец, да го почакаме тука, а? А бе, чичо китаец?
	Онзи се спря, обърна се и леко перна Скорик по челото:
	— Не съм китаец, аз съм японец. Разбрар?
	И пак го помъкна подире си.
	Гледай ти! Китаец, японец — все са от един дол дренки с тези дръпнати очи, а пък правели разлика, обиждат се.
	— Чичко японец — поправи се Сенка. — Уморих се, не мога повече — и аха да седне на пода като изнемощял, но този Маса го заплаши съвсем убедително с юмрук и Сенка млъкна, примири се със съдбата.
	Пред вратата на Синюхини стоеше самият Будочник: прав, висок като Иван Велики, ръцете му захванати отзад. А на пода гореше газена лампа.
	— Будников! — учуди се господинът. — Още ли сте в Хитровка? Гледай ти!
	А Будочник се смая още повече. Зяпна контето, замига.
	— Ераст Петрович — вика. — Ваше високородие! — и изпъва ръце по шевовете. — Чувах, че сте сменили руското местожителство с чуждоземско?
	— Смених го, смених. Но навестявам понякога родния град по ч-частен път. Вие как сте тук, Будников, позволявате ли си разни калпазанлъци като едно време или сте се вразумили? Ех, не успях да се добера до вас.
	Будочник се усмихна, но не така весело, а едвам-едвам, скромно.
	— Не съм на години за калпазанлъци. Време е да мисля за годинките. И за душата.
	Хайде бе! Господинът не бил кой да е — лично Будочник е с ръце по шевовете пред него. Сенка никога не беше виждал Иван Федотич да се изпъва така пред някого, дори пред пристава.
	Будочник погледна към Сенка, сви гъсти вежди.
	— А този — какво? — пита. — Напакостил ли е нещо? Само кажете, ще го стрия на прах.
	Онзи, дето се казваше Ераст Петрович, отговаря:
	— Няма нищо, вече разрешихме к-конфликта. Нали, Сеня?
	Скорик закима, но интересният господин не гледаше него, а вратата.
	— Какво се е случило тук?
	— Криминално-углавно зверство, каквото дори Хитровка не познава — мрачно докладва Будочник. — Заклали един писар с цялото му семейство, и то по най-жесток начин. Вие, Ераст Петрович, по-добре да си вървите оттук. За вас още откога беше заповядано: който полицаин ви види, веднага да доложи на началството. Да не ви заварят тук приставът и господин следователят… Време им е да дойдат.
	Ново двайсет, си помисли Сенка, този човек май е апаш, ама не обикновен, а някакъв много особен, московските палашори не могат да му се хванат на малкия пръст. Как можа точно на такъв апаш принц-генерал да свие скъпия спомен! Това му било сирашкото щастие.
	А Будочник допълни:
	— Сега ни е пристав Инокентий Романич Солнцев, дето искахте да го съдите. Много е злопаметен.
	Щом е можел да съди самия пристав, значи не е апаш? Сенка съвсем се обърка.
	Ераст Петрович хич не се стресна от предупреждението.
	— Нищо, Будников. Ако е рекъл Господ, няма страшно. Ще надникнем набързо, да хвърлим едно око.
	Будочник не възрази повече, а се помести.
	— Ако свирна, излезте бързо, не ме излагайте.
	Сенка искаше да остане отвън, но дяволският японец Маса не позволи дори Будочник да го наглежда.
	Каза:
	— Много ровък. И бягас бързо.
	Щом влязоха вътре, Сенка не пожела да гледа покойниците (нагледа им се, стига) и взе да зяпа в тавана.
	В стаята сега беше по-светло, на масата гореше газена лампа като онази в калидора.
	Ераст Петрович обикаляше стаята, навеждаше се, дрънчеше с нещо. Май побутваше и мъртъвците, пипаше ги по лицата, кой знае защо, но Скорик нарочно се извръщаше, за да не гледа това безобразие.
	Японецът също обикаляше и мъкнеше Сенка подире си. Също се навеждаше над труповете и бърбореше нещо на своя си език.
	Това продължи около пет минути.
	От миризмата на трупове на Сенка леко му призля. Смърдеше и на тор — сигурно от разпраните търбуси.
	— Какво ще кажеш? — попита Ераст Петрович японеца си.
	Онзи отговори нещо неразбираемо на своя език.
	— Предполагаш, че е маниак? — апашът господар умислено си потри брадичката. — Основания?
	Японецът пак заговори на руски:
	— Убийство дза пари се искрюцва. Това семейство е биро съфусем бедно. Това пъръво. Бедзумна дзестокост — дазе маркото момценце не е позарир. Това въторо. Прюс оците. Вие самият сте кадзвари, господзар, це придзнак за маниакарно убийсто е безумен ритуар. Засто да избоздзат оци? Това търето. Маниак е убир, това е сигурно. Както тогава Дзекоратор.
	— Скорик не знаеше кои са тези Маниак и Дзекоратор (според имената — чифути или немци), изобщо почти нищо не разбра, обаче личеше, че японецът е много горд с речта си.
	Само дето май не убеди господина.
	Той клекна до леглото, където лежеше Синюхин, и пребърка джобовете на покойния. А уж приличен господин! Макар че дявол го знае какъв е всъщност. Сенка се загледа в иконата, окачена в ъгъла. Помисли си: нали Спасителят е видял как Цайса е изтезавал писаря и не го е спасил, не го е защитил. После си спомни как валето целеше иконите с ножка и пак право в очите, и въздъхна: поне на Спасителя не е извадил очите. Изверг.
	— Какво е това? — чу се гласът на Ераст Петрович.
	Сенка не се сдържа, надникна иззад рамото на Маса.
	Господинът държеше в дланта си люспица точно като тези в джоба на Сенка.
	— Някой знае ли какво е това? — обърна се Ераст Петрович. — Маса? Или вие, Скориков?
	Маса поклати глава. Сенка сви рамене и дори нарочно се опули: никога не съм виждал такова чудо. Даже каза на глас:
	— Де да знам?
	Господинът го погледна.
	— Тъй-тъй — рече. — Това е копейка от седемнайсети век, сечена е по времето на цар Алексей. Откъде се е взела у писаря — пияница и сиромах?
	Като чу за копейката, Скорик се вкисна. Това ми било „грамадно съкровище“! Шепа копейки, и то от памтивека.
	Вратата към коридора се открехна. Надникна Будочник:
	— Ваше високородие, идват!
	Ераст Петрович остави люспата на леглото, за да се вижда.
	— Край-край, отиваме си.
	— Ей натам вървете, за да не се срещнете с пристава — посочи Будочник. — Ще излезете при Татарската кръчма.
	Господинът почака Маса и Сенка да излязат. Не изглеждаше много да бърза да се крие от пристава. Макар че какво ти криене — чуеш стъпки, правиш крачка към тъмното — и те няма.
	— Не мисля, че е маниак — каза Ераст Петрович на слугата си. — Аз не бих изключил користолюбието като мотив за п-престъплението. Кажи ми, според теб очите на жертвите приживе ли са избодени или след смъртта?
	Маса помисли, примлясна с устни.
	— На дзената и дзетсата посмъртно, на мъдза — осте придзиве.
	— И аз стигнах до същия извод.
	Сенка потръпна: откъде знаят, че Синюхин отначало още беше жив? Да не са магьосници?
	Ераст Петрович се обърна към Будочник:
	— Кажете, Будников, имало ли е подобни престъпления в Хитровка — да избождат очите на жертвите?
	— Имаше съвсем наскоро. Убиха един търговец, който от глупост се наврял в Хитровка по тъмно. Ограбиха го, продъниха му черепа, взеха му портфейла и златния часовник. Та му изболи и очите, кой знае защо, крокодили. А пък още по-рано, преди около две седмици, умъртвиха господин кореспондента от вестник „Голос“. Той не носеше пари и часовник, опитен човек, не беше за първи път в Хитровка. Но имал златен пръстен с брилянт, не му се свалял от пръста. Та го пречукаха убийците проклети. Отрязаха му пръста с пръстена и също му избодоха очите. Такъв народ.
	— Виждаш ли, Маса — вдигна пръст красивият господин, — а ти ми казваш, че парите се изключват. Той не е маниак, но е много предвидлив престъпник. Сигурно е чувал л-легендата, че в ретината на покойника се запазва последното, което човекът е видял преди смъртта си. Затова е предпазлив: вади очите на всичките си жертви, дори на децата.
	Японецът изсъска и изкудкудяка нещо на своя език — сигурно ругаеше палача. А Сенка си помисли: много знаете, ваше високородие или какъвто сте там. Не познахте, Цайса изобщо не е предпазлив, само е луд от кокаина.
	— Картинка в окото? — ахна Будочник. — Какво ли не измислят, змии престъпни.
	— Регенда — дзнаци неистина, нари? — попита Маса. — Татоебанаши?*
	[* Измислица, мит — (яп.) — Б.пр.]
	Ераст Петрович потвърди:
	— Глупости, разбира се. Имало е такава хипотеза, но не е потвърдена. Интересно е също, че…
	— Идват! — прекъсна го Будочник, наклонил глава. — Чухте ли? Сидоренко от входа гракна: „Здраве желаем, вашскоброд!“ — аз му наредих да ревне с пълно гърло. След една-две минутки са тук. Вървете си, Ераст Петрович. Защо ви е това убийство? Ще го разследвате ли?
	— Не, не мога — господинът разпери ръце. — В Москва съм по съвсем друга работа. Предайте думите ми на Солнцев и следователя. Кажете им, че сам сте се сетили.
	— Как не — презрително изкриви уста Будочник. — Инокентий Романич да си размърда мозъка. Бездруго все гледат на аванта да влязат в рая. Аз лично, ваше високородие, ще разбера кой ги върши тези работи в Хитровка, ще го намеря и собственоръчно ще го удуша, Бога ми.
	Ераст Петрович поклати глава:
	— Ох, Будников, Будников. Гледам ви, все същия сте си.
	Слава Богу, най-накрая се махнаха от проклетото подземие. Излязоха на светло при Татарската кръчма и тръгнаха към Ташка.
	Тя живееше с майка си под наем на „Хохловски переулок“: стая с един прозорец и отделен вход — заради занаята й. Така живееха повечето шафрантии, но само Ташка всеки ден сменяше цветята на перваза според настроението си. Скорик вече знаеше: ако отляво има лютичета, а отдясно незабравки — значи всичко е наред, Ташка пее песни и реди цветя. Но ако, да речем, види на прозореца шибой и върбовка, значи се е сдърпала с майка си или й се е случил много гаден клиент, та й е криво.
	Днес беше точно такъв ден, плюс че от пердето висеше хвойнова клонка, което на езика на цветята означава „не искам гости“.
	Искаш, не искаш, какви ще ги дъвчеш, като ти ги доведат насила.
	Почукаха, влязоха.
	Ташка седеше на кревата, мрачна като черен облак. Люпеше семки, плюеше шлюпките в шепа. Ни „здрасти“, ни „как си“.
	— К’во искаш? — вика. — Какви са тия, дето ми ги водиш? За какво са ми? Не ми стига тая пачавра тук.
	И кимна към ъгъла, където се въргаляше майка й. Явно пак се е налокала някъде мъртвешки и после е храчила кръв, затова Ташка е бясна.
	Скорик искаше да й обясни, но изведнъж сакото на японеца се свлече от ръцете му. Ташка видя белезниците, скочи от кревата — и се вкопчи в Маса. Дере с нокти дебелите му бузи и крещи:
	— Пусни го, проклетнико тлъст! Ще ти извадя очите!
	И още какви ли не думи, на които беше голяма майсторица. Чак Сенка се намръщи, а чистичкият господин направо зина.
	Докато японеца пазеше с една ръка жълтата си красота от мадмоазелката, Ераст Петрович остана настрани. За Ташкините ругатни каза почтително:
	— Мда, далеч от родината губиш представа за силата на руското слово.
	Наложи се Сенка да спасява японеца.
	— Стига, Ташка. Мирясай. Какво му скачаш на човека? Помниш ли, подарих ти един гердан, зелен. У теб ли е? Дай им го, техен е. Иначе лошо ми се пише — и внезапно се уплаши: — Да не си го продала?
	— Аз да не съм от Замоскворечието, че да си продавам подаръците? — обиди се Сенкината изгора. — Ако искаш да знаеш, досега друго не са ми подарявали. Като изключим клиентите. Твоя гердан съм го прибрала на сигурно място.
	Скорик й знаеше „сигурното място“ — в чекмедже под леглото, където Ташка си пазеше съкровищата: книжката за цветята, кристално шишенце от парфюм, костен гребен.
	Помоли я:
	— Върни им го, а? Ще ти подаря нещо друго — каквото поискаш.
	Ташка пусна японеца и светна цяла:
	— Вярно? Искам кученце, Сеня, бял пудел. Има ги на пазара. Знаеш ли какви са луделите? Те танцуват на задни лапи валс, Сеня, скачат на въже и подават лапа.
	— Ще ти подаря, Бога ми, ще ти подаря. Само дай гердана!
	— Добре де, не ми подарявай — позволи Ташка. — Просто така го казах. Такъв пудел струва трийсет рубли, дори да е бебе. Аз разпитах.
	И въздъхна, но без особена тъга.
	Пъхна се под леглото, вирна кльощав задник, а ризата й къса, Скорик се засрами пред хората. Лудетина! Отиде до нея, подръпна й ризата.
	Ташка малко нещо пошумоля там под леглото (явно не искаше да вади богатствата си пред външните хора), после се измъкна и метна гердана на Маса:
	— На, да се задавиш дано, цицийо.
	Японецът хвана наниза и с поклон го подаде на господина. Онзи запремята топчетата, кой знае защо погали едно от тях и грижовно прибра гердана в джоба си.
	— Добрият ден се познава от с-сутринта. Вие, мадмоазел, нищо не сте ми виновна — бръкна си в джоба, извади портфейл и измъкна от него три банкноти. — Ето ви трийсет рубли, купете си пудел.
	Ташка делово попита:
	— По кой начин смяташ да ме чукаш за трийсетака?
	Ако, вика, така и така, съм съгласна, но ако така и онака, аз съм честна девойка и такива гадости не позволявам да ми се правят.
	Красавецът чак се шашна, запляска с ръце.
	— Ама моля ви се — казва. — Нищо подобно не искам от вас. Това е п-подарък.
	Но не познаваше Ташка! Тя подпря ръце на кръста:
	— Разкарай се тогава с парите си! Аз приемам подаръци или от клиенти, или от приятеля си. Щом не искаш чукане, значи не си ми клиент, а приятел си имам — Скорик.
	— Както кажете, мадмоазел — поклони й се Ераст Петрович. — Приятел като вас е чест за всекиго.
	В този миг Ташка викна:
	— Бягай, Скорик! — хвърли се към Маса и заби зъби в лявата му ръка, с която държеше края на пръта.
	Японецът от изненада отвори пръсти и Сенка се метна към вратата.
	Господинът викна подире му:
	— Стойте! Ще ви освободя ръката!
	Да бе, виж ми окото. Ще се освободим някак без ваша помощ. Още не сте си отмъстили за кражбата. Ще ме биете ли, няма ли, не знам, но все пак от чудноват човек, от който дори Будочник се плаши, колкото по-далеч, толкова по-добре — така прецени Сенка.
	Ама Ташка, Ташка! Не е момиче, а чисто злато!


>	Как Сенка забогатя

	За бягането — избяга, но сега трябваше наистина някак да се отърве от желязото. Притисна ръце до гърдите, обърна пръта с краищата нагоре и надолу, да не личи чак толкова, и така вървеше.
	Трябваше да се спасява от Хитровка — и не толкова заради опасния Ераст Петрович, колкото да не срещне приятели в този комичен вид. Ще има да му се смеят.
	Да влезе в някоя ковачница, дето правят подкови, и да излъже нещо — че някой нарочно или заради бас му е врътнал желязото. Ковачите са яки хора. Може да не са толкова сръчни като красивия господин, но все някак ще разпънат желязото, те си имат струменти. Е, не за черните му очи — поне двайсетина копейки ще му струва.
	И се сети: откъде двайсет копейки? Последните петнайсет даде вчера на „къртицата“. Или да измами ковача? Да му обещае пари, после да духне. Пак да бяга, въздъхна Сенка. Ако ковачът го настигне, така ще го изтимари с мощните си ръчища, че японецът ряпа да яде.
	Така вървеше и мислеше.
	Стигна до „Маросейка“ и видя табела „Самшитовъ. Ювелирни и бижутерски изделия“. Точно това му трябва! Може бижутерът да даде някакви пари за сребърната монета от кесията, а и за старинните копейки. Ако не — ще заложи часовника на Цацата.
	Дръпна стъклената врата и влезе.
	Зад тезгяха нямаше никого, но красивата птица папагал, кацнала на пръчица в кафез, викна с мерзък глас:
	— Добррре дошли!
	Сенка за всеки случай си свали каскета и също поздрави:
	— Добре заварил.
	Макар и птица, явно е учен папагал.
	— Ашотик джан*, вратата пак не е заключена! — чу се откъм дъното на магазина странен женски глас с извивки. — Граби, народе!
	[* Джан — душа (тюрк.) — Б.пр.]
	Зашляпаха крака и иззад пердето надникна дребно човече с мургаво лице, голям крив нос, на челото му прикрепено стъклено кръгче с меден обков. Плахо попита:
	— Сам ли сте?
	Видя, че е сам, втурна се към вратата, залости я незнайно защо и чак тогава се обърна към Скорик.
	— Какво ще обичате?
	Да, такава огризка няма как да разпъне пръта, покруси се Сенка. Човекът е златар. Но може да има чирак?
	— Искам нещо да ви продам — каза Сенка и бръкна в джоба си.
	Хич не беше лесно с вързани ръце.
	Папагалът взе да повтаря:
	— Прродам! Прродам! Прродам!
	Кривоносият му вика:
	— Тихо, тихо, Левончик. — Огледа Сенка от краката до главата и му рече: — Извинете, младежо, но не купувам крадено. За тази цел си има други специалисти.
	— Добре че ми каза. Ето, колко даваш? — и шляпна монетата на тезгяха.
	Бижутерът хвърли поглед към китките му, обаче нищо не каза. И погледна сребърната монета без голям интерес.
	— Хм, ефимок.
	— Кой? — не разбра Сенка.
	— Ефимок, йоахимсталер. Не е рядка монета. Вървят по две тежини. Тоест по тежината на среброто, умножена по две. Вашият ефимок е добре запазен — взе монетата и я сложи на везната. — Може да се каже дори — идеално. Пълноценен талер, шест и половина золотника*. Золотник сребро сега е двайсет и четири копейки. Значи… ммм… три и дванайсет. Минус моя комисион двайсет процента. Остават две рубли и петдесет копейки. Надали някой ще ви даде повече.
	[* Золотник — 4.26 грама. — Б.пр.]
	Две рубли и половина — чудесно. Сенка пак се изгъна целият и бръкна в джоба си за люспите, изсипа ги на тезгяха.
	— А това какво е?
	Имаше точно двайсет такива люспи, още през нощта ги беше преброил. Жалка работа, разбира се, но ако се добавят към двете рубли и половина, ще станат две и седемдесет.
	Към люспите златарят се отнесе с повече уважение, отколкото към ефимока. Свали стъклото от челото си върху окото и ги заразглежда една след друга.
	— Сребърни копейки? Охо, „ЯД“. И чудесно запазени. Е, за тези мога да дам по три рубли на парче.
	— По колко, по колко? — ахна Сенка.
	— Разберете ме, младежо — каза бижутерът и погледна Сенка през стъклото със страховито черно око. — Копейките отпреди бунта, естествено, не са талери и вървят по друга цена, но наскоро в Замоскворечие откриха поредното имане от онези времена — три хиляди сребърни копейки, включително яузки, така че цената им доста падна. Добре, по три и петдесет става ли? Не мога повече.
	— И колко се получава? — попита Скорик, който не можеше да повярва на късмета си.
	— Общо? — Самшитов пресметна на сметалото и показа: — Ето, заедно с ефимока седемдесет и две рубли и петдесет копейки.
	На Сенка му падна гласът:
	— Добре, давай.
	Папагалът се сепна:
	— Давай! Давай! Давай!
	Бижутерът смете монетките някъде под тезгяха, дрънна с ключа на касата. Зашумоляха банкноти — наслада. Леле, колко пари!
	От дъното на магазина пак се чу женският глас:
	— Ашотик джан, ще пиеш ли чай?
	— Сега, душичке — обърна се бижутерът. — Само да приключа с клиента.
	Иззад пердето се появи жена с поднос. На подноса — чаша чай със сребърна подставка, чинийка със сладки — красота. Лелката беше мощна, дебела, много по-едра от скакалеца, мустаката и с ръце като топузи.
	Ето каква била работата. С такава жена никакъв чирак не му е нужен.
	— И още нещо… — поизкашля се Скорик и кимна към пръта на ръцете си. — Ако може, да го махнете… Момчетата на шега…
	Жената погледна окованите му ръце и без да каже нито дума, се прибра зад пердето.
	А бижутерът хвана пръта с малките си лапички и не щеш ли — Сенка направо се гръмна — отвори желязната халка. Не изцяло, но поне колкото да си извади ръцете. Браво, Ашотик!
	Докато Скорик с освободените ръце прибираше по джобовете си банкнотите и монетите, Самшитов не отлепи око от пръта. Капна от някакво шишенце, тръкна. Обърна го откъм края, нагласи стъкълцето — и току си бърше плешивата глава с кърпа.
	— Откъде го имате? — пита, а гласът му трепери.
	Как пък не съм ти казал! Не подхвана „оттам, откъдето си видиш дупето“, защото златарят беше добър човек и му помогна.
	Та отвърна любезно:
	— От едно място.
	И понечи да си върви. Трябваше да помисли какво да прави с неочакваното си богатство.
	И не щеш ли, златарят пита:
	— Колко ще му искате?
	Шегаджия! За боклучавата пръчка?
	Обаче гласът на Самшитов трепереше съвсем не на шега.
	— Невероятно! — смънка той, докато лъскаше желязото с мокра кърпа. — Чел съм, разбира се, за талерния прът, но не предполагах, че се е запазил още един… И с клеймо от Яузкия монетен двор!
	Сенка гледаше как черният прът излиза изпод кърпата бял и лъскав.
	— Какво? — попита.
	Бижутерът го погледна, сякаш пресмяташе нещо.
	— Искате ли… две тежини. Като за талерите, а?
	— Какво?
	— Даже три — поправи се бързо Самшитов. Сложи пръта на везната. — Почти пет фунта сребро. Да го кажем пет — и заграка със сметалото. — Сто и петнайсет рубли и двайсет копейки. Аз ще ви дам тройно, триста четирийсет и шест рубли. Нека са триста и петдесет. Какво ще кажете?
	Сенка каза:
	— Какво?
	— Тук не държа толкова пари, трябва да отида до банката. — Изскочи иззад тезгяха, загледа го в очите. — Трябва да ме разберете, с такава стока си отварям много работа. Докато намеря точния клиент. Нумизматите поначало са по-особени хора.
	— Кои?
	— Нумизматите — това са колекционери, които събират парични знаци — обясни бижутерът, но на Сенка не му се проясни особено. Такива колекционери, дето обожават да трупат пари, беше виждал доста през живота си — вуйчо му Зот Ларионич например.
	— А колко души има такива, дето им трябват прътове? — попита той — никак не беше сигурен, че не става дума за някакъв номер.
	— В Москва двайсетина души. В Питер двойно. Ако се пратят в чужбина — и там мнозина биха купили — изведнъж трепна: — „Прътове“ ли казахте? Защо, още ли имате? И сте готов да ги продадете?
	— По четиристотин ли? — попита Сенка и преглътна. Сети се колко такива вършини бяха струпани в подземието.
	— Да-да. Колко имате?
	Скорик предпазливо рече:
	— Пет парчета бих могъл да намеря.
	— Пет талерни пръта? Кога ще ми ги донесете?
	Сега трябваше да покаже солидност, никакво избързване. Един вид, трудна работа. Не е за всекиго.
	Помълча и важно рече:
	— След около два часа, не по-рано.
	— Ниночка! — викна бижутерът на жена си. — Затвори магазина. Отивам в банката!
	Чуждоземската птица се зарадва на вика и веднага подхвана:
	— В банката! В банката! В банката!
	И Сенка излезе, сподирян от крясъка й.
	Подпря се с ръка на стената — така се олюляваше.
	Гледай ти — прътове! По четиристотин рубли парчето. Направо сън!


	Преди да отиде в подземието, Сенка се отби на „Хохловски“. Да види онези двамата да не са обидили нещо Ташка, пък и изобщо да й каже едно „благодаря“.
	Слава Богу, всичко беше наред.
	Ташка седеше пак там, на леглото, и се решеше — скоро излизаше да работи. Вече си беше изписала лицето — веждите и миглите черни, бузите червени, на ушите — стъклени обици.
	— Онзи с дръпнатите очи ти праща много здраве — рече Ташка, докато навиваше косите си на пръчица, за да станат къдрави. — А красавецът каза, че ще те наглежда.
	Никак не му хареса. Как така ще го „наглежда“? Това заплаха ли е? Ама сега на мук ще го намери, на мук ще го пипне. Сега животът му ще стане съвсем друг.
	— Виж какво — каза на Ташка. — Зарежи. Няма нужда вече да тропосваш улицата. Ще те прибера от Хитровка, ще живеем заедно. Сега знаеш ли колко пари имам.
	Ташка отначало се зарадва, чак се завъртя в стаята. После се спря:
	— А майка?
	— Добре — въздъхна Скорик и погледна пияната жена — не беше се събудила. — Ще вземем и майка ти.
	Ташка потанцува още малко и рече:
	— Не, няма да я местим оттук. Нека си умре спокойно. Малко й остана. Като умре, ще ме вземеш.
	И точка. Сенка й остави всички пари, които му беше дал бижутерът. Защо да се стиска? Скоро ще има купища.
	Сега трябваше да отиде в Ероха и оттам да влезе в подземието.


	От вратите на нощния приют тъкмо изнасяха убитите. Наместиха на каруцата два по-големи вързопа от зебло, един по-малък и още един съвсем мъничък.
	Хората стояха и зяпаха. Някои се кръстеха.
	Излязоха трима: чиновник с очила, приставът Солнцев и един брадат чичка с фотографическа кутия и тринога.
	Приставът се ръкува с чиновника, на фотографа само кимна.
	— Инокентий Романович, ще ви моля да ми съобщавате незабавно оперативната информация — нареди очилатият и се качи на кабриолета. — Без хитровската ви агентура сме за никъде.
	— Непременно — потвърди приставът и докосна засукан мустак.
	Сресаната му на път коса лъщеше — ще те заслепи. Снажен мъж, представителен, но невероятна гад — цяла Хитровка го знаеше.
	— И гледайте някак репортерите да ги… такова… да ги обуздавате. Без живописни подробности. И без това ще се вдигне такъв шум… — чиновникът безпомощно махна с ръка.
	— Не ще и дума. Не се безпокойте, Християн Карлович — Солнцев си обърса челото с белоснежна кърпа и пак си наложи фуражката.
	Кабриолетът потегли.
	— Будников! — повика приставът. — Ерошенко! Къде сте?
	От тъмната яма се качиха още двама: Будочник и стопанинът на нощния приют, прочутият Афанасий Лукич Ерошенко. Голям човек, златна глава. Самият той хитрованец, започнал като кръчмарски слуга, после стигнал до кръчмар, естествено — продавал и крадена плячка, а сега е почетен гражданин с кръстове и медали, при генерал-губернатора ходи на Великден. Има три такива нощни приюта, продава и пиене, има и складове. С една дума — мильонер.
	— Скоро ще дотичат вестникарите — подсмихна им се полковникът. — Всичко да им разкажете, навсякъде да ги пуснете, да им покажете местопрестъплението. И да не сте посмели да миете кръвта. Но на въпроси за хода на следствието няма да отговаряте, ще пращате репортерите при мен.
	Скорик гледаше пристава и се дивеше. Ах, че гнида смрадлива, безсрамна твар. Какво обеща на очилатия, а сега какво. И не го е срам от хората, дето са до него. Макар че надали ги мисли за хора де.
	В Хитровка не уважаваха пристава. Не си държи на думата, действа катилската, безмерно е алчен. Предишните също бяха нумизмати, но Инокентий Романич ги надмина всичките. Взимаш от публичните домове рушвет, добре, твое право, но досега не беше се случвало приставът лично да се възползва от мадмоазелките. Избираше, естествено, измежду най-скъпите, десетрублевите, а да им плати или да им направи подарък — никога. Напротив, дори черпеше и копоите си. За всяка шафрантия беше ужас да я откарат в Трети мясницки за „отговяване“. Арестуват я без причина, приберат я в дранголника и я чукат всички наред. „Старците“ ходиха при Будочник да го молят, ако може, да наръгат полковника или да му пуснат камък отгоре, не смъртоносно, разбира се, а само колкото да му дойде умът в главата. Будочник не позволи. Потърпете, рече. Негово високоблагородие отскоро е тук и няма много да се задържи, прави кариера, ще продължи напред.
	Какво да се прави — търпяха.
	Солнцев каза на Ерошенко:
	— Глобявам ви, Афанасий Лукич. Дължите ми хилядарка за неуредици в заведението ви. Имаме договорка с вас.
	Ерошенко само се поклони.
	— И теб те глобявам, Будников. Не ти се бъркам в работата, но за Хитровка си отговорен пред мен. Не ми ли намериш убиеца за три дни — двеста рубли глоба.
	Будочник също не възрази, само мръдна прошарен мустак.
	Пристигна каляската на полковника. Той се качи и размаха пръст към всички: „У, сган!“ — и си замина. Само колкото за фасон, иначе можеше и пеша да стигне, участъкът беше на един хвърлей място.
	— Нямайте грижа, Иван Федотич — каза Ерошенко. — Поемам глобата ви. Ще я платя.
	— Ще ти дам аз едно плащане — озъби му се Будочник. — С две катки няма да ми се измъкнеш. За колко неща съм си затварял очите, пунгаш нещастен!
	Такъв е Будочник. Ако ще Ерошенко цял да се окичи с кръстове, ако ще целогодишно да празнува Великден с княза губернатор, за Будочник той си остава Афонка пунгашът, долен крадец.


	Слезе в подземието много по-скоростно, отколкото първия път. В „Каторга“ си заложи каскета и взе срещу него газена лампа, за да си освети пътя, така че бързо стигна до помещението. За няма и десет минути по часовник.
	Първо реши да преброи сребърните пръти. Имаше бол. Преброи до едната стена стотина, а не беше стигнал и половината. Цял се препоти.
	Намери и стара подметка от ботуш, гьонена, изгризана от плъховете. Взе да разчиства камънаците и тухлите пред порутената врата, искаше да види какво има там. Но заряза — омръзна му.
	Така се умори, че взе четири пръта вместо пет. Стига му толкова на Самшитов, пък са и тежки за носене, по две кила парчето.
	На връщане точно при бижутерския магазин, вече беше посегнал да отвори вратата, отзад му свирнаха — по особен хитровски начин, после забуха бухал — бух-бух!
	Обърна се — на ъгъла на „Петроверига“ се събрали момчетата: Проха, Михейка Бухала и Данка Кривогледия. Язък!
	Няма как, отиде при тях.
	Проха каза:
	— А па викаха, че са те опандизили.
	Кривогледия рече:
	— За к’во ги мъкнеш тия железа?
	А Михейка примига виновно и помоли:
	— Не се сърди, че те издадох на оня китаец. Сгреших, много се уплаших, като взе да бие всички наред. Нали ги знаеш китайците какви са.
	— Де ли стрина е сгрешила, та е таралеж родила — подигра му се Сенка, но беззлобно. — Заслужаваш си мариза, ама нямам време, че работа ме чака.
	А Проха ехидно му подмята:
	— Каква работа бе, Скорик? Там, дето поработи, вече те няма.
	Значи знаят вече, че е избягал от Княза.
	— Обещах на арменчето да му туря желязна решетка на прозорците. Та нося железата.
	— В бижутерския магазин? — присви очи Проха. — Я глей. Ма ти си още по-хитър, отколкото те мислех. С кого си сега, с китаеца ли? Решили сте да се окозите от арменеца, а? Хитро!
	— Аз съм си сам — отсече Сенка.
	Проха не му повярва. Дръпна го встрани, сложи ръка на рамото му:
	— Като не искаш, не казвай. Ама да знаеш, Княза те търси. Заканва се да ти види сметката. — Пошепна му и побягна, свирна насмешливо: — Доскив, апаш — и се юрна с момчетата надолу по пресечката.
	Сенка разбра какво толкова го беше развеселило, когато видя, че му е изчезнал часовникът на Цацата, прикрепен за колана на панталона. Затова ли така го запрегръща подлецът му с подлец!
	Но не се развълнува кой знае колко за часовника. Майната му на часовника, има-няма двайсет и пет рубли да струва, а че Княза наляво и надясно заплашва да го убие, това го потисна. Ще трябва вече да внимава в Хитровка. Да си отваря очите на четири.
	Когато влизаше в магазина, посрещнат от папагалското приветствие, беше мрачен. Не си мислеше за парите, а за ножа на Княза.
	Тропна железата на тезгяха:
	— Донесох четири — няма повече.
	А когато след пет минути пак беше на „Маросейка“, изобщо забрави за Княза.
	В пазвата, току до сърцето, носеше луди пари — четири петруши, банкноти по пет стотака, каквито досега изобщо не беше виждал.
	Опипваше ги, хрускави и през ризата, и се мъчеше да си представи какво ли е да живееш много богато?


>	Как Сенка живя много богато

#	История първа. Всяко начало е трудно
	Излезе, че било трудно.
	На Лубянския площад, където кочияшите водят конете на водопой до фонтана, на Сенка също му се допи — квас, сок или оранжада. И му престърга под лъжичката. Откога не беше ял? От вчера сутринта не беше куснал нищо. Да не е някой отшелник!
	Така започнаха трудностите.
	Обикновен човек разполага с всякакви пари: и рубли, и копейки. А богаташът Сенка имаше само банкноти по пет стотака. Това значи нито в гостилница да влезе, нито файтон да вземе. Кой ще му развали толкоз пари? И то като си шик по хитровски: с препасана блуза, нагънати ботуши, накривен апашки каскет.
	Ех, трябваше да вземе от бижутера поне единия петруша по-надребно, че така ще умре от глад, както царят от приказката, дето им разказваха навремето в училище: каквото и да докоснел, всичко ставало на злато, та горкият с цялото си богатство не можел ни да хапне, ни да пийне.
	Скорик се върна на „Маросейка“. Понечи да отвори вратата — заключено. Само папагалът Левончик кибичи зад стъклото, пули се и вика нещо, отвън не се разбира.
	Ясно: Ашот Ашотич е пуснал кепенците и се е втурнал по своите, как бяха, лекционери-нумизмати, да върти истинската търговия — да продава сребърните пръти.
	При Ташка ли да иде? Да си вземе част от подарените пари?
	Първо, че сигурно вече кръстосва улицата. Второ, че е резил. Подари й гердана — после си го взе. Даде й пари — и пак да си ги иска. Не, някак сам трябва да се оправя.
	Да чопне от пазара, докато не са затворили?
	По-рано, дори днес сутринта, Сенка като едното нищо щеше да свие нещо за плюскане от Ящните сергии, окото му нямаше да мигне. Но можеш да крадеш, когато нищо не губиш и душата ти гори. Ако ти е притеснено — не ти мърда да те гепят. А как да не ти е притеснено, щом в пазвата ти шумолят парички?
	Направо му идеше да вие от глад. Каква е тази гавра? Да имаш две хиляди, а да не можеш да си купиш дори геврече за копейка!
	Сенка така се обиди на житейското коварство, че тропна с крак, метна си каскета на земята и сълзите му потекоха, хем не ред сълзи, ред сополи, както има една приказка, а направо по два реда.
	Стои до уличната лампа и реве като последен тъпак.
	Изведнъж — детски глас:
	— Глаша, Глаша, виж какво голямо момче, пък плаче.
	Откъм пазара идваше малко момченце с моряшка блузка. Водеше го румена жена, бавачка или кой знае каква, с кошница в ръка. Явно беше тръгнала на пазар, а господарското дете й се е лепнало да върви с нея.
	Жената каза:
	— Щом плаче, значи му е зле. Гладен е — и шляп монетка от петнайсет копейки в хвърления каскет на Сенка.
	Като видя паричката, Сенка още по-горчиво ревна. Съвсем се вкисна.
	Изведнъж — дзън — още една монетка, медно петаче. Хвърли му го бабичка със забрадка. Прекръсти го отдалеч и си продължи по пътя.
	Той прибра подаянията, понечи веднага да се втурне за пирожки, но му просветна. Добре, ще се натъпче с пирожки, а после? По-добре да събере три-четири рубли, та да си купи поне сако. Тогава може би ще успее да си развали „петрушата“.
	Клекна и взе да си търка очите — вече не от сърдечна болка, а за по-жално. И какво? Целият християнски народ пожали плачльото. Нямаше и час да беше клечал, и събра цял каскет медни парички. Преброи ги — рубла и четвърт.
	Та клечеше така, хленчеше и разсъждаваше във философски смисъл: дори когато нямаше нито грош, не беше просил, а сега? Това е тя, богаташката орис. И в Евангелието същото е казано: че хората, дето имат богатство, са най-големите сиромаси.
	Внезапно някой го удари по задника, и то доста болезнено. Обърна се — зад него сакат с патерици, и като се разкрещя:
	— Вълци! Хиени! Все на чуждото! Мое си е мястото, от памтивека си е мое! Човек един чай не може да иде да изпие! Давай, което си насъбрал, крадльо, да не викна нашите! — и удря, удря с патерицата.
	Скорик си грабна каскета, насмалко да попилее събраното. И побягна да не стане беля. Просяците са такива — може и да те утрепят от бой. Те си имат своя Опщност и свои закони.
	Та тръгна по „Воскресенски“ площад и взе да си мисли как най-разумно да похарчи рублата и двайсет и пет.
	И му просветна.
	От „Болшая московская гостиница“, дето на входа винаги пази портиер, изскочи момче за поръчки с куртка със златни букви БМГ и златна кокарда. В ръка стискаше три рубли — явно някой гост на хотела го беше пратил нещо да купи.
	Скорик настигна разсилния и взе куртката и фуражката за половин час под наем. За предплата даде всички дребни, които беше изпросил на пазара. Обеща, щом се върне, да плати още два пъти по толкова.
	И бегом в Руско-азиатската банка.
	Подаде на гишето петстотинрублевата банкнота и помоли в скороговорка — ужким бърза:
	— Развалете ми на четири „катенки“, а едната стотачка на дребни. Тъй поръча гостът на хотела.
	Касиерът почтително поклати глава:
	— Какво доверие ви имат на болшемосковските.
	— Така сме се поставили — гордо отговори Сенка.
	Банковият служител свери номера на банкнотата с някакъв лист и му развали парите точно както поръча.
	Оттам нататък, след като Скорик се облече с нови дрехи от Александровския безистен и се подстрига модно в бръснарница „Паризиен“, богаташкият му живот потръгна по-леко.


#	История втора. За живота в обществото, вкъщи и в двореца
	Имаше достатъчно пари да се настани в същия хотел — „Болшая московская“ и Сенка почти стигна до вратите, но огледа електрическите ламби, килимите и лъвските муцуни по первазите и се смути. Сега наистина беше облечен като господин и в чисто новия му куфар имаше още много скъпарски дрехи, чисто нови, но хотелските портиери са врели и кипели хора, мигом ще различат хитровския помияр под шевиотите и коприните. Ей там зад тезгяха им седи някакъв генерал със златни еполети. Какво да му каже? „Желая да ме настаните в най-прекрасния партамен?“ Ами той ако каже: „Къде бре, свиньо, не се ли видиш?“ И как трябва прилично да се доближи? И как да свали шапка? Само да я надигне, както господата при среща на улицата? Освен това май се дават бакшиши. Как да даде на такъв важен генерал? И колко? Ами ако го нарита, ако че е с парижка прическа?
	Помая се, почуди се пред вратите, пък не посмя.
	Но пък се замисли. Значи излиза, че богатството не е лесна работа, и то си има своята наука.


	Жилище си намери, естествено — това е Москва, да не е Сибир. На „Театралний проезд“ взе файтон, попита къде може да се настани новопристигнал човек на прилично място, та кочияшът бързичко го достави в пансиона на мадам Борисенко на „Трубная“.
	Стаята беше чудно прекрасна, Скорик никога не беше живял в такава. Огромна, с бели пердета, креват с лъскави топки, на кревата пухени завивки. Сутрин предлагали чай с понички, вечер по желание вечеря. Прислуга почиства и подрежда, в калидора има умивалник и нужник — не като в къщата на Смъртта, разбира се, но пак чист — ако искаш, седни си чети вестник. С една дума, царски палати. Платата впрочем също си я бива, трийсет и пет рубли на месец. Спрямо Хитровка, където можеш да преспиш за петаче — безумна скъпотия, но като имаш почти две хилядарки, става.
	Скорик се нанесе, порадва се на новите дрехи, подреди и закачи всичко в полирания гардероб, пък седна до прозореца да гледа площада и да размишлява като как да живее занапред.
	Знайно е, че всеки завижда на чуждата орис, а от своята е недоволен. Та и Сенка цял живот бе мечтал за богатство, макар в сърцето си да знаеше, че никога никакво богатство не може да има. Обаче Господ всичко вижда, всяка молитва чува. Отделен въпрос е дали откликва. За тези неща Той си има свои основания, неведоми за смъртните човеци. Един сакат писар от ония, дето скиторят по света, разправяше веднъж в чайната: най-тежкото изпитание Господне идва, когато е изпълнил всичките ти желания. Да те видим сега, мечтателю, какви ще ги дъвчеш. Виж за какво си ламтял и за какво ще ламтиш сега, рабе Божий?
	Същото стана със Сенка. Бог му рече: „Искаше земни съкровища, нали, Сенка? Ето ти съкровища. И какво сега?“
	Без пари е гадно да се живее, няма две мнения, но и с богатство не е много сладко.
	Добре, натъпка тумбака, само в сладкарницата изплюска осем пасти (сега шкембето ще му се пръсне), облече се, нае си красива стая, и после? Какви ще са по-нататъшните ви блянове, Семьон Трифонич?
	Ала не тъна дълго във философска скръб, предизвикана, не ще и дума, тъкмо от въпросните пасти, защото от само себе си му се очертаха два бляна: земен и небесен.
	Земният беше как от голямото богатство да направи още по-голямо. Щом се казваш Скорик, не спи, размърдай си мозъка.
	Дума да няма: ако измъкне всички сребърни върлини от подземието, ще може да ги продаде само на тегло. Къде ще се намерят толкова нумизмати, та да стигнат за всички пръти?
	Добре, да видим колко ще дойдат горе-долу, ако се брои на тегло. Колко са прътите там… Дявол знае. Поне към петстотин парчета. Всяко е по пет фунта сребро, нали така. Това значи две и половина хиляди фунта. Ашот Ашотич каза, че золотник сребро върви сега по 24 копейки. Фунтът е 96 золотника. Две и половина хиляди умножени по 96 золотника и още по 24 копейки прави…
	Изпъшка и седна да умножава на хартия в колонка, както ги бяха учили в Търговското училище. Ама скоро бе прекъснал учението си, а и всичко беше забравил — та не стигна доникъде.
	Опита по-лесен начин. Самшитов каза, че прътът носи чиста печалба 115 рубли. За петстотин пръта… петдесет хиляди ли излиза? Или петстотин?
	Чакай, чакай, сети се Скорик. Ашот Ашотич му плати по четиристотин за прът, и то не в свой ущърб, предполага се. На нумизматите може и по хиляда да ги препродава.
	Щом тези почернели пръти са толкова скъпи, най-добре е сам да ги продава, без Самшитов. Не е лесно, разбира се. Първо трябва да научи и разбере много неща. На първо място — истинската цена. И да обслужи всички московски клиенти. После питерските. След това може и до чужбинските да стигне. Трябва да пипа кротко и един по един да ги коска на тия тъпаци, дето са навити да ги купят над цената за сребърна тежина. А после, когато им се наситят, останалите върлини ще ги продаде за претопяване.
	От тези търговски мисли цял се изпоти. Какъв мозък трябва да има човек за такива далавери! За първи път съжали, че не беше се доизучил. Дори бъдещата си печалба не знае да пресметне.
	Значи какво?
	Правилно. Трябва да навакса. Да зареже простотиите, да се научи на културни приказки, на аритметики и краснопис, също е добре поне малко от малко да плямпа на чужд език за в случай, че се наложи да продава из Европа.
	От всички тези мисли дъхът му секна.
	Хем още беше само земното мечтание, не основното. От второто, небесното, направо свят му се зави.
	Тоест то, като се замисли човек, пак си беше земно, може би дори по-земно от първото, но му пареше не в главата, дето е мозъкът, а в сърцето, където е душата. А също и в корема и други телесни части.
	По-рано наистина беше огризка, палаш и не ставаше за Смъртта, но сега, да не чуе дяволът, може да стане пръв московски богаташ. И тогава, мечтаеше си Скорик, ще хвърли в краката й всички тези безброй хилядарки, ще я спаси от Княза и Вампира, ще я излекува от кокаина и ще я откара някъде далече — в Твер (казват, че бил хубав град) или другаде. А може и направо в Париж.
	Нищо че е по-голяма. И на него скоро вместо пух по бузите ще му поникнат брада и мустаци и ще стане мъж. Може също като Ераст Петрович да си направи слепоочията като побелели — доста е шик.
	Само че, когато се венчават, няма да карат по крайбрежната улица. За всеки случай.
	И ето вече си представяше сватбата и гуляя в ресторант „Ермитаж“, но си даваше сметка, че не е само до пари. Смъртта е имала вече кавалери — любовници с много хилядарки, няма да се трогне. Нито от подаръци. Трябва първо от сив врабец да стане бял сокол бързокрил, после вече да закръжи край такава лебедица.
	И пак се връщаше към възпитанието и културното поведение, без които не може да стане никакъв сокол, колкото и да е богат.
	На площада — видя през прозореца — имаше книжарница. Отиде дотам и си купи умна книжка със заглавие „Животът в обществото, у дома и в двореца“: как да се държи в прилично общество, та да не го разкарат най-безславно.
	Взе да чете и стана вир-вода. Майчице мила, какви ли чудесии нямаше там! Как на кого да се покланя, как да целува ръка на женските, тоест на дамите, как да казва комплименти, кога какво се облича, как се влиза в стая, как се излиза. Това цял живот да го учи, пак няма да го запомни!
	„Неприлични са визити преди два часа и след пет-шест — мърдаше устни и рошеше френската си прическа Сенка. — Преди два рискувате да заварите домакините отдадени на домашни занимания или неглиже, а по-късно ще сте като натрапник за трапезата.“
	Или също: „Ако пристигне с визита и не завари домакините в къщи, възпитаният човек оставя визитна картичка със загънат ляв ъгъл нагоре; при визита по случай смърт или друго скръбно събитие десният ъгъл на визитната картичка се загъва надолу и леко се къса сгъвката.“
	Майка му мечка!
	Но най-страховито беше за облеклото. Бедният си е много добре: една риза, едни гащи и за нищо не мисли. Но за богатия е ужас. Кога се облича сако, кога редингот, кога фрак, кога се свалят ръкавиците и кога не; кое трябва да е карирано, кое раирано, кое може да е на цветя. При това не всичките им цветове — на културните хора — си подхождат помежду си!
	Най-трудно му се видя за шапките — дори взе да си записва.
	Значи така. В учреждение, в магазин, в хотел сваляш шапка само ако домакинът и служителят също са без шапки (ех, да го знаеше тогава в „Болшая московская“). На тръгване от гости шапката се слага не на прага, а след прага. В омнибуса и каляската изобщо не сваляш шапка — дори в присъствието на дами. При посещение си държиш шапката в ръка, ако си с фрак, цилиндърът трябва да е не обикновен, а с пружинка. Когато седнеш, можеш да си сложиш шапката на стол; ако няма свободен стол, на пода, но опазил Господ, само не и на масата.
	На това място му дожаля за шапката — нали на пода ще се изцапа. Погледна гарсонетката си насред масата (дванайсет рубли и половина). Да бе, на пода! Как не!
	Уморен да се учи на светски обноски, пак заразглежда покупките. Сюртук от камилски камелот (деветнайсет и деветдесет), две жилетки от бяло и сиво пике (общо десет рубли), панталон райе в черно-сиво (петнайсет), панталон със завързалки под петата (девет и деветдесет), обувки с копчета (дванайсет), други — лачени (цели двайсет и пет даде за тях, ама са красота). Също и огледалце със сребърна дръжка, помада в позлатена кутийка за намазване на перчема, за да не провисва. Най-дълго се любува на седефеното ножче. Седем остриета, шило, дори клечка за зъби и нокточистачка!
	Като се нарадва, продължи с полезната книга.
	За вечеря излезе както е по етикет — със сюртук, защото „обикновен жакет за трапезата е позволен само в тесен семеен кръг“.
	В трапезарията учтиво кимна, каза на френски „бон соар“, шапката си — щом трябва — остави на пода, но все пак постла под нея специално взета от стаята салфетка.
	На вечеря при вдовицата Борисенко се събираха десетина души. Те зяпнаха като невидели благовъзпитания човек, някои поздравиха, други само кимнаха. Нямаше нито един със сюртук, а къдравият дебелак, който вечеряше до Сенка, беше просто по риза и тиранти. Той се оказа студент от Земеустройствения институт, името му беше Жорж и живееше на таванския етаж, където стаите бяха по дванайсет рубли.
	Хазайката представи Сенка като мосю Скориков, московски търговец ангросист, макар че той при наемането на стаята й се представи просто като търговец. Но „ангросист“ наистина звучеше много по-добре.
	Та въпросният Жорж веднага му се лепна: как така, един вид, на такава крехка възраст се занимавате с търговия, и с каква точно търговия, и заразпитва за родителите му. Когато донесоха сладкиш (нарича се „десерт“), студентът шепнешком го помоли за три рубли назаем.
	Скорик, естествено, не му даде току-тъй три рубли и на въпросите му отговори неопределено, но май непрокопсаникът Жорж можеше да му е от полза.
	Само с четене не се научава много. Трябва му учител.
	Той отведе Жорж настрани и взе да го лъже: търговски син е, работил в дюкяна на татко си, не останало време да учи. Сега тейко му се споминал, завещал му цялото си богатство, а какво е видял Семьон Скориков в живота освен тезгяха? Ако се намери добър човек да го научи на ум и разум, на културност, френски език и разни други работи, за такова обучение може да плати добри пари.
	Студентът слушаше внимателно и го разбираше от половин дума. Щом чу, че Сенка ще плаща по рубла на час за обучението, веднага отсече: заради Семьон Трифонич ще зареже ходенето в института и е готов ако ще по цял ден да е на негово разположение.
	Разбраха се така: по един час на ден ще го учи на правопис и краснопис; по един час френски; по един час аритметика; на обед и на вечеря ще го обучава на добри маниери; по вечерно време — на поведение в обществото. Заради голямата сделка Сенка си издейства отстъпка: четири рубли на ден общо за всичко. И двамата останаха доволни.
	Започнаха направо след вечеря — с час по светско поведение. Отидоха на балет. Срещу две рубли взеха фрак под наем от съседа музикант.
	В операта Скорик седеше мирно, не се въртеше, макар че скоро се отегчи да гледа сцената, където подскачаха някакви мъже с тесни долни гащи. После, когато наизлязоха девойки с прозрачни поли, малко живна, но музиката беше ужасно досадна. Ако Жорж не беше взел на гардероба увеличителни стъкла (наричат се „бинокъл“), съвсем щеше да му доскучае. Но сега разглеждаше всичко. Отначало танцувачките и балдърите им, после — кой седи в позлатените сандъци отстрани на залата, после вече каквото падне — например брадавицата на кубето на музикантския началник, който заплашително размахваше пръчка пред оркестъра, за да свирят по-съзвучно. Когато всички аплодираха, Сенка пъхаше бинокъла подмишка и също ръкопляскаше, дори по-силно от останалите.
	За седем рубли да седиш три часа с коравата яка — надали всеки си умира за такова нещо. Попита Жорж: да не би богатите всяка вечер да се потят в операта? Онзи го успокои — може и само веднъж седмично. Е, все по-друго си е, окуражи се Сенка. Все едно, ако имаш страх от Бога, да изтърпиш неделната служба.
	След балета отидоха на бордел (така по културному се нарича вертепът с пачаврите) да се учат на културни обноски с дамите.
	Там Сенка ужасно се притесни от лампите с копринени абажури и меките кушетки с подскокливи пружини. Мадмоазел Лорета, която настаниха на коленете му, беше мазна лелка, бухнала като тесто, и миришеше на сладникава пудра. Наричаше Сенка „котинко“ и „писинко“, после го заведе в стаята и взе да прави разни неща, за каквито дори от Проха не беше чувал.
	Обаче се чувстваше неудобно, че гори осветлението, и изобщо тая мазна Лорета не можеше да се хване на малкия пръст на Смъртта.
	Тю!
	После дълго време се учи да пие шампанско: пускаш в него ягода, оставяш я малко да се накисне, да се напои, и я вадиш с устни. После гаврътваш мехурчетата до дъно и пак отначало.


	Сутринта, разбира се, го цепеше глава по-ужасно, отколкото от купешката водка. Но само докато не дойде Жорж.
	Жорж погледна многострадалния си ученик, изцъка с език и моментално прати слугата за шампанско и пастет. Закусиха направо на кревата му: Сенка легнал, студентът седнал. Мажеха пастета на бели хлебчета и пиеха шампанското от бутилката.
	Поолекна му.
	Сега да поучим френски, а на обед ще отидем да затвърдим знанията във френски ресторант, каза Жорж и облиза дебелите си устни.
	Без паника, безсилно си помисли Сенка. На страха очите са големи. Но човек свиква с всичко. Може, може да се живее и в богатство.


#	История трета. За брата Ванечка
	За двете големи мечти му беше приятно да размишлява — да си представя как всичко ще се уреди с любовта и с несметното богатство. Но и при сегашното още не толкова голямо богатство ставаше достъпна една мечта, която по-рано му се струваше невъзможна — да се появи в пълен блясък пред брат си Ванка.
	И това, естествено, не можеше да стане без подготовка: здрасти, аз съм брат ви, навлякъл тузарски одежди, пък иначе пълен галфон, две думи на кръст не може да върже по културному. Да изложи Ваня с простотията си.
	Но за малкия можеше да мине и с по-леко обучение.
	Още от първия ден Сенка се разбра с Жорж да го поправя по време на разговор, когато казва неправилно думите. За да не се отпуска студентът, му се обеща награда: по петаче за всяка поправка.
	Онзи това и чакаше. Кажи-речи през дума: „Не, Семьон Трифонич, така не се говори в културно общество: калидор, казва се коридор“ — и драс кръстче на една специална хартийка. После на урока по аритметика Скорик лично умножи тези кръстчета по 5. На първи септември 1900 година изгоря с осемнайсет рубли и седемдесет и пет копейки — хем си пестеше думите и внимаваше да не повтори някоя грешка. Започне като по книга: „Това иде да каже, щото…“ — и млъкне.
	Скорик изстена от тази сума, настоя да минат от петаче на копейка.
	На втори септември снесе, тоест заплати четири рубли и трийсет и пет копейки.
	На трети септември три и дванайсет.
	До четвърти септември вече се беше ощракал, тоест беше посвикнал и плати само рубла и десет, а на пети септември се ограничи до деветдесет копейки.
	Тогава реши, че като за Ванка е предостатъчно и е време да потегля. Сега вече можеше с безподобна лекота пет и дори десет минути да лее мислите си гладко, защото за щастие имаше силна памет.
	Според светския етикет трябваше първо да прати писмо на съдията Кувшинников по пощата: така и така, желая да посетя с визита Ваша милост с цел среща с любимия ми по-малък брат Ванятка. Но търпението му се изчерпа.
	Рано сутринта отиде при дантист да му сложи златен зъб, а Жорж изпрати в Топли станове да предупреди, че по пладне, ако негова милост не възразява, ще го посети и лично Семьон Трифонович Скориков, заможен ангросист, с роднинска визита, така да се каже. Жорж навлече студентска куртка, изкупи фуражката си от заложната къща и потегли.
	Сенка се чувстваше изключително нервно (тоест направо му се беше дръпнало лайното). Ами ако съдията каже: за какъв дявол му е на осиновеното ми момче такава помиярска рода.
	Обаче извади късмет. Жорж се върна важен-важен и съобщи: поканата е за три. Значи не е за обяд, договеди се Сенка, но не се обиди, а напротив, зарадва се, защото още не боравеше твърде изкусно с ножовете и малко трудно различаваше вилиците за месо, риба и салата.
	В книгата пишеше: „При посещение при деца непременно им занесете подарък бонбони в бонбониера“, и Скорик не изцицийства, тоест не му се посвиди и купи на „Мясницка“ в „Дома на Перлов“ най-хубавата тенекиена кутия с шоколади във вид на приказния кон вихрогон.
	Спазари за петарка лачен кабриолет, но понеже от нерви тръгна много по-рано, отначало повървя пеша, а каляската го следваше.
	Мъчеше се да крачи според както беше написано в учебника: „Добре възпитаният изискан човек личи на улицата. Походката му винаги е спокойна и равномерна, стъпката му е уверена. Той върви направо, не се оглежда, само от време на време спира за миг пред магазините, обикновено се движи отдясно на пътя и не гледа нито надолу, нито нагоре, а направо и няколко крачки напред.“
	Така мина по „Мясницка“, „Лубянка“, „Театрални“. А когато вратът му се схвана от гледане направо, се качи на кабриолета.
	До Конковските ябълкови градини караха бавно, а точно преди Топли станове пътникът нареди на кочияша да засили конете, та да пристигнат пред къщата на съдията с бързина и шик.
	Най-изискано влезе в къщата, каза „бонжур“ и леко се поклони.
	Съдията отговори: „Здравей, Семьон Скориков“, и го покани да седне.
	Сенка седна скромно, учтиво. Както е редно в началото на посещението, свали само дясната ръкавица и остави шапката си на пода без салфетка. Чак после, след като благополучно се справи с всичко, огледа добре съдията.
	А той беше остарял, Иполит Иванович, отблизо доста личеше. Мустакът му във формата на подкова съвсем беше побелял. Но взорът му си беше същият: черен, проницателен.
	Покойният им татко казваше за съдията Кувшинников, че от него по-умен човек няма на света, затова, като погледна в строгите очи на Иполит Иванич, Сенка реши, няма да робува на светската етикеция, а ще се държи искрено учтиво, както се беше научил не от книжката и не от Жорж, а от една особа (за нея по-нататък, няма нужда всичко да се струпва накуп).
	Тази особа казваше, че истинската учтивост не е в любезните думи, а в искреното уважение: уважавай всекиго колкото можеш, докато човекът не ти демонстрира, че не заслужава уважението ти.
	Сенка дълго премисля това странно мнение и накрая си го изясни така: по-добре да предразположиш лош човек, отколкото да засегнеш добрия, нали така?
	Та и със съдията не подхвана светски приказки за приятното хладно време, а каза съвсем честно с лек поклон:
	— Благодаря, че отглеждате брат ми, сирака, като свой син и за нищо не му натяквате. А още по-голяма ще е благодарността Христова.
	Съдията също леко се поклони и отговори, че няма защо, че със съпругата си са радостни и щастливи с Ваня на стари години. Той е жизнерадостно момче, с нежно сърце и големи способности.
	Чудесно. Помълчаха.
	Сенка се чудеше как да завърти разговора в смисъл дали не би могло да види брат си. От напрежение чак подсмръкна, но веднага си спомни, че „шумното вдишване на носната секреция е абсолютно недопустимо, когато сме в общество“, и бързо извади кърпа да си издуха носа.
	Съдията внезапно рече:
	— Твоят познат, който дойде сутринта, те нарече „заможен ангросист“…
	Скорик поизпъна рамене, но съвсем за кратко, защото Иполит Иванович продължи по следния начин:
	— С какви средства си позволяваш лачен кабриолет, фрак и цилиндър? Аз си пиша с твоя настойник Зот Ларионович Пузирьов. През всички тези години на всеки три месеца изпращам по сто рубли за издръжката ти и получавам отчетите му. Пузирьов ми писа, че не си пожелал да учиш в гимназия, че си дивак и неблагодарник, общуваш с всякакви отрепки, а в последното си писмо ми съобщи, че направо си станал крадец и бандит.
	Сенка от изненада скочи и викна — тъпо, разбира се, по-добре да си беше замълчал:
	— Аз ли съм крадец? Защо, да не ме е хванал?
	— Като те хванат, Сеня, ще е късно.
	— Не съм искал да уча ли? Взимал е по сто рубли за мен, така ли? — Сенка направо се задави. Какъв подлец е този вуйчо Зот Ларионич! Малко беше чупенето на витрините, трябваше цялата му проклета къща да подпали!
	— Та откъде ти е богатството? — попита съдията. — Трябва да знам, преди да те пусна при Ваня. Може фракът ти от кръв да е скроен и от сълзи ушит.
	— Никаква кръв. Намерих старинно имане — измънка Сенка, но съзнаваше, че това не звучи никак достоверно.
	Пристигна тузарски, почерпи братчето си с бонбони — как не. Прав е бил тейко му: съдията е умен човек.
	Но Кувшинников излезе още по-умен. Не примлясна недоверчиво с устни, не поклати глава. Спокойно попита:
	— Какво имане? Откъде?
	— Откъде-откъде — от хитровските подземия — мрачно отговори Сенка. — Намерих сребърни прътове с клеймо. Пет парчета. Много пари струват.
	— Какво клеймо?
	— Де да знам. С две букви: Я и Д.
	— Ела в библиотеката.
	Това беше стая, пълна от горе до долу с книги. Всички книги, които Сенка беше виждал през живота си, да се съберяха на едно място, пак нямаше да излязат толкова.
	Кувшинников се качи на стълба, извади от рафта дебел том. И още горе взе да го прелиства.
	— Ехе! — рече.
	После:
	— Тъй-тъй.
	Погледна Сенка над очилата и попита:
	— Значи „ЯД“? А къде намери имането? В Серебряники ли?
	— Не, в Хитровка, честен кръст — взе да се кълне Сенка.
	Иполит Иванович бързо слезе от стълбата, сложи книгата на масата, а той самият се доближи до картина, окачена на стената. Чудновата картина, приличаше на таблото с очертани части на свинското тяло, каквато беше виждал в немската месарница.
	— Виж. Това е карта на Москва. Ето Хитровка, а ето Серебряники, пресечката и крайбрежната улица. Съвсем близо до Хитровка.
	Сенка се приближи да погледне. За всеки случай каза:
	— Така е.
	А съдията хич не го поглежда, ами си говори под нос:
	— Разбира се! Там през седемнайсети век е била Серебряническата слобода, там са живели майсторите на сребро на Яузкия монетен двор. Как изглеждат прътите ти? Така ли? — и дръпна Скорик към масата с книгата. Там на картинката Сенка видя прът точно като тези, дето беше продал на бижутера. С големи букви на сечението „МД“. — „МД“ е „Монетен двор“ — обясни Кувшинников. — Наричали са го още Нов монетен двор, или Английски. Навремето Русия почти е нямала собствено сребро, затова са купували европейски монети — йоахимсталери, ефимки.
	Сенка пак кимна на познатата дума, но този път наистина с разбиране.
	— Претопявали са талерите на такива сребърни пръти, после от тях са изтегляли жици, рязали са ги, сплесквали са ги и са секли копейки, така наречените „люспици“. Запазили са се много копейки, талери още повече, но от заготовките — сребърните пръти — нищо не е запазено, естествено, защото всички са били употребени за сеченето.
	— Ами този? — посочи картинката Скорик.
	— Браво! — похвали го съдията. — Сече ти пипето. Само един прът се е запазил до днес, отлят е в Новия монетен двор.
	Сенка се замисли:
	— Какво излиза, че тези майстори са зарязали заготовките и не са насекли пари от тях?
	Кувшинников разпери ръце:
	— Загадка. — Сега очите му не бяха остри и присвити, а искрящи и широко отворени, сякаш самият той на нещо много се бе зарадвал и учудил. — Макар че няма кой знае каква загадка, като се позамислиш. И през седемнайсети век много се е крало, още повече, отколкото сега. Ето, в енциклопедията пише… — той прокара пръст по редовете:
	— За така наречената „фира“ при обработката на среброто безпощадно наказвали майсторите с камшик, на някои късали ноздрите, но не ги отстранявали от работа, защото нямало достатъчно майстори. Явно малко са ги били, щом някой е заделил толкова „фира“. Или може би не е трябвало да бият майсторите, а някои високопоставени длъжностни лица. — После продължи да чете наум. Внезапно подсвирна — Сенка се учуди: такъв човек, пък подсвирва. — Сеня, за колко продаде прътите?
	Скорик и не помисли да лъже. Кувшинников е богат, няма да му завиди.
	— По четири катенки.
	— А тук пише, че този прът преди петдесет години на търг в Лондон е бил купен от колекционер нумизмат за седемстотин лири стерлинги. Това са седем хиляди рубли сегашни пари, ако не и повече.
	На Сенка от само себе си ченето му увисна. Ах, Ашот Ашотич, ах, змей такъв!
	— Виж, Скориков, ако беше дал имането на държавата…
	— Защо пък на държавата?! — подскочи Сенка, все още слисан от вероломството на бижутера.
	— Защото среброто е откраднато от държавата. Макар и преди двеста години, но държавата си е същата, Русия. За върнато имане на властите според закона откривателят му получава една трета от стойността. Тоест за петте си пръта щеше да вземеш не две хиляди, а много повече. При това щеше да си честен гражданин, помощник на отечеството.
	Сенка понечи да каже, че нещата са поправими, но навреме си прехапа езика. Първо трябваше добре да премисли, после ще дрънка. Кувшинников е граблива птица, веднага ще му измъкне всички подробности.
	И без това го гледаше хитро и многозначително.
	— Добре — каза. — Ти си помисли къде да занесеш прътите, ако намериш още: дали на този твой печалбар или в хазната. Ако го измислиш по законния начин, аз ще ти подскажа къде и как. Вестниците ще пишат за твоя патриотизъм.
	— За кое?
	— За това, че милееш не само за търбуха си, а и за родината, за това.
	Колкото до родината, Сенка някак не беше много сигурен. Коя му е родина, Сухаревка или Хитровка? За какво да ги обича тези въшкави махали?
	А Кувшинников пак го учуди. Въздъхна:
	— Значи Зот ме е лъгал за гимназията? Сигурно и за всичко останало… Добре, ще си плати — и внезапно се натъжи, оклюма побеляла глава. — Ти — вика, — Сенка, прости ми, че от съвестта си се откупувах със сто рубли. Как поне веднъж не отидох лично да проверя как си там. Хем исках, когато баща ти умря, и двамата да ви взема, ама Пузирьов като взе да надига: скъп племенник, сестрина кръв. Значи е било само заради парите.
	В този миг мислите на Сенка се отнесоха от големите пари в съвсем друга посока: как щеше да му се подреди животът, ако след смъртта на татко му не беше го взел Зот Ларионич, а съдията Кувшинников?
	Ама какво да се тюхка напусто.
	Мрачно попита:
	— Няма ли да ме пуснете да се видя с Ванка?
	Съдията помълча.
	— Какво да ти кажа, ти беше честен с мене, а и си момче на място. Вижте се. Защо да не се видите? Тъкмо свърши урокът му по френски. Върви в детската стая. Прислужницата ще те заведе.


	Сеня напразно се беше притеснявал във връзка с брат си.
	Щом казаха на малкия, че брат му е дошъл, онзи излетя насреща му и му скочи на врата.
	— Ехе! Аз, аз му написах писмо! Ти, Сеня, си точно както си те представях! — и се поправи: — Не представях, а както съм те запомнил. Никак не си се променил. Дори вратовръзката ти е същата!
	Какъв лъжец, моля ви се!
	Скорик му даде бонбониерата и още подаръци: бинокъл и ножче — същото онова с нокточистачката. Ванка, разбира се, тутакси забрави брат си и взе да щрака остриетата, но какво толкова, детето си е дете.
	Взе си сбогом със съдията, стиснаха си ръка, Сенка обеща след няколко дни пак да дойде.
	Обратно се върна пеша почти чак до Калужката застава, за да се отдаде на мисли.
	Седем хиляди за прът! Ако не му отбият от цената, може да си живее като княз цяла година от един прът.
	Трябва да го обмисли, много добре трябва да си размърда мислителните механизми.
	Както го беше научила гореспоменатата особа: „Който марко мисри — мъногу праце.“


#	История четвърта. За японския човек Маса
	В смисъл: „Който малко мисли, много плаче.“ Тази особа не можеше да изговаря „л“, защото в техния език нямало такава буква. Някак се оправят и без нея.
	Е, време е да се разкаже и за втория учител на Сенка, не нает, а самопоканил се.
	Случи се така.
	Същия ден, когато Скорик след балета и вертепа сутринта първо беше зле, а после се лекува с шампанско и пастет, го посети неочакван гост.
	На вратата се почука — тихо, деликатно. Той помисли, че е хазайката.
	Отваря, а там — вчерашният японец.
	Сенка се уплаши — край. Сега ще го пребие, че е избягал, без да си плати за кражбата.
	Японецът поздрави и попита:
	— Засто треперис?
	И Сенка честно му каза: така и така, треперя, защото ме е страх за живота ми. Да не ме убиете, чичо.
	Онзи се учуди:
	— Как така, Сенка-кун, да не се боис от съмъртта?
	— Че кой не се бои — отговори на заплашителния въпрос Скорик и заотстъпва към прозореца. Помисли си: дали да не скочи? Височко му се видя, иначе щеше да скочи.
	А японецът продължи да го плаши — сякаш още повече се учуди:
	— Це засто се боис? Нари ностем не те е страх да спис?
	От този гаден намек направо му мина страха от високо. Стигна до прозореца, отвори, все едно му е задушно. Ако посегне да го убие, сега вече с един скок ще се метне на перваза.
	— Спането е друго — каза той. — Знаеш, че сутринта ще се събудиш.
	— И сред съмъртта сте се забудис. Ако добре си живяр, добре сте се забудис.
	Леко, дядо попе! Оставало поганец на кръстен руски човек да разправя за рая и възкресението!
	Поради близостта на прозореца Сенка леко се окуражи.
	— Как ме намерихте? — попита той. — Да не би да знаете някоя вълшебна дума?
	— Дзнам. „Рубра“. Дадох една рубра на момценцето и то поретяро сред теб.
	— На какво момченце? — смая се Сенка.
	Маса показа с ръка около лакът от пода:
	— Марко. Сопориво. Но бърдзо тица. — Огледа стаята и кимна одобрително: — Браво, Сенка-кун, це се настанир тук. Близо е до „Асеуров переурок“.
	Тоест до „Ашчеулов переулок“, където са отседнали с Ераст Петрович. Наистина беше близо.
	— Какво искате от мен? Нали върнах гердана — каза умолително.
	— Господзар ми наредир — строго и дори тържествено заяви Маса и ненадейно въздъхна: — И осте: ти, Сенка-кун, пиририцас на мен. Когато бях като теб, състо бях марък бандзит. Той е моят утитер. А аз сте бъда твой утитер.
	— Имам си вече учител — измърмори Скорик, успокоен вече, че няма да го убие…
	— На какво те учи? — оживи се Маса. (Тоест той каза всъщност „на какъво те ути“, но Сенка вече му разбираше и не се затрудняваше да си превежда чудноватия му говор.)
	— Ами на добри маниери…
	Завързакът ужасно се зарадва. Това е най-важното, рече. И обясни за истинската учтивост, която идва от искреното уважение към всеки човек.
	В разгара на обясненията над главата му зажужа муха. Той отпъжда, отпъжда досадницата, но тя не искаше да се махне. А японецът подскочи, замахна — и хвана в шепа насекомото.
	От тази пъргавина Скорик изквича, приклекна и дори си закри главата с ръце — помисли, че японецът иска да го бие.
	Маса погледна превилия се Сенка и пита: какво ти става?
	— Уплаших се, че ще ме ударите.
	— Защо?
	Сенка изхлипа:
	— Всеки налита да бие сирака.
	Японецът наставнически вдигна палец: трябва да умееш да се защитаваш, рече. Особено ако си сирак.
	— Как така да „умея“?
	Онзи се засмя. А кой ми каза, един вид, че не му трябва учител? Искаш ли да те науча как да се защитаваш?
	Скорик си спомни как азиатецът размахва ръце и крака и поиска и той да може.
	— Не е лошо — рече. — Ама сигурно е трудно така ловко да тепаш хората?
	Маса отиде до прозореца и пусна хванатата муха на свобода.
	Не, каза, не е трудно да ги тепаш. Трудно е да научиш Пътя.
	(Сенка после загря, че е казал думата „Път“ с главна буква, а в момента не схвана.)
	— А? — попита Скорик. — Какво да науча?
	И Маса взе да му обяснява за Пътя. Че животът е път от раждането до смъртта и че този път трябва да се измине правилно, инак не че няма да го изминеш, пак ще го минеш, къде ще ходиш, само че после не се сърди. Ако жужиш като муха по този път, в следващия живот ще си муха — като онази одевешната. Ако пълзиш като влечуго, ще се родиш влечуго.
	Сенка си помисли, че го казва за по-образно, за нагледност. Още не знаеше, че Маса говори наистина съвсем натурално за мухите и влечугите.
	— А как е правилно да се върви по Пътя? — попита Скорик.
	Оказа се много мъчително.
	Първо, щом се събудиш сутринта, трябва да си кажеш: „Днес ще срещна смъртта“ — и да не се плашиш. През цялото време да мислиш за нея, за смъртта. Защото никога не знаеш кога ще свърши пътят ти и трябва винаги да си готов за края.
	(Сенка зажумя, каза съкровените думи и никак не се уплаши, защото видя пред себе си Смъртта — ужасно прекрасна. Как, ще се плаши, че ще я срещне?)
	Но нататък нещата се влошиха.
	Не трябва да лъже, не трябва да се излежава, не трябва да спи на пухено легло (изобщо с нищо не трябва да си угажда), а трябва всячески да се самоизмъчва, да се подлага на изпитания, да се калява и да прави живота си черен.
	Той послуша, послуша и някак не пожела да се подлага на такива страхотии. Достатъчно се беше нагладувал и намъчил, тъкмо започваше да надушва истинския живот.
	— А не може ли някак по-лесно, без Пътя? Само да мога да се бия?
	Маса се разочарова от въпроса му, поклати глава. Може, каза, но тогава няма да победиш тигър, само хиена.
	— Нищо, и хиена ми стига — заяви Скорик. — Тигъра ще го заобиколя, няма да ми паднат краката.
	Японецът още повече се натъжи. Добре, вика, душа мързелива, да те вземат мътните. Свали си дрешката, ще ти преподам първия урок.
	И взе да го учи как да пада правилно, ако го удрят в мутрата.
	Сенка бързо усвои урока: послушно падаше, правеше кълбо презглава и скачаше на крака, а същевременно все очакваше Маса да го заразпитва откъде така се е замогнал хитровският дрипльо.
	Но не.
	Само преди да си тръгне, Маса каза:
	— Господзар пита не искас ли несто да му разкадзес, Сенка-кун? Не? Тогава сайонара.
	Това на техния език е „доскив“.


	Та взе да идва в пансиона, не пропускаше нито ден.
	Сенка слиза за закуска — а Маса вече седнал до самовара, пламнал от изпития чай, и хазайката му сипва още сладко. Строгата мадам Борисенко цяла се размекваше и порозовяваше. С какво ли толкова я беше спечелил?
	После започваше урокът по японска гимнастика. Честно казано, Маса повече дрънкаше, отколкото да го учи на истински бой. Явно си беше наумил все пак хитрият азиатец да го примами на Пътя си.
	Например учеше Сенка да скача на земята от покрива на плевнята. Сенка се качва на покрива, но не смее да скочи, страх го е. Четири метра са това! Ще си счупи краката.
	Маса стои до него, поучава го. Страхът, казва, ти пречи. Разкарай го, той вреди на човека. Само пречи на главата и тялото да си вършат работата. Ти нали знаеш как да скочиш, показах ти и ти обясних. Така че не се бой, главата и тялото сами ще се справят, ако страхът не им пречи.
	Лесно е да се каже!
	— А вие, сенсей, съвсем от нищо ли не се боите? (Така трябваше да го нарича — „сенсей“. Означава „учител“.) — Мислех, че не съществуват такива хора, дето изобщо да нямат страх.
	Рядко, казва, но има. Господарят например от нищо не се бои. А аз от едно нещо дори много се боя.
	На Сенка му олекна от тези думи.
	— От какво? От мъртъвци ли?
	Не, казва. Боя се, че господарят или някой добър човек ще ми гласува доверие, а аз няма да го оправдая и ще излъжа доверието му. От собствена глупост или поради независещи от мен обстоятелства. От това ужасно ме е страх. Глупостта както и да е — тя избледнява с годините. Но с обстоятелствата се разпорежда Буцу*.
	[* Буда — Б.пр.]
	— Кой? — не разбра Скорик.
	Маса посочи с пръст нагоре:
	— Буцу.
	— Ааа, Исус Христос.
	Японецът кимна. Затова, каза, всеки ден Му се моля. Ето така.
	Замижа с тесните си очички, долепи длани и загъгна нещо. После преведе: „На Буцу се уповавам, но и аз самият правя всичко възможно.“ Това било тяхна японска молитва.
	Сенка се изхили:
	— Да бе, японска. Помогни си сам, та да ти помогне и Бог.


	После още веднъж заговориха за божествени неща.
	В стаята на Сенка беше пълно с мухи. Явно заради трохите — той беше ужасен любител на сладките пирожки с разни пълнежи.
	Маса не обичаше мухите. Ловеше ги като котарак с лапа, но никога не ги убиваше — винаги ги носи до прозореца и ги пуска.
	Веднъж Скорик го попита:
	— Какво толкова им се церемоните, сенсей? Размажете я, и край.
	А онзи: не е редно да се убива никое живо същество, ако може да не се убие.
	— Дори муха?
	Все това е, казва. Душата си е душа. Сега е муха, пък ако има правилно поведение в насекомския си живот, при следващото раждане може и човек да стане. Като теб например.
	Сенка се обиди:
	— Защо пък като мен? Може да е като вас?
	На което Маса му каза: ако се държиш грубо с учителя, ти самият след смъртта си ще станеш муха. Я, вика, отбегни удара. И като му тресна един юмрук в сурата — как ще го отбегне. Чак ушите му запищяха.
	Та така се обучаваше на японска мъдрост.
	И всеки път накрая чудноватият му учител го питаше едно и също: не искаш ли да предадеш нещо на господаря?
	Сенка мигаше и си мълчеше. За какво става дума? За имането ли? Или за нещо друго?
	Маса впрочем не му досаждаше. Почака половин минутка, кимне, каже си своето „сайонара“ и си потегля.


	Дните летяха бързо. Час по гимнастика, час по граматика, час по аритметика, час по френски, прилагане на наученото във френски ресторант, после разходка из магазините, пак урок с Жорж — по изящни маниери, а после става време за вечеря и практически упражнения. Жорж наричаше „практика“ ходенето на оперета, в танцувални зали, вертепи и други светски места.
	Сутрин Сенка откъртваше до късно, после стане, умие се — и ей ти го Маса вече цъфнал. Хайде пак отначало — върти се като грешен дявол.
	На два-три пъти вместо практическите упражнения намина при Ташка в Хитровка — по тъмно, разбира се, и не с фрак и редингот, а с предишните си дрехи. Апашорски, както казваше Жорж.
	Правеше го така.
	Вземаше на Тръбата улегнал трезвен файтонджия непременно с номер, и отиваше с него до „Лубянка“. Там направо във файтона се преобличаше, спуснал гюрука.
	След като се превърнеше от ангросист в апаш, оставяше кочияша да го чака. Лошо ще му е — седи си, спи си за по рубла на час. Само че при условие да не мърда от капрата, иначе моментално ще свият дрехите от седалката.
	Инатът Ташка не приемаше никакви пари от Сенка. И от шафрантийските си занимания не искаше да се откаже, защото е горда. Кой, казваше, взима пари от мъж просто така, без нищо? Или гадже, или съпруга. Не мога да съм ти гадже, защото сме приятели. За съпруга също не съм съгласна заради френската болест (не че Сенка й беше предлагал женитба — Ташка сама си ги редеше). Колкото ми трябват, ще си напечеля. Ако не ми стигнат за нещо, ще ми помогнеш като приятел.
	Но от Сенкините разкази за новия му светски живот и у Ташка пламнаха амбиции, с други думи, събуди се честолюбието й. И тя поиска да направи кариера — от улична „мадмоазелка“ да стане „гимназистка“, още повече че и възрастта й вече подхождаше.
	„Гимназистките“ не кръстосват улиците, а сутеньорите им водят клиенти. И работата е много по-лека и доходна в сравнение с уличната.
	Преди всичко трябваше да си купи гимназиална рокля с пелеринка, но Ташка имаше заделени пари за целта.
	Имаше и позната сводница, сигурна жена, само една трета прибира за себе си от клиентските пари. А клиенти, които харесват гимназистките, дал Господ. И все солидни хора, на години, с пари.
	Единствената трудност беше, че и тя като Сенка не беше достатъчно културна, та да води светски разговор. А клиентът трябва да вярва, че има насреща си истинска гимназистка, не преоблечена мадмоазелка.
	Затова Ташка също взе да учи разни френски думи и изискани изрази. Съчини история на живота си и я заразказва на Сенка. Още не помнеше добре всички думи, гледаше в листа. Ужким е в четвърти гимназиален клас, инспекторът я е прелъстил, отнел й е девствеността, научил я е на разни номера и сега тя тайно от маман и папа си припечелва с онази работа пари за бонбони и сладки.
	Скорик я изслуша и като човек със светски опит й предложи да внесе някои поправки. Особено наблегна на съвета да не вмъква псувни в историята.
	Ташка се учуди — тя с хитровската си закваска не умееше да прави разлика между приличните думи и благословиите. Тогава той й написа всички неприлични думи на лист, за да ги запомни. Тя си хвана слепоочията с пръсти и взе да си ги повтаря: На Сенка, свикнал с културни, дори още по-добре казано, цивилизовани разговори, направо му се отщяваше да я слуша.
	И освен това Ташка благодарение на предишните му пари си беше купила пудел. Той беше малък, беличък, палав и с изключителен нюх. Още от втория път разпозна Сенка, зарадва му се и заподскача. Различаваше всички цветя на Ташка и на всяко цвете джавкаше по различен начин. Именуваше се Помпоний, в ежедневието просто Помпошка.
	Когато Скорик я посети втория път — да й разкаже как се е видял с брат си и да й покаже новия си зъб (и по още една работа, свързана с пари), дружката му го нахока:
	— Защо си тук? Не виждаш ли червения мак на прозореца? Да не си забравил какво означава? Нали те учих! Опасност означава! Не идвай в Хитровка, Княза те търси!
	Сенка го знаеше, но как да не дойде? Заради светското обучение и особено заради практическите упражнения на Жорж от двете хиляди му остана само четвъртината. За една седмица похарчи хиляда и петстотин, такава катастрофалност му се случи. Спешно трябваше да заздрави финансовия си статут.
	Слезе в подземието и го заздрави.
	Мислеше да вземе два пръта, но се отказа — един е предостатъчен. Стига е хвърлял пари на вятъра, ще харчи с мярка. Време е да заживее по правилен принцип.
	Бижутерът Ашот Ашотич му се зарадва като на близък роднина. Остави папагала да пази магазина и поведе гостенина зад пердето да го почерпи коняк с бисквит. Сенка сдъвка бисквита, отпи глътка коняк по най-културен начин и чак след това показа на бижутера пръта, но не му го даде. Поиска не четиристотин рубли, а хиляда! Дали ще се съгласи, или не?
	Самшитов даде хиляда, копче не каза.
	Значи в книгата на съдия Кувшинников е написано вярно за истинската цена.
	А златарят току му поливаше коняк. Мислеше, че хитровският тъпак ще се напие и ще се раздрънка. Попита го ще има ли още пръти и кога.
	Сенка хитро отговори:
	— Прътите по хилядарка свършиха, господин Самшитов, запознайте ме с клиента, тогава може и да изскочи някой.
	Ашот Ашотич примига с черните си очи, посумтя, но разбра — вече го няма майстора. А моят комисион, пита.
	— Както си е редно — двайсет процента.
	Онзи забуча. Двайсет са малко, рече. Само аз познавам истинските клиенти, без мен няма как да се свържете с тях. Полагат ми се трийсет и пет процента.
	След кратък пазарлък се разбраха за двайсет и пет.
	Скорик остави на бижутера адреса, където да му прати вест в случай на нужда, и си тръгна много доволен от себе си.
	Самшитов подвикна подире му:
	— Ще разчитам на вас, нали, господин Скориков?
	И папагалът Левончик дрезгаво заповтаря:
	— Господин Скорриков! Господин Скорриков!


	Върна се при кочияша, преоблече се прилично, но не се качи на файтона, а тръгна пеша. Щом е решил да харчи по-пестеливо, значи трябва да се стегне. Половин рубла повече не е грандиозен харчлък наистина, но принципът си е принцип.
	На ъгъла на „Цветной“ булевард се обърна — нещо май му се привидя.
	Гледа — под уличната лампа позната фигура. Проха! От Хитровка ли го е проследил?
	Скорик му скочи, хвана го за реверите:
	— Върни си ми сахатника, мръсник!
	Почти от седмица имаше нов часовник, златен, но това Проха не го засяга. Щом гепиш от свой — отговаряш.
	— Много файнски си се докарал, Скорик — изсъска Проха през зъби и отскочи. — А един в мутрата, гнидо, не щеш ли? — и си бръкна в джоба, където винаги — Сенка знаеше — носи свинка, ако не и нещо по-убийствено.
	И веднага се чу свирка и тропот. Стражарят се носи да спасява приличния юноша от гамена.
	Проха драсна нагоре по „Звонарни“ и се скри в мрака.
	А така, пролетарий кърпен. Това не ти е Хитровка, а чист квартал. Така става то — „в мутрата“.


>	Как Сенка стана любовник на Смъртта

	Най-жадно от всички преподавани от Маса знания Сенка попиваше най-важното — как да покорява женските сърца.
	В тази област японецът се оказа спец както в приказките, така и в действията. По-точно казано: както в теорията, така и в практиката.
	Сенка дълго се чудеше как така мадам Борисенко се топи в присъствието на кривокракия жълтур, изразява му такава симпатия. Веднъж излезе за закуска по-рано от уречения час, другите наематели още не бяха се събрали — и гледай ти! Хазайката седнала на коленете на Маса, целува го по тлъстата буза, а онзи само мижи. Тя видя Скорик, изохка и изхвърча от трапезарията като гимназистка. А сигурно е на трийсет години, ако не и повече.
	Не издържа, попита го още същия ден по време на възстановяването след сутрешния побой. Как, един вид, Маса, имате такъв късмет с жените? Научете сирака, моля ви.
	И японецът му изнесе цяла лекция като една, на която Жорж го беше водил веднъж в института. Само че Маса говореше по-ясно, макар и чужденец човек.
	Накратко преразказана, философията му звучеше по следния начин.
	За да отключиш женското сърце, ти трябват три ключа, гласеше учението на Маса. Увереност в себе си, загадъчност и подход. Първите два са лесни, защото зависят само от теб самия. Третият е по-труден, понеже трябва да си наясно каква е жената насреща ти. Това се нарича наука за душата, по научному — психология. Жените, обясни Маса, не са еднакви. Делят се на две породи.
	— Само на две? — облещи се Сенка, който слушаше много внимателно и съжаляваше само за едно: че няма лист подръка, за да си записва.
	Само две, важно потвърди сенсеят. Едните търсят в любовта бащата, други — сина. Важното е правилно да се определи жената пред теб от коя порода е, а това е трудно отначало, защото жените обичат да се преструват. Затова пък, ако разбереш, всичко останало е лесно.
	С жена от първата порода трябва да си татко: да не я разпитваш за живота й и изобщо по-малко да дрънкаш, да показваш бащина строгост; с жените от втората категория трябва да се правиш на тъжен, да въздишаш и да гледаш в небето, за да разбере тя: без мама си просто загубен.
	Ако не искаш от жената душата й, а ти стига само тялото, продължи учителят, тогава е по-лесно. Сенка бързо скочи:
	— Стига ми, стига ми!
	В такъв случай, сви рамене Маса, изобщо не са нужни думи. Дишай шумно, прави с очите така, на умни въпроси не отговаряй. Не си разкривай душата. Иначе ще е нечестно — щом и на теб не ти трябва душата й. Ти за нея трябва да си не човек, а дзверше.
	— Какво? — не разбра отначало Скорик. — А, зверче.
	Маса с удоволствие повтори звучната дума. Да, рече, зверче. Което тича, души под опашката и веднага яхва женската. Всички искат от жените да се смущават и да показват целомъдрие, жените се уморяват от това и стават безинтересни. А от зверче какво да се смущава? Нали е зверче.
	Още дълго сенсеят го поучава за всякакви такива неща и Сенка и без да си записва, запомни урока до последната дума.
	А на другия ден веднага му се случи подходящо практическо упражнение.
	Жорж го повика да вървят в Соколники на пикник (това значи всички да отидат в гората, да седнат там на тревата и да ядат с ръце, по народному). Каза му, че ще повика две курсистки. Едната отдавна ухажваше, а другата, рече, е точно като за теб (дотогава вече бяха пили „на брудершафт“ и бяха минали на „ти“ за по-лесно). Модерна госпожица, рече, без предразсъдъци.
	Сенка пита: шафрантия ли е?
	— Не съвсем — уклончиво отговори Жорж. — Ще видиш.
	Взеха двуколка и потеглиха. Скоро Сенка разбра: изработил го е студентът. Неговата госпожица пълничка, весела, все се смее, а на другаря си пробутал някаква сухарка с очила, със свити устни. Сигурно нарочно я е взел, та този киликандзер да не му пречи да сваля неговата си. Докато пътуваха, очиларката дуднеше глупости за някакъв Ницше-Мицше, Маркс-Шамаркс.
	Скорик не я слушаше, мислеше си за свои неща. Според обучението на Маса излизаше, че ако подхванеш нещата с ум, с психология, можеш да свалиш всяка женска, дори такава фръцла. Как му беше казал? По-простите обичат галантности и засукани думи, а с образованите, напротив, трябва да си по-прям и грубоват.
	Дали да не опита — колкото за проверка?
	И опита.
	Тя го пита:
	— Какво ви е мнението, Семьон, относно теорията за социалната еволюция?
	А той си трае, само се подсмихва.
	Тя се попритесни, взе да мига. Вие, казва, да не сте привърженик на насилственото преобразуване на обществените институции? Той леко кил на глава и крайчеца на устните кривна на около четири сантиметра встрани — това му беше отговорът.
	В парка, когато Жорж взе веселушката си да се повозят с лодка (Сенкината не пожела, каза, че й призлявало от водата), дойде време да действа.
	От Скориковата загадъчност госпожицата направо се разпали — плямпа, плямпа, не може да се спре. Насред дълго слово за някакви Прудон и Бакунин той се приведе напред, прегърна сухарката през кокалестите рамене и силно я целуна по устата. Тя само изписка. Опря длани в гърдите му — Сенка понечи да я пусне, да не е някой насилник. Вътрешно се подготви дори да си изкара шамара. С тия ръчунки няма много да му навреди.
	Та тя опря длани в ръцете му, но не го отблъсна. Сенка се учуди и продължи с целувките, а с ръце взе да я обарва по ребрата и да й разкопчава копченцата отзад на роклята, може пък да се опомни?
	Курсистката замрънка:
	— Ах, какво правите, Семьон… Истина ли казва Жорж, че вие… Ах, какво правите!… Че сте пролетарий?
	Сенка за по-зверско тихо изръмжа и съвсем се одързости, бръкна под роклята й, където я беше разкопчал. Там госпожицата беше с гол гръб с щръкнали прешлени, по-надолу напипа копринено бельо.
	— Луд — задъхано рече курсистката. Очилата й се изкривиха на една страна, очите й бяха премрежени.
	Сенка още една-две минути я обарва по ребрата, за да се убеди в правилността на теорията на Маса, и се отдръпна. Много е кокалеста, а и не беше го направил за развлечение, а само за научен опит, културно казано: експеримент.
	Когато пътуваха обратно от Соколники, начетената госпожица не гъкна — само зяпаше Сенка, сякаш чакаше нещо, а той изобщо я беше забравил, така се беше потресъл.
	Гледай ти какво значи силата на знанието! Науката всичко може да преодолее!


	На другия ден в ранно утро зачака Маса пред входа.
	Дочака го, замъкна го в стаята си, не го остави дори да си изпие чая.
	Примоли му се от душа: научете ме, сенсей, как да спечеля сърцето на една обожавана от мен персона.
	Маса не си позволи никаква подигравка със Сенкината емоция. Накара го подробно да обясни каква е тази особа. Скорик му разказа всичко което знаеше за Смъртта и накрая с разтреперан глас попита:
	— Какво ще кажете, чичо Маса, невъзможно ли е да прострелям тази лебедица със стрелата на Амура?
	Учителят събра ръце на корема си, примляска с устни. Защо да е невъзможно, вика. За истинския кавалер всичко е възможно. И после каза нещо непонятно: „Смерч-сан е жена на Руната.“ Оказа се, че имало жени на Слънцето и жени на Луната, така се раждат на тоя свят. Аз, рече, по` обичам жените на Слънцето, но това си е въпрос на вкус. А с жените на Луната като твоята Смърт трябва да се действа така — и обясни на Сенка всичко най-подробно. Господ да го поживи.


	Същия ден вечерта Сенка отиде при Смъртта — да си търси щастието.
	Потегли не както беше решил по-рано: с бяла папийонка и с букет хризантеми, а се издокара според указанията на Маса.
	Облече старата риза, някога замрежена от Смъртта, дори нарочно я разкъса под мишницата. От битака купи износени патъци. На панталоните си, съвсем нови, заши отгоре кръпки.
	Погледна се в огледалото — за малко да се просълзи. Съжали само дето вече си беше сложил нов зъб — щърбав щеше да е още по-жалък. Но прецени, че ако не зяе много-много, златният зъб няма да проблясва.
	Обаче всичко по него беше чисто, изпрано, отиде и на баня. Маса му каза: „Беднитко, но тиститко, те не обичат мръсни каварери.“
	Слезе от файтона на ъгъла на „Солянка“, продължи нагоре по „Яузки“ булевард. Почука силно, но сърцето му думкаше още по-силно.
	Смъртта отвори пак, без да пита кой е.
	— А — рече, — бързолетът долетя. Отдавна не си се мяркал, влизай.
	Май му се зарадва — веднага леко му се отпусна душата.
	Помнеше за зъба и много-много не си отваряше устата, а и сенсеят му препоръча без крайна нужда да не дрънка. Трябваше само да гледа чисто, доверчиво и начесто да мига.
	Влязоха в стаята, седнаха редом на дивана (това също му се видя добър знак).
	На „Неглинни“ му направиха специална прическа „мон анж“: уж е разрошен и перчемът му пада на челото, но пухкаво и трогателно.
	— Мислех те — каза Смъртта. — Жив ли си? Гладуваш ли? Не се задържай дълго тук. Да не вземе някой да те издаде на Княза. Тоя звяр ти е бесен.
	Точно тук беше моментът да каже подготвения си текст. Сенка я погледна изпод ленения перчем и въздъхна:
	— Дойдох да си вземем сбогом. Тъй и тъй лошо ми се пише, ще ме намерят и ще ме бастисат. Нека; не е за мен да участвам в техните душегубства. Това противоречи на принципите ми.
	Смъртта го погледна учудено:
	— Къде си се научил на такива думи?
	Ох, грешка. Не трябваше да умничи и да показва колко е просветен, а да бие на жалост.
	— Не мога повече, Смъртушке, сред хората да се скитам — Скорик замига — дали пък няма да изкара някоя сълза? — Грехота е да крада, срам ме е да прося. Нощем става студено, есен е вече. Позволи ми да се постопля, дай ми да хапна залче хляб и ще си ходя.
	Чак се самосъжали и изхлипа.
	Този път стана както трябва. Смъртта също се просълзи.
	Погали го по главата, взе да носи за ядене.
	Сенка беше сит (преди да дойде, беше хапнал кокошка с артишок), но усърдно се нахвърли на хляба със салам и млякото. Смъртта седеше, подпряла с ръка бузата си.
	— Колко си спретнат — умили се тя. — И ризата ти е чиста. Някой пере ли те?
	— Кой да ме пере? Сам се оправям — грейна насреща й Сенка. — Вечер си препирам в реката ризата и панталона, до сутринта са изсъхнали. Само дето много ми овехтя тая блуза. Не ми е за нея, ама ми е жал за бродерията ти — и погали с длан избродираното, натъжи се. — Виж как се е скъсала под мишницата.
	Смъртта, както си е редно, казва:
	— Свали я, ще ти я зашия.
	Свали я.
	Мадмоазел Лорета от практическите упражнения все казваше: раменцата ви, кавалере, са красиви, като захарни, й кожата ви е толкова нежна, иде ми да ви схрускам. Така че Сенка опъна захарни рамене, а пък същевременно жално се прегърна през ребрата.
	Смъртта върти иглата и току поглежда бялата му кожа.
	— Само един миг съм имал в клетата си съдба, в злощастния си живот — тихо, прочувствено каза Скорик. — Когато ти ме целуна мен, сирака…
	— Нима? — изуми се Смъртта и чак спря да шие. — Чак такова щастие ли беше за теб?
	— Нямам думи да ти кажа какво…
	Тя остави блузата.
	— Боже — вика, — дай пак да те целуна, не ми се свиди.
	Той целият порозовя (този път от само себе си).
	— Ех, тогава и от смъртта не ме е страх…
	Но не отвори ръце и продължи да мига плахо.
	Смъртта отиде до него, наведе се. Очите й нежни, влажни. Погали го по шията, по рамото и нежно докосна с устни неговите устни.
	В същия миг всичко в него пламна. Той забрави уроците на сенсея, скочи насреща й, сграбчи я с всичка сила и започна да я целува, и само вдишва опияняващия ментов аромат на косата й — ах-ах — и не може да го издиша, жал му е.
	И се случи, ей Богу случи се! За миг, за няколко секунди и нейното тяло внезапно пламна, и целувката й от майчинска стана силна, настоятелна, твърда, а ръцете й задращиха гърба му.
	Но секнаха тези невъзможни секундички, тя отвори обятията му, дръпна се.
	— Не — каза, — не. Стига, дяволче, не ме съблазнявай. Каквото не може, не може.
	И разтръска глава, сякаш да пропъди някаква химера (така се казва, когато ти се привиди нещо невъзможно), прекара длан през очите си — и стана същата както винаги, спокойна. Погледна го с лукава усмивка:
	— Ах, змейче такова, педя човече, пък какъв хитрец. Ще има да плачат от теб девойките.
	А Скорик още пламти, още не е разбрал, че край на всичко, опитва се пак да прегърне Смъртта. Тя не се дръпна, но и не помръдна — все едно беше прегърнал статуя.
	Изведнъж отзад се чу разтреперан глас:
	— Ах, ето с кого си била, кучко!
	Сенка се обърна и се смрази.
	На прага застанал Княза — мутрата му разкривена, очите му бляскат. Ами да, външната врата нали не е заключена, та е влязъл, без да го чуят.
	— Него ли намери за любовник, мръснице! Това пале! Този глист! Подиграваш ли ми се?! — пристъпи към Сенка, жив-умрял, хвана го за шията, дръпна го нагоре — онзи чак се вдигна на пръсти. — Ще те убия! — съска. — Ще ти скъсам главата!
	Сенка се извърна да не му гледа мутрата — и без това беше ужасен. По-добре в последния си миг да погледне Смъртта, докато душата му не е излетяла от плътта.
	И той видя чудо чудесно и дивно: как Смъртта взима от масата гърнето с недопито мляко и с всичка сила удря апаша по главата.
	Княза се учуди, пусна Сенка и седна на пода. Държи се за главата, между пръстите му шурти кръв и мляко.
	Смъртта викна:
	— Какво стоиш? Бягай!
	И му тикна недошитата блуза.
	Но Сенка не побягна. Някой друг, сякаш втори Сенка вътре в него, каза:
	— Давай с мен. Ще те убие.
	— Няма да ме убие — отговори тя, и то така спокойно, че Сенка веднага й повярва.
	Княза вдигна лице, очите му помътени, бесни. Понечи да стане, олюля се, хвана се за масата — още не беше дошъл на себе си и не го държаха краката. Но изхриптя:
	— Цяла Москва ще обърна, ама ще те намеря. И под земята не можеш да ми се скриеш. Със зъби ще ти прегриза гърлото!
	Толкова беше страховит, че Скорик изкрещя. Драсна с всички сили, изхвърча от вратата и се замята: накъде да бяга, накъде?
	Ами натам — подсказа му вторият, вътрешният Сенка, който се беше оказал по-умен и държелив от първия. Накъдето му рече Княза: под земята. Княза сега вече наистина няма да миряса, докато не унищожи сирака.
	Щом е така, ще трябва да се запаси с пари.


	Пак влезе в тайното мазе. Взе много, цели пет пръта. Реши да не се пазари с бижутера, ще му ги даде по хилядарка. Нека се радва Ашот Ашотич на късмета си.
	Само че Самшитов не можа да се порадва на Сенкината щедрост.
	Когато Скорик излезе на „Маросейка“, видя пред бижутерския магазин двама стражари, а вътре — мярна през стъклената витрина — беше пълно с униформени.
	На ти сега. Хванали са го с държавното сребро. Явно някой го е издал. А може би съдията Кувшинников се е оказал по-бърз, отколкото изглеждаше. Разучил е кой от нумизматите се е сдобил с яузки прътове — и готово.
	Това както и да е, нищо страшно. Сенка не беше давал адреса си на бижутера. А и никой освен него не знае къде е имането.
	Ще ми хванете опинците, копои.
	Ама не! Нали каза на арменеца за къщата на мадам Борисенко. Ще го издаде дългоносият, всякак ще го издаде.
	Реши да не губи време, да не стърчи на опасното място. Хвърли се да търси файтон.
	Ще трябва да изчезне от пансиона, докато не са го спипали.
	В екзистенцията му се очерта тенденция към влошаване на житейските позиции, с други думи жестоко го беше закъсал: и Княза ще го търси, и полицията, и прътовете няма на кого да продаде, обаче Сенка в момента беше толкова нахъсан, че от нищо не му пукаше.
	Кончето тропкаше с копита и люшкаше опашка, насрещният вятър доразрошваше прическата „мон анж“ и животът въпреки всичко беше прекрасен. Сенка се полюшваше на седалката и се чувстваше абсолютно щастлив. Поне за малко, за броени секунди, беше станал любовник на Смъртта, почти истински любовник!


>	Как Сенка си развърза езика

	Същата вечер Скорик си смени адреса. Искаше да се сбогува с Жорж, но онзи беше изчезнал нанякъде. Така че си замина „по английски“, тоест много свински. До файтона го изпрати само мадам Борисенко, прехвърлила част от сърдечното си предразположение към Маса и към учениците му. С уплаха попита:
	— Масаил Мицуевич няма ли да идва вече?
	— Утре сутринта ще се появи непременно — обеща й Сенка, който още не беше решил дали да уведоми японеца за смяната на местожителството си. — Предайте му, че Семьон Скориков му благодари за грижите и му пожелава всичко най-добро.
	За да е възможно по-далеч от Княза, се заби на майната си, чак зад „Пресня“. Отседна в хотел за железопътни служители. Хубаво място: никой никого не познава, човек преспи една нощ и продължава по пътя си.
	Същевременно си смени и името за по-голяма конспирация, та съвсем да заличи следите. Първо мислеше да избере нещо обикновено, после реши: като ще се прекръсти, по-добре да си избере нещо звучно, красиво, в тон с новия живот. Записа се в книгата за гости с името Аполон Секандрович Шопенхауер, търговски пътник.
	През нощта сънува какво ли не. Ту пламенни и сладострастни сцени — със Смъртта, ту ужаси — как Княза влиза през прозореца с нож в зъбите, а Сенка се е заплел в завивката и не може да избяга от кревата.
	Така мина нощта, а на зазоряване го събуди силно чукане на вратата.
	Седна, хвана се за сърцето. Помисли, че са го открили Княза и Цайса. Реши да бяга по улука както си е, тоест почти гол, но от коридора се чу гласът на Маса:
	— Сенка-кун, бърдзо отоваряй!
	Уф! Направо невероятно му олекна. Дори не се замисли как японецът толкова бързо го беше намерил на новото място.
	Дръпна резето и в стаята спешно влезе Маса, а подире му (хайде бе!) лично Ераст Петрович. И двамата мрачни и строги.
	Маса застана до стената, а господарят му хвана Сенка за раменете, обърна го с лице към прозореца (утринната светлина беше още мъждива) и делово каза:
	— Е, Аполон Секандрович, стига сте се правили на д-дръж ми шапката. Нямам повече време да се занимавам със загадъчната ви личност. Разкажете ми всичко: и за убийството на Синюхини, и за убийството на Самшитови. На това трябва да се сложи край!
	— Сам… Самшитови? — задави се Скорик. — Аз п-пък мислех… — запелтечи и той — да не беше заразно?
	— Облечете се — нареди Ераст Петрович. — Да вървим.
	И без да обяснява нищо повече, излезе в коридора.
	Докато си слагаше ризата и панталона, Сенка попита сенсея:
	— Как ме намерихте?
	— Номер на пайтона — кратко отговори онзи и Сенка разбра: мадам Борисенко беше запомнила номера на файтонджията, а онзи е разказал къде е откарал пътника.
	На ти конспирация, на ти заличени следи.
	— И къде отиваме?
	— Да гредаме местопрестъпрение.
	О, Господи, защо! Но не посмя да възрази. Тези и насила, за яката ще го измъкнат — вече им знаем номерата, мерси.
	През целия път до „Маросейка“ Сенка се чувстваше много нервен и колкото по` наближаваха, толкова по-нервно му ставаше. Значи не са арестували Ашот Ашотич? Убили са го? Ераст Петрович каза „Самшитови“ — значи и съпругата му? Кой, грабители ли?
	Но какво общо има той, Сенка Скориков?
	Пред магазина нямаше полицаи, но на вратата висеше връв с печат, а вътре беше осветено. Наоколо още беше пусто, магазините не бяха отворени, иначе тълпите отдавна да са тук.
	Влязоха откъм двора, през задния вход. Там ги чакаше чиновник в син униформен мундир — незабележим кротушко с очилца.
	— Много се забавихте — укори той Ераст Петрович. — Нали ви помолих… Телефонирах ви през нощта, а сега е пет и половина. Рискувам…
	— Извинете, Сергей Никифорович. Наложи се да издирим важен свидетел.
	Макар да бе наречен „важен“, Сенка никак не се зарадва. Какъв свидетел е той?
	— Разказвайте — помоли Ераст Петрович чиновника. — Какво се изясни при пръв оглед?
	— Заповядайте тук — повика ги очилатият Сергей Никифорович.
	Влязоха навътре.
	— Тук, в задната част на магазина, бижутерът е имал нещо като канцелария. Жилището е горе. Но престъпникът не се е качвал, всичко е станало тук — той надникна в бележника си. — Докторът смята, че Нина Акоповна Самшитова, на четирийсет и девет години, е била убита първа, ударена е с тежък предмет в слепоочието. Тялото лежеше ето тук.
	На пода до вратата беше нарисувана с тебешир човешка фигура, не си приличаше много-много, а отстрани тъмнееше петно. Кръв, досети се Сенка и потръпна.
	— Самият Ашот Ашотович, на петдесет и две години, е бил вързан от престъпника на този фотьойл. Както виждате, навсякъде има кръв — на облегалката за глава, за ръце, на пода. И венозна, и артериална, с различна пулсационна сила… Извинете, Ераст Петрович, говоря ви неясно, не съм на „ти“ с медицинската терминология — смути се чиновникът. — Още кога ме ръчкахте да я науча, ама новото началство не държеше и така си останах…
	— Няма значение — прекъсна го Ераст Петрович. — Разбрах: преди да го убият, са го изтезавали. С нож ли?
	— Вероятно. Или с друг остър предмет.
	— Очите?
	— Какво „очите“?
	— Очите на т-труповете избодени ли са?
	— А, говорите за хитровските убийства… — Сергей Никифорович поклати глава. — Не, очите не са избодени, изобщо картината на престъплението е по-различна. Така че се реши това разследване да се отдели в ново производство, без връзка с Хитровския ослепител.
	— Хитровски ослепител ли? — сбърчи нос Ераст Петрович. — Що за г-глупаво име! Мислех, че го употребяват само вестникарите.
	— Приставът на Трети мясницки участък го измисли, Солнцев. И репортерите го подхванаха, макар, разбира се, от граматическа гледна точка…
	— Добре де, по дяволите граматиката — каза Ераст Петрович и се разходи из канцеларията. — Да отидем на втория етаж?
	— Няма смисъл. Съвсем очевидно е, че убиецът не се е качвал горе.
	— Убиецът ли? Не са убийци, така ли? Установено е, че престъпникът е б-бил сам?
	— Най-вероятно. Съседите дадоха показания, че Самшитов никога не е обслужвал, дори не е пускал в магазина повече от един клиент, веднага е заключвал вратата. Много се е страхувал от ограбване, ей къде е Хитровка.
	— Следи от г-грабеж?
	— Никакви. Дори в магазина нищо не е пипнато, макар че на стъклената витрина има разни джунджурии — не особено ценни впрочем. Казвам ви, всичко е станало в това помещение.
	Ераст Петрович поклати глава, върна се в магазина. Чиновникът и Маса подире му. И Сенка също, за да не стои сам в окървавената канцелария.
	— А това какво е? — попита Ераст Петрович и посочи кафеза.
	В него, отметнал назад качулеста глава, лежеше папагалът Левончик.
	Сергей Никифорович сви рамене:
	— Папагалите са нервни птици, чувствителни към шума. А тук кой знае какви викове и стонове са били… Не му е издържало сърчицето. Или може да не са го нахранили.
	— Вратичката е отворена. А и… Я виж, Маса — Ераст Петрович взе трупчето и го подаде на японеца.
	Онзи цъкна с език:
	— Извири са му вратрето. Убийство.
	— Да, жалко, че експертът не го освидетелства — изхъмка полицаят — явно смяташе, че японецът се шегува, но Сенка знаеше: за сенсея душата е душа, ако ще да е човешка, ако ще да е птича.
	— Колко е паднало професионалното ниво на московските криминалисти — промълви тъжно Ераст Петрович. — Преди десет години подобна небрежност би била недопустима.
	— Не ще и дума — още по-горчиво въздъхна Сергей Никифорович. — Сега не е като по ваше време. Ще знаете, никакво задоволство нямаме от работата. Искат ни само резултатност, за доказателствата никой не го е грижа. За победата на справедливостта пък да не говорим. Началството си има други грижи. Между другото — сниши глас — не исках по телефона… Вашето пребиваване в Москва не е тайна. Най-случайно видях на писалището на полицейския началник секретно предписание да се установи местонахождението ви и тайно да ви следят. Някой ви е видял, познал ви е и е докладвал.
	Ераст Петрович ни най-малко не се покруси, дори като че ли му стана драго:
	— Нищо чудно, в Москва мнозина ме познават. И очевидно не са ме забравили. Благодаря ви, Суботин. Знам какъв риск е за вас и оценявам. С-сбогом.
	Той стисна ръка на очилатия, а онзи сконфузен измънка:
	— Няма нищо. Но бъдете все пак по-предпазлив… Кой ги знае какво са намислили. Негово височество е злопаметен.
	Кои са „намислили“ и кой е „височество“, Сенка не разбра.


	От двора на Самшитови излязоха по пресечката на „Лубянски проезд“ и оттам свърнаха към градинката.
	Още при първата пейка Ераст Петрович ги покани с жест: да седнем.
	Седнаха. Сенка в средата, двамата от двете му страни. Все едно е под конвой.
	— Е, господин Шопенхауер — обърна се към него Ераст Петрович. — Да си поговорим?
	— Аз какво общо имам? — изломоти Скорик с лошо предчувствие. — Нищо не знам.
	— Дедукцията сочи обратното.
	— Коя-коя? — зарадва се Сенка. — Не я познавам. Лъже, кучка нещастна!
	Ераст Петрович мръдна устна.
	— Тази дама, Скориков (нека така ви наричам), никога не лъже. Помните ли сребърната копейка от седемнайсети век, която намерих в джоба на убития Синюхин? Помните я, разбира се — тогава демонстрирахте дори подчертано равнодушие. Откъде у бедния п-писар такова нумизматично чудо? Това първо. Нататък. На местопрестъплението старателно обръщахте гръб и жумяхте, макар че според наблюденията на Маса не ви липсва любопитство. Не проявихте дори изумление и ужас, което би било естествено в подобна ситуация. Съгласете се, че е странно. Това второ. Нататък. В този ден и във вашите джобове звънкаха монети. Според звука бяха ситнеж, какъвто в наше време няма. А в ръката си държахте пръчка от чисто сребро, което пък е съвсем необичайно. Откъде сребро у вас, хитровския г-гаврош? Това трето.
	— Обиждате, а? Това псувня ли беше? — наостри се Сенка. — Срамота. А уж представителен господин.
	Маса заби лакът в ребрата му:
	— Когато господар говори „това първо, това второ, това трето“, сте мърчиш. Сте съсипеш дедукция.
	Скорик се озърна — не видя никаква дама. Кого ще съсипе? Но за всеки случай си затвори устата. Че сега сенсеят леко го ръгна, но може и направо да го разгемби.
	Ераст Петрович продължи, все едно никой не го е прекъснал:
	— Макар да не възнамерявах да разследвам това п-престъпление, защото имам съвсем друга работа, вашето поведение ме заинтригува и аз възложих на Маса да ви следи. Обаче новото жестоко убийство, за което през нощта ми съобщи моят някогашен колега, промени намеренията ми. Трябва да се намеся в тази история, защото властите явно не могат да открият убиеца. Разследването дори не си дава сметка, че тези престъпления са брънки от една верига. Защо смятам така, ще попитате?
	Сенка не възнамеряваше да пита нищо подобно, но не възрази на строгия човек. Нека си говори.
	— Дори не защото „Маросейка“ е на пет минути от Хитровка, където убиха Синюхини. В тези две злодеяния има две п-принципно сходни черти, които се срещат твърде рядко, за да ги сметнем за случайно съвпадение. Убиецът явно преследва някаква грандиозна цел, в името на която пренебрегва всякакви дреболии от рода на верижките и медальончетата във витрината на бижутерския магазин. Това първо. А освен това е впечатляваща дяволската предпазливост, която кара престъпника да не оставя след себе си никакво живо същество, дори толкова безобидно като пеленаче или п-птица. Това второ. А сега за вас, Скориков. Абсолютно сигурен съм, че знаете много неща и можете да ми помогнете.
	Сенка, който се беше настроил да слуша нататък за душегубеца, подскочи от този неочакван завършек, потръпна от внимателния поглед на сините очи и подвикна:
	— Бе затрили са го златаря, аз к’во общо имам?
	Маса пак го ръгна с лакът, този път по-силно.
	— Забрави ри за сопоривото момтентце? Дето изкара от тебе една рубра? То е видяро как носиш в магазина сребърните прътки.
	Скорик разбра, че няма измъкване, затова от махленски викове мина на хленч:
	— Ма що не питате като хората… Ами само ме сплашвате и ми ръгате ребрата…
	— С-стига сте се правили на нещастник — каза Ераст Петрович. — Маса ви дава висока оценка. Казва, че не сте жестокосърдечен, че имате буден ум и — най-ценната човешка черта — че се стремите към самоусъвършенстване. Досега, преди това последно престъпление, Маса просто ви е питал дали не искате да споделите с нас тайната си. Той беше сигурен, че рано или късно ще заслужи доверието ви и ще поискате да облекчите пред него душата си. Но сега нямаме повече време за губене. Искам от вас — без никаква деликатност — отговор на два въпроса. Първи: какво търси убиецът? И втори: какво знаете за този човек?
	Маса закима: давай, един вид, смело, казвай.
	И Сенка си каза всичко като на изповед. И за тестето, и за Цайса, убиеца звяр, и за Смъртта, и как Княза от ревност иска да го унищожи — него, Сенка.
	Е, не съвсем всичко, естествено. За имането спомена уклончиво — май имало нещо такова, ама истина ли е, не е ли, той, Скорик не е в течение. То и на изповед човек не си казва съвсем всичко, нали така?
	— Значи според вас, Скориков, излиза, че Синюхин е бил убит от този ваш Княз и валето, защото са искали да му измъкнат тайната на имането? — попита Ераст Петрович, след като доизслуша малко несвързания разказ на Сенка. — А при антикваря Княза е отишъл, за да разбере вашия адрес?
	— И още как! Проха ме е издал, този плъшок. Видя ме при магазина, нали ви казах! Затова нищо не е ограбено, защото Княза плюе на такива глупости. Той иска мен да докопа.
	— А сигурен ли сте, че Княза ви търси само от ревност? — Ераст Петрович сбърчи гладкото си чело, сякаш нещо не разбираше. — Може д-да му трябвате за имането?
	На Сенка душата му се сви: досетил се е, за всичко се е досетил хитроумният господин! Сега ще му скочи: казвай къде са скрити сребърните пръти!
	За да спечели време, Скорик забърбори:
	— Ужасно я ревнува от мен! По-добре да ревнува от Цайса! И той й се навърта. Отпуска й кока, а тя какво му пуска, то е ясно. Но не по курвенски. Какво да прави, кокаинистка, не отговаря за себе си. Това е болест…
	— При Яуза в древни времена май е имало монетен двор, където са секли сребърни монети — замислено каза Ераст Петрович, когато Скорик направи пауза да си поеме дъх. — Добре, сега не ме интересува имането. Кажете ми по-добре, Скориков, не можете ли да ме запознаете с тази интригуваща особа, дето е подлудила целия апашорски б-бомонд? Казвала се Смърт, така ли? Какво декадентско име.
	На Сенка му олекна.
	— Мога да ви запозная. Ами с мен какво ще стане? Няма да ме издадете на Княза, нали?


>	Как Сенка стана свидетел на кучешка сватба

	Ераст Петрович, справедлив човек, не издаде Сенка, не го хвърли на зверовете. Напротив, дори му нареди да си събере багажа и го прибра в жилището си на същия „Ашчеулов переулок“, където на Сенка за зла чест (или може би не беше за зла чест, а точно обратното, кой знае?) му хрумна да открадне от „китайчона“ вързопчето.
	Жилището му беше чудновато, не като на другите хора.
	В едната стая нямаше никакви мебели, само раирани тюфлеци на пода, и нищо друго. Там стопанинът и Маса правеха реншу, японска гимнастика. Като ги гледаш — пълен ужас. Бият се с ръце и крака, как ли не са се изтрепали още. Маса повика и Сенка — да се пердашат заедно, — но Скорик се уплаши и избяга в кухнята.
	Кухнята също е интересна, в нея Маса е началник. Няма никаква печка, нито каца със зеле и краставички. Но пък в ъгъла стои голям железен шкаф, наречен рефрижератор. В него винаги е студено като в ледарник, а по рафтовете има сурова риба. Двамата тукашни обитатели я режат на парчета, пръскат я с кафяв оцет и направо сурова я плюскат с ориз. Дадоха и на Сенка за закуска, но той не се оскверни, хапна само малко ориз. Не пи и чай, защото не беше като истинския, ами някакъв жълт и без никаква захар.
	Сложиха го да спи в стаята на сенсея, а там няма никакви легла, само постелки на пода, все едно са в кулаковския нощен приют.
	Най-чудноват му се видя кабинетът на господина. Само името му кабинет, иначе по` прилича на механична работилница. Рафтове с книги, повечето технически, на други езици; писалището затрупано с листа хартия с непонятни рисунки (наричат се „чертежи“ — сигурно защото са целите в чертички); край стените стърчат железа, пружини, гумени колела и разни други работи. Защото Ераст Петрович е инженер, изучил се е в самата Америка. И презимето му е чуждестранно: господин Неймлес. Сенка умираше да разпита за какво са всички тия чудесии, но тогава, още в първия ден на „Ашчеулов переулок“, нямаше как.
	Спаха до късно — след такава нощ. Щом се събудиха, господин Неймлес и Маса заподскачаха по тюфлеците, закряскаха и взеха да се лупат, после ядоха значи от суровата си риба и Сенка поведе Ераст Петрович да го запознае със Смъртта.
	По пътя подхванаха спор каква е тя, Смъртта — добра или лоша.
	Ераст Петрович каза, че била лоша.
	— Според това, което ми разказахте, Скориков, тази жена се опиянява от способността си да м-манипулира хората, и то не кои да е, а най-жестоки и безпощадни престъпници. Тя знае за злодействата им, живее луксозно от награбените пари, но един вид е чиста и невинна. Познат ми е този тип, такива ги има във всички страни и във всички слоеве на обществото. Така наречените инфернални жени са абсолютно безнравствени, те си играят с човешките животи и съдби, само тази игра ги интересува. Не виждате ли, че и с вас си е поиграла като к-котка с мишка.
	И така сърдито говореше, така се беше променил, сякаш от такива инфернални жени ужасно се е напатил, направо са му обърнали живота.
	Само че Смъртта не е никаква инфернална и безнравствена, а е нещастна. От нищо не се опиянява, а е объркана и не може да намери пътя. Сенка точно така му го каза. Дори не го каза, а направо го изкрещя.
	Ераст Петрович въздъхна, усмихна се, но тъжно, без присмех.
	— Добре — вика, — Скориков. Не исках да нараня чувствата ви, но се боя, че ви чака болезнено разочарование. Наистина ли е такава красавица — тази ваша хитровска Кармен?
	Сенка знаеше коя е Кармен, с Жорж бяха ходили в Болшой театър да я гледат. Тя беше дебела и креслива испанка, само тропаше с крачища и си държеше пестника на тлъстия хълбок, все едно я боли кръстът. Ераст Петрович уж е умен човек, мъж и половина, а пък нищо не разбира от жени. Що не вземе да се поучи от слугата си.
	— Тая ваша Кармен спрямо Смъртта е блатна жаба — каза Скорик и чак плю за по-убедително.
	На завоя от „Покровски“ булевард към „Яузка“ се надигна и моментално се сниши, залегна на седалката.
	— Ей я нейната къща — пошепна. — Само че сега не е удобен моментът. Тия двамата, дето се помайват там, виждате ли ги? Викат им Сопата и Клюна, и двамата са от бандата на Вампира. Ако ме видят, тежко ми.
	Ераст Петрович се наведе и побутна кочияша по рамото:
	— Свийте зад ъгъла и там спрете на „Солянка“ — и се обърна към Сенка: — Май се случва нещо интересно? Да можехме да в-видим какво става.
	Щом отминаха хората на Вампира, Скорик пак се изправи.
	— За виждане — съмнявам се, но можем да подслушаме.
	И поведе Ераст Петрович през дворовете.
	Бъчвата, която преди време беше добутал под прозореца, си беше там, никъде не беше избягала.
	— Ще се промушите ли? — посочи Скорик отвореното прозорче на ватерклозета.
	Господин Неймлес от място, без засилка, скочи върху бъчвата, после подскочи още веднъж, набра се и с лекота се гмурна през малкото прозорче. Сенка също се промуши, не чак толкова ловко, но все пак след малко и той се озова в нужника.
	— Странен начин за влизане при д-дама — пошепна Ераст Петрович, докато помагаше на Скорик да се спусне. — Какво има оттатък зад вратата?
	— Стая — пошушна Скорик. — В смисъл гостна. Може лекичко да открехнем, ама съвсем малко.
	— Хм. Виждам, че вече сте патентовали този начин за наблюдение.
	С което приключиха приказките.
	Ераст Петрович съвсем мъничко, на косъм поотвори вратата и залепи око на пролуката. Скорик се помушна оттук-оттам (и на него му беше интересно) и накрая се натамани: клекна до бедрото на господин Неймлес и опря чело в касата. С други думи, нагласи се на партера.
	И видя такова нещо, че чак се усъмни в очите си: да не го лъжат?
	Насред стаята стояха прегърнати Смъртта и Вампира и този плужек мазнокос я галеше по рамото!
	Сенка изхлипа или подсмръкна, и той не разбра какво му стана — и незабавно господин Неймлес го перна по темето.
	— Краличке моя — измърка Вампира с лоен глас, — възрадва ме, ощастливи ме. Не съм Княза, разбира се, не ми е възможно да ти подарявам скъпоценности, но ще ти донеса копринен шал, индийски. Неописуема красота!
	— На гаджето си го дай — отдръпна се Смъртта.
	Онзи се ухили:
	— Ревнуваш, а? А моята Манка не е ревнива. На, аз съм при теб, а тя пази отвън зад ъгъла.
	— Ами дай й го тогава за награда. А на мен не ми трябват подаръци от теб. Не затуй си ми скъп.
	— А за кое? — още по-широко се захили Вампира (на Сенка му призля: зъбите му жълти, гнили). — Уж Княза е големият юнак, ама значи мен по ме бива?
	Тя кратко, неприятно се изкиска.
	— За мен ти си най.
	Онзи я зяпна, присви очи.
	— Не те разбирам… Ама то кой ли може да ви разбере вас, жените.
	Сграбчи я за раменете и взе да я целува. Сенка от мъка си удари челото в касата — доста силно. Ераст Петрович пак го перна по темето, но късно.
	Вампира рязко се извъртя, измъкна револвера:
	— Кой е тук?
	— Ама си нервняк, пък уж бандюга — Смъртта с отвращение си обърса устните с ръкав. — Става течение, вратите тропат.
	И внезапно се чу изсвирване — от коридора ли?
	Нечий глас изсвистя (сигурно е Клюна, че е безнос):
	— Манка свирна — задава се приставът от Подколоколни участък. С цветя. Тук ли идва?
	— В Хитровка сам? — учуди се Вампира. — Без копои? Я що е смел.
	— Будочник е с него.
	Вампира изчезна от полезрението им, все едно вятър го беше издухал. Викна — сигурно от коридора:
	— Добре, изгоро, после ще си поприказваме. Поздрави от мен Князчето, този рогач.
	Тресна вратата и настъпи тишина.
	Смъртта си наля кафява вода от гарафата (Сенка знаеше, че това е ямайски ром), отпи, но не глътна, а си изжабурка устата и го изплю в чашата. После извади хартийка от джоба си, отвори я и шмръкна. Чак след това леко се отпусна, въздъхна.
	Но Скорик нямаше кокаин, затова клечеше цял вкочанен, сякаш се беше смръзнал. Значи честният младеж със захарни рамене и прическа „мон анж“ не е за нея, с него не може. А с този мазноуст може, така ли?
	Размърда се — и отново пръстите на инженера предупредително забарабаниха по темето му: тихо, още е рано да се издаваме.
	Какво става, Господи? Излиза, че Ераст Петрович беше прав за нея, безнравствената продажница…
	Но това беше само началото на Сенкините потреси.
	Мина минута, може би две — и на вратата се почука.
	Смъртта се полюшна, загърна шала на гърдите си и звънко викна:
	— Отворено е!
	Чу се дрънчене на шпори и бодър офицерски глас каза:
	— Мадмоазел Морт, ето ме. Обещах точно в пет да се явя за отговор и като човек на честта си спазих думата. Решавайте: ето ви букет теменуги, а ето заповедта за арест. Изберете.
	За какво са теменугите, Скорик не разбра, а приставът Солнцев — гласът беше неговият — продължи така:
	— Както вече ви казах, агентурни сведения, с които разполагам, достоверно потвърждават, че съжителствате в престъпна връзка с бандита и убиеца Дрон Веселов по прякор Княза.
	— Защо плащате грешни държавни пари за агенти? За мен и Княза и без това всички знаят — небрежно, дори отегчено отвърна Смъртта.
	— Едно е „знаят“, съвсем друго — неопровержими свидетелски показания плюс фотографски снимки, осъществени тайно по най-нова методика. Това, фройлан Тод, е подсъдно едновременно по два члена от Наказателния правилник. Шест години заточение. А обвинител на място ще ви прикачи и съучастничество в бандитизъм и убийство. Тогава не ви мърдат седем години каторга. Какво ще си позволяват с вас, жена от простолюдието, пазачите и всички други, не ми се мисли. Жалко за красотата ви. Докато дойде време да ви интернират, ще сте пълна развалина.
	В пролуката се появи самият полковник — напет, с напомадена коса на път. В едната си ръка наистина държеше теменуги (на езика на цветята — „лукавство“), а в другата някакъв лист.
	— И какво искате? — подпря хълбок Смъртта и наистина заприлича на оперната испанка. — Да ви издам любовника си?
	— За какъв дявол ми е твоят Княз! — кресна приставът. — Когато му дойде времето, лично ще го пипна. Ти много добре знаеш какво искам. По-рано те молех, сега настоявам. Или ще бъдещ моя, или отиваш в каторга! Давам ти офицерската си дума!
	Сенка усети как трепна със стоманен мускул кракът на Ераст Петрович, а и самият Скорик неволно сви юмруци. Ах, че е гнида този пристав!
	А Смъртта само се разсмя:
	— Галантен кавалер — всички госпожици ли така придумвате?
	— Никоя и никога — гласът на Солнцев притрепера от страст. — Те самите ми се хвърлят на шията. Но ти… ти ме подлуди! За какво ти е този престъпник? Днес-утре ще го видиш да се валя в канавката, надупчен от полицейски куршуми. А аз ще ти дам всичко: пълна издръжка, защита от предишните ви другарчета, достойно положение. Не искам да те лъжа — не мога да се оженя за теб, пък и ти нямаше да ми повярваш. Обаче любовта и бракът са съвсем различни материи. Когато ми дойде време за женене, не ми трябва булка красавица, но сърцето ми все едно ще принадлежи на теб. О, имам велики планове! Ще те въздигна на небивали висоти! Ще дойде ден, в който ще станеш некоронована царица на Москва, ако не и повече! Е?
	Тя мълчеше. Гледаше го, леко свела глава, сякаш виждаше интересна картинка.
	— Кажи още нещо — помоли. — Че някак не мога да реша.
	— А, така ли! — приставът хвърли букета на пода. — В любовта и на война всичко е позволено. Не само ще те тикна в затвора, ами и това сиропиталище, дето го подпомагаш, ще го попилея по дяволите. С крадени пари живеят, нови крадци растат! Бъди сигурна, думата ми е стомана!
	— Така вече е добре — усмихна се на нещо Смъртта. — Сега стана убедително. Съгласна съм. Казвай си условията, Инокентий Романич.
	Полковникът остана като слисан от тази неочаквана отстъпчивост, чак се дръпна назад, така че пак не се виждаше.
	Но бързо се опомни. Скръцнаха ботушите му, ръка с бяла ръкавица посегна за букета, вдигна го.
	— Не ви разбирам, синьора Морте, но passons, както и да е. Само че имайте предвид, аз съм горд човек и няма да допусна да ме разигравате. Ако решите да хитрувате… — юмрукът така стисна теменугите, че стъбълцата им се прекършиха. — Ясно ли е?
	— Ясно, ясно. Давай по същество.
	— Добре. — Солнцев пак се появи в пролуката. Понечи да връчи букета, но видя, че цветята са увиснали безжизнено, и го хвърли на масата. — Докато не арестувам Княза, ще живееш тук. Ще идвам тайно нощем. И те искам нежна! Не обичам студенината в любовта! — свали си ръкавиците, хвърли и тях на масата и протегна ръце към нея.
	— А няма ли да те е страх да идваш при мен? — попита Смъртта. — Да не се уплашиш?
	Приставът отпусна ръце.
	— Няма нищо. Ще взимам Будочник с мен. Княза няма да посмее да припари в негово присъствие.
	— Не ти говоря за Княза — тихо промълви тя и се доближи. — Не те ли е страх да си играеш със Смъртта? Чувал ли си какво става с любовниците ми?
	Онзи се изсмя:
	— Глупости. Измишльотини за загубени тъпаци.
	И тя се засмя, но така, че на Сенка му се изправиха косите.
	— Значи сте материалист, Инокентий Романич. Това е добре, аз обичам материалистите. Добре, да вървим в спалнята, щом сте толкова смел. Ще се погушкаме.
	Сенка чак изстена от тези й думи — вътрешно, разбира се, тихо, но поради това стонът му беше още по-болезнен. Вярно говореше Жорж за жените: „Всички те са всъщност подлоги, мон шер. Който е по-напорист, нему се подлагат.“
	Мислеше, че при тези думи приставът направо ще се понесе към спалнята, обаче онзи щракна часовника и въздъхна:
	— Пламтя от страст, но сега не мога да утоля огъня, в шест и половина съм на доклад при полицейския началник. Ще мина късно вечерта. И внимавай: без номера.
	Потупа я по бузата, гадно псе, и задрънча с шпорите към вратата.
	А тя, останала сама, извади кърпата и я вдигна до лицето си, сякаш да го избърше, но се отказа. Седна до масата, отпусна глава върху скръстените си ръце. Ако заплачеше сега, Сенка всичко щеше да й прости, но тя не плачеше — раменете й не потръпваха, не се чуваха хлипания. Седеше си просто така.
	Скорик вдигна глава, унило погледна господин Неймлес. Прав сте, Ераст Петрович. Аз съм пълен загубеняк.
	А онзи замислено поклати глава, мръдна устни и Сенка не толкова чу, колкото се досети:
	— Интересна особа…
	После Ераст Петрович изведнъж му намигна — не овесвай нос, един вид — и леко мръдна ръка. Явно беше дошло време да се намеси.
	Но в този момент пак се чуха стъпки: не маршови като на пристава, а тежки, провлечени.
	— Извиняваме се, значи — изгъгна басов глас.
	Будочник! Сенка хвана господин Неймлес за коляното: стойте, не сега!
	— Тяхно високоблагородие си е забравил ръкавичките. Изпрати мен, той не пожела.
	Смъртта вдигна глава. Не, никакви сълзи, само дето очите й блестяха по-ярко от обичайното.
	— Има си хас — подсмихна се тя. — Инокентий Романич така важно-важно си тръгна. Ако се върне за ръкавиците, ще провали целия ефект. На, Иван Федотич.
	Взе ръкавиците от масата и му ги хвърли. Но Будочник не си тръгна веднага.
	— Ех, моме, моме, какви ги вършиш? Господ ти е дарил таквази красота, а ти я мърляш в земята, гавриш се с Божия дар. Моят паун излезе оттук, свети като лъснат ботуш. Значи и на него не си отказала. А е гадно човече, дори паун не е, ами мокра кокошка. И Княза, твоят човек, е гнойна пъпка. Леко да го притиснеш — ще се пукне. Такъв ли ти трябва? В главата ти е нощ, в душата — мъгла. Трябва ти човек ясен, силен, с грамадно богатство, на който да се облегнеш, да си поемеш дъх, да стъпиш здраво на земята.
	Смъртта учудено вдигна вежди:
	— Какво ви става, Иван Федотич? Да не сте станали сводник на стари години? С кого ме уреждате, интересно? Кой е този богаташ?
	Но в този миг откъм коридора може би се дочу сърдит глас:
	— Будников, безделнико, заспа ли там?
	Та Будников довърши набързо:
	— Само доброто ти желая, глупачке клета. Имам предвид един човек, който ще ти е и опора, и защита, и спасение. После ще намина да си поговорим.
	Изтътриха се обуща, вратата се тресна.
	И пак Смъртта остана сама в гостната, но сега не седна до масата. Отиде в дъното на помещението, където висеше строшеното огледало, застана пред него и взе да се оглежда. Поклащаше глава и сякаш дори си говореше нещо, но думите не се чуваха.
	— Мда, Семьон Скориков — пошепна господин Неймлес. — Това, простете ми вулгарността, е направо някаква кучешка сватба. Добре, ще се присъединя и аз, ще си опитам късмета. На бас, че моята поява ще е още по-ефектна от тръгването на полковник Солнцев. А вие се измъквайте навън. Нямате повече работа тук. Марш-марш през прозорчето — и показа с жест.
	Сенка не възропта. Стъпи на порцелановата саксия (нарича се „чиния“, в бордела има същите; а има и едни други за подмиване на жените, те се наричат „биде“), направи се, че се катери към прозорчето, но щом Ераст Петрович почука на вратата и влезе в гостната, Скорик моментално се спусна обратно. Така да се каже, върна се на обсервационната си позиция.


>	Как Сенка се разочарова от хората

	Ераст Петрович излезе бавно насред гостната, приповдигна шапка (днес беше с карирано кепе с прибрани нагоре наушници).
	— Не се плашете, госпожице. Няма да ви с-сторя нищо лошо.
	Смъртта не се обърна, а гледаше неканения гост в строшеното огледало. Завъртя глава, прекара длан през огледалото. Обърна се през рамо. Лицето й беше учудено.
	Той леко се поклони.
	— Не, не съм в-видение и не съм халюцинация.
	— Тогава върви по дяволите — отсече тя и пак се обърна към огледалото. — Нахалник. Само да си отворя устата — и ще те разкъсат на парчета, който и да си.
	Ераст Петрович се доближи.
	— Виждам, че никак не се уплашихте. Наистина сте изключителна жена.
	— А, затова скърцаше вратата — каза тя като на себе си. — Аз пък помислих, че става течение. Кой си ти? Откъде се взе? От дяволския комин ли изскочи?
	На което той отговори строго:
	— За вас, мадмоазел, съм пратеник на съдбата. А съдбата „изскача“ откъдето си иска, понякога от много странни места.
	Тогава вече тя се извърна цялата към него. И го погледна не с презрение, а с недоумение и дори, както му се стори на Скорик, с някаква надежда. Попита:
	— Пратеник на съдбата ли?
	— Защо, не ви ли приличам?
	Тя направи крачка към него, погледна от долу на горе лицето му.
	— Не знам… Може и да приличате.
	Сенка изпъшка — много лошо бяха застанали: високият господин Неймлес изцяло я беше заградил, а и него виждаше само в гръб.
	— Чудесно — каза Ераст Петрович. — Тогава ще ви говоря поетично, както се полага на пратеник на съдбата. Госпожице, над този кът на Москва, където се намираме понастоящем, се е сгъстил облак от зло. И току пролива над земята кървав д-дъжд. Вятърът не може да разнесе този железен облак, сякаш тук го държи някакъв магнит. Подозирам, че този магнит сте вие.
	— Аз ли?! — изненада се Смъртта и отстъпи встрани.
	Сега се виждаше добре. Лицето й доби объркан вид, съвсем различен от обичайния.
	Ераст Петрович също се помести, сякаш искаше да е на разстояние от нея.
	— Чудесна покривка — каза той. — Никога не съм виждал такава удивителна шарка. Кой я е бродирал? Вие ли? Ако е така, значи имате истински т-талант.
	— Оставете това — прекъсна го тя. — Защо решихте, че заради мен се лее кръв?
	— Ами защото, госпожице Смърт, около вас са се събрали най-опасните престъпници в г-града. Княза, убиец и бандит, който ви издържа. Изродът по прякор Цайса, който ви снабдява с кокаин. Изнудвачът мерзавец Вампира, който също ви е нужен за нещо. За какво ви е тази сбирка, тази колекция от чудовища?
	Тя дълго мълча. Сенка дори помисли, че изобщо няма да отговори. Но тя все пак отговори:
	— Значи ми е нужна.
	— Коя сте вие? — сърдито възкликна господин Неймлес. — Алчна събирачка на богатства? Честолюбка, която обича да си въобразява, че е кралица на з-злодеите? Човекомразка? Душевноболна?
	— Аз съм Смъртта — тихо и тържествено промълви тя.
	Той избърбори едва чуто:
	— И вие ли? Не сте ли множко за един град?
	— Какво искате да кажете?
	Тогава той се доближи до нея и заговори рязко, напористо:
	— Какво знаете за убийствата на Синюхини и Самшитови? В тези престъпления има белези на някакво сатанинско идолопоклонство: ту избождане на очи, ту избиване на всяка жива твар, включително и папагала в кафеза. Истински пир на смъртта.
	Тя сви рамене.
	— Не знам нищо. Полицай ли сте? — погледна го в очите. — Не, в полицията няма такива.
	Той поклати глава — отегчено или смутено:
	— Моля за извинение, з-забравих да се представя. Ераст Петрович Неймлес, инженер.
	— Инженер ли? Тогава какво ви е грижа за убийствата?
	— Има два феномена, които никога не ме оставят равнодушен. Безнаказаността на злодейството и т-тайната. Първият буди в душата ми гняв, който не ме оставя да дишам спокойно, докато справедливостта не възтържествува. А вторият ме лишава от сън и покой. В сегашната история и двата са налице: и чудовищното злодеяние, и тайната — вие. Трябва да разкрия тази тайна.
	Тя иронично се усмихна:
	— И как ще я разкриете? Като останалите разкриватели?
	— Както стане — отговори той след кратка пауза. — Обаче сте права, ужасно течение.
	Извъртя се и тръгна право към Сенка, затвори вратата и дори я заклещи със стол от външната страна. Сенка вече нищо не виждаше и почти не чуваше какво става оттатък в гостната.
	А и не желаеше повече да ги слуша. Натъжен се измъкна през прозорчето. Дори, може да се каже, с разбито сърце.
	Обзе го пълно разочарование от хората. Ето Ераст Петрович: уж сериозен мъж, важен, а е същият палаш като другите. Ама надут, надут! Кому да вярваш на този свят, кого да уважаваш?
	Сега господин Неймлес, естествено, на секундата ще я разкрие. Такава мастия кой ти няма да я разкрие, самоизтезаваше се Сенка. Ох, жени! Евтинярки, предателки. Само една е вярна — Ташка. Макар да е мадмоазелка, но е честна. Или защото е малолетна? Като порасне, сигурно ще стане като тях.


>	Как Сенка прекали с дроселовата клапа

	От разочарование и скръб вървеше накъдето го носят краката и не гледаше наоколо, а се взираше в самия себе си. А глупавите му крака по навик го отнесоха на „Хитровски“ площад, където понастоящем беше по-добре да не се мярка. Ако го видят, ще обадят на Княза и адио, Семьон Трифонич, лека ви пръст.
	Щом се усети, го хвана страх. Вдигна си яката на сакото, нахлупи си до очите шапката гарсонетка и бързо закрачи към „Трьохсвятски“, където вече щеше да е съвсем близо до безопасните места.
	Изведнъж насреща му Ташка — говорим за вълка… Не сама, а с клиент. На вид продавач. Пиян, червендалест, прегърнал Ташка през раменете, едвам влачи крака.
	Ама че загубена горделивка! За три рубли се хаби. И не може да й се обясни, че е срамно и долно — не разбира.
	Ами да, от малка само Хитровка знае. И майка й е била уличница, и баба й.
	Скорик понечи да я спре, да се здрависат. Тя също го видя, но не кимна и не му се усмихна. Опули страховито очи и сочи косата си. А в нея втъкнато цвете, сигурно нарочно приготвено за случая, червен мак, на езика на растенията — опасност.
	За кого опасност, за нея или за него?
	Все пак й препречи пътя, отвори уста да попита, а Ташка изсъска:
	— Разкарай се оттук, тъпако. Той те издирва.
	— Кой?
	Продавачът им попречи. Тропна с крак и взе да заплашва:
	— Ко стаа? — кресна. — Ти кой си? Таа си е моя мамзелка! Щ’и смачкам фасона!
	Ташка го побутна, пошепна:
	— Нощес… Нощес ела, има да ти разправям… — и помъкна кавалера си нанякъде.
	Сенка хич не одобри това нейно съскане. Ташка не е от тези, дето току-тъй да те сплашват. Явно нещо се е случило. Ще трябва да я посети.
	Реши да дочака нощта на булеварда, но после му хрумна по-добра идея.
	Щом и без това е тук, в Хитровка, не е лошо да иде в мазето и да се запаси с още сребро. Онези пет пръта бяха прибрани в куфара му, увити в наполеонките. Най-добре да вземе още няколко. Кой знае какъв фатум го чака. Да не се наложи спешно да напусне родна стряха.


	Взе още четири пръта. Така му се събират общо девет. Както и да го погледнеш, цял капитал. Ашот Ашотич, царство му небесно на многострадалника, вече го няма, но все ще се намери някой друг посредник вместо него. Грехота е, разбира се, да разсъждава така, ама мъртвите са си мъртви, а животът продължава.
	Като се измъкна от мазето с тухлените подпори (на културен език — колони), върна на място камъните, взе по две пръчки във всяка ръка и потегли по тъмното подземие към изхода на „Подколоколни“.
	Оставаха му два завоя по коридора, когато се случи нещастието.
	Нещо тежко го удари по врата — и то така, че той заби нос в земята, без дори да успее да гъкне. Преди да е разбрал каква е тази напаст, нещо го притисна отгоре — някой му стъпи на гърба с подкован ботуш.
	Скорик се замята, мъчеше се да си поеме въздух. От лявата му ръка изхвърчаха прътите, звънливо полетяха по каменните стъпала.
	— Аааа!!! — закрещя клетият Сенка, а нечии стоманени пръсти го хванаха за косата и дръпнаха главата му назад — прешлените му изпукаха.
	Не от храброст, а само от животински ужас Сенка замахна назад и нагоре с прътите, които стискаше в дясната ръка. Уцели някъде и пак удари с всичка сила. Отново улучи. Нещо там утробно изръмжа като мечка, лапата, вкопчена в косата на Сенка, се отпусна и кракът мръдна от гърба му.
	Сенка като пумпал се извъртя встрани, надигна се на четири крака, после се изправи и с вой се понесе в мрака. Налетя на стена, отхвърча в друга посока.
	Изскочи по стъпалата на нощната улица и не спря да тича чак до „Лубянка“. Там падна на колене до ограждението на шадравана, топна си лицето във водата, малко се охлади и чак тогава забеляза, че е изтървал и прътите от дясната ръка.
	Да вървят по дяволите. Важното е, че е жив.


	— Къде се губите, Скориков? — попита господин Неймлес, когато му отвори вратата. Веднага хвана Сенка за ръка и го заведе до лампата. — Кой ви подреди така? Какво се е случило?
	Понеже видя цицината на челото му и подутия нос, с който се беше забил в каменния под.
	— Княза искаше да ме убие — мрачно отговори Сенка. — Насмалко да ми счупи главата.
	И разказа какво стана. Къде е бил и как е носил прътовете не спомена, разбира се. Просто се отбил по една работа в ерошенковското подземие и там му се случил този кошмарен прецедент.
	— Инцидент — автоматичното поправи Ераст Петрович. Надлъжна бръчка прекоси челото му. — Добре ли видяхте Княза?
	— Какво да му гледам — Скорик унило заразглежда физиономията си в огледалото. Ама че нос — направо печен картоф. — Кой друг ще ме трепе? Ерохинската паплач не напада просто така, първо се позаглеждат що за човек си. А този ми се нахвърли без предупреждение и здравата ме размаза. Или е Княза, или е някой от колодата му. Но не и Цайса — той нямаше да се заглавичква, направо щеше да ме ръгне с ножката или да ми забие шпагата в окото. А къде е Маса-сенсей?
	— На среща — господин Неймлес повдигна брадичката на Сенка, завъртя му лицето наляво-надясно, да му се полюбува. — Ще трябва компрес. А тук пластир. Така боли ли?
	— Боли! — изрева Скорик, защото Ераст Петрович здраво го стисна за носа.
	— Нищо, до сватбата ще мине. Няма с-счупено.
	Господин Неймлес беше с дълъг копринен халат и мрежичка на косата — да му крепи коафюрата. Сенка имаше същата, „гард фасон“ се нарича.
	Какво ли е станало между него и Смъртта, помисли си Скорик и погледна изпод вежди гладкото лице на инженера. Какво ли? Такъв жребец няма да изпусне своето си.
	— Вижте какво, хер Шопенхауер — заяви Ераст Петрович, след като свърши да маже Сенка с някаква смрадлива гадост. — Отсега нататък нито крачка б-без мен и Маса. Ясно?
	— Как да не е ясно…
	— Прекрасно. Тогава си лягайте и се отнесете в обятията на Морфея.
	Сенка си легна, но до обятията доста се повъртя. Ту му затракаха зъбите, ту се смръзна и не можеше да се стопли. Естествено. Смъртта беше прелетяла съвсем наблизо до него, беше му вейнала в душата с леденото си крило.
	Сети се, че не намина при Ташка. А тя искаше нещо да му каже, да го предупреди. Би трябвало да отскочи при нея, но само от мисълта пак да отиде в Хитровка се разтрепери още повече.
	Утрото е по-мъдро от вечерта. Може пък утре нещата да не му се сторят чак толкова страшни.
	С тази мисъл заспа.


	На другия ден пак ужасно го беше страх. И на по-другия също. Дълго остана уплашен, цяла седмица. Сутрин или денем по се окуражаваше: днес, си казваше, вече непременно ще ида, щом се стъмни; а привечер душата му се свиваше, краката му отказваха да тръгнат към „Лубянка“ — и точка.
	Но не че всички тези дни само се плашеше и не правеше нищо друго. Напротив, беше толкова зает и с такива неща, че направо забравяше всичко друго на света.
	Започна се оттам, че Ераст Петрович предложи:
	— Искаш ли да видиш моето летящо килимче?
	Точно преди това бяха говорили. Сенка от все сърце го помоли да не му говори на „вие“ и да не го нарича „Скориков“, защото му става криво.
	— Криво ли? — учуди се господин Неймлес. — Че ви говоря на „вие“? Но нали се мислите за голям? Между големи хора обръщение на „ти“ е възможно само ако е взаимно, а пък аз още не се чувствам г-готов да сме на „ти“.
	— Че аз никога през живота си не мога да ви говоря на „ти“! — стресна се Сенка. — И нямам нужда. Обаче вие говорите с Маса на „ти“, зачитате го. А аз не съм ли човек за вас?
	— Вижте, Скориков… Тоест прощавайте, господин Скориков — направо се заяде инженерът, — с Маса говоря на „ти“, а той ми говори на „вие“, защото в Япония господарят и слугата могат да разговарят само така и никак другояче. В японския език това е много строго регламентирано. Там има десетки различни нива на общуване на „ти“ и „вие“. Неприемливо е да се обърнеш към слугата не така, както е прието, и дори е граматическа грешка.
	— А у нас само интелигенцията говори на „вие“ с простолюдието, за да му покаже презрението си. Затуй народът не я обича.
	Едвам го придума. Но Ераст Петрович все пак не склони да го нарича приятелски „Сенка“ — не и не. Вместо „Скориков“ взе да се обръща със „Сеня“, все едно е господарско синче с къси панталонки. Ала Сенка търпеше, какво да прави.
	Когато Скорик замига от думите „летящо килимче“ (от Ераст Петрович можеше да се очакват всякакви чудеса, дори вълшебни), господинът се усмихна:
	— Не е като онова приказното, разбира се. Така нарекох своя мототрипед, самоходна каляска моя собствена к-конструкция. Ела да го видиш.
	В сайванта имаше една каляска с вид на кабриолет с ресори, но само че стеснена отпред и не с четири колела, а с три: предното ниско и по-дебело, двете задни големи. Там, където е предницата на кабриолетите — табло с цифри и едно щръкнало колело, набучено на желязна пръчка, още някакви ръчки и врътки. Седалката беше от шевро, можеше да побере трима. Инженерът показа:
	— Отдясно, където е кормилото, е мястото на шофьора. Отляво е на асистента. Шофьорът е нещо като кочияш, само че не кара кон, а управлява д-двигателя. Асистентът е негов помощник. Понякога се налага двамата да въртят кормилото, или трябва да задържи лоста, или просто да размаха флагчето, за да разчисти пътя.
	Сенка отначало не разбра, че това чудо се движи само, без кон. В желязна кутия, която била под седалката, според Ераст Петрович (явно опашата лъжа) имало сила колкото на десет коня и затова този същият мототрипед можел да вози по-бързо от най-бързия файтон.
	— Скоро вече никой няма да иска да пътува с конна тяга — разказваше господин Неймлес. — Само с такива машинни коли с двигател с вътрешно горене. А конете ще бъдат освободени от тежкия труд и за благодарност, че т-толкова хилядолетия са служили вярно на човечеството, ще ги пуснат да пасат на воля в ливадите. Е, може най-красивите и бързите да се оставят за състезанията и романтични разходки в лунна нощ, а за всички останали ще има освобождение от служба и пенсия.
	Чак пенсия надали, помисли си Скорик. Ако вече не трябват, ще отидат като едното нищо за месо и кожа, никой няма да ги храни току-тъй. Но не възрази на инженера, интересно му беше да го слуша.
	— Виж, Сеня, идеята за всъдеходен м-мототрипед беше тема на миналогодишната ми дипломна работа в Технологичния институт…
	— Значи сте току-що завършил студент, така ли? — учуди се Сенка. Ераст Петрович му се виждаше на доста много години. Може би на трийсет и пет или дори повече — с тези побелели слепоочия.
	— Не, изкарах задочен курс за инженер-механик в Бостън. И ето сега дойде време да претворя идеята си в живота, да я изпробвам на п-практика.
	— Ами ако не тръгне? — попита Сенка, който се беше загледал в лъскавия меден фенер на предницата.
	— Не, колата се движи прекрасно, но не е там работата. Искам да постигна рекорд с моя мототрипед: да стигна от Москва до Париж. Стартът е на двайсет и трети септември, така че времето за подготовка е малко, две седмици и нещо. А задачата ми е трудна, почти невъзможна. Наскоро подобен опит направи барон Фон Либниц, но самовозът му не издържа руските пътища и се развали. А моето „летящо килимче“ ще издържи, защото триколесната конструкция е по-всъдеходна от четириколесната й аз ще го д-докажа. И още нещо, гледай.
	Сенка никога не беше виждал Ераст Петрович толкова оживен. Очите му, обикновено студени, спокойни, направо блестяха, бузите му бяха поруменели. Господин Неймлес беше направо неузнаваем.
	— Вместо новомодните пневматични гуми, които са удобни за асфалтиран път, но са абсолютно непригодни за нашите ужасни пътища, конструирах лети к-каучукови със стоманена тел.
	Скорик понатисна черната гума. Тя беше грапава, еластична, приятна на допир.
	— За основа на конструкцията съм използвал трипеда на манхаймския фабрикант Бенц „Патент моторваген“, но „летящото килимче“ е м-много по-съвършено! Новият „Вело“ на хер Бенц е с мощност само три конски сили и зъбната предавка е на задната ос, а при мен, виж, е сложена на шасито и моторът е с обем почти хиляда кубически сантиметра! Това дава възможност да се вдигнат почти трийсет километра в час. А по асфалт д-дори до трийсет и пет! Ако не и четирийсет! Представяш ли си!
	Сенка се зарази от вълнението на инженера, той помириса седалката, вдъхна миризмата на кожа и гориво. Наслада!
	— Ами как се пътува с това „килимче“?
	— Седни тук. А така — с удоволствие заобяснява Ераст Петрович, а Сенка блажено заподскача на пружиниращата седалка. — Сега, сега ще покараш. Това е абсолютно безподобно удоволствие. Само че внимавай, не б-бързай. Сложи си десния крак на педала на съединителя. Натисни с всичка сила. Това е ключът на запалването. Завърти го. Чуваш ли? Искрата възпламенява горивната смес. С ръчките отваряш к-клапаните. Браво. Включи предавката — ето този лост. Сега леко отпусни крака от съединителя и същевременно задействай дроселовата клапа, която…
	Сенка пое желязната ръчка за задействане на клапата със звучно име „дроселова“, дръпна я и самоходната кола изведнъж потегли.
	— Ааа! — закрещя Скорик от ужас и възторг.
	Стомахът му се сви, все едно се спускаше с шейна от заледено възвишение. Трипедът на собствен ход излетя от вратите на сайванта, насреща му бързо се понесе стената на къщата и в следващия миг някаква сила захвърли Сенка върху кормилото. Чу се дрънчене, звън на счупено стъкло — полетът завърши.
	Право пред себе си видя червени тухли, по тях пълзеше зелена гъсеница. В ушите си чуваше свистене, гърдите го боляха, но май костите му бяха здрави.
	Сенка чу бавни стъпки отзад и видя, че на единия циферблат стъклото се е спукало, а на другия изобщо го няма, и сви глава в раменете си. Бийте ме, Ераст Петрович. Пребийте ме жестоко — и пак ще ми е малко, че съм такъв тъпак.
	— … регулира преминаването на г-горивната смес, затова с нея се работи много плавно — продължи обяснението си господин Неймлес, сякаш изобщо не беше прекъсвал. — А ти, Сеня, дръпна много рязко.
	Сенка слезе, свел глава. Като видя смачкания фенер, допреди малко толкова красив и лъскав, и изхлипа. Лоша работа, лоша!
	— Няма нищо — успокои го инженерът и приклекна. — В автомобилизма п-повредите са най-нормално нещо. Сега ще поправим всичко. Моля те, Сеня, донеси ми сандъчето с инструментите. Ще ми п-помогнеш ли? Двамата лесно ще свалим дашборда*. Да знаеш колко ми липсва помощник.
	[* Дашборд — арматурно табло (англ.) — Б.пр.]
	— Ами сенсеят? — спря се Сенка, който вече се беше запътил към сайванта. — Не помага ли?
	— Маса е консерватор и принципен враг на п-прогреса — въздъхна Ераст Петрович и си сложи кожените ръкавици.


	Което си беше истина. Заради същия този прогрес инженерът и Маса почти всеки ден се дърлеха.
	Например Ераст Петрович прочита в сутрешния вестник за откриването на железопътна линия в Забайкалието и казва: ето, прекрасна новина за жителите на Сибир. Досега губеха по цял месец да стигнат от Иркутск до Чита, а сега ще им трябва само едно денонощие. Значи имат цял месец подарък! Могат да го използват както си искат. Ето, казва, къде е истинският смисъл на прогреса: икономия на време и на ненужно изразходвани сили.
	А японецът възразява: не са им подарили един месец живот, а са им го отнели. По-рано вашите Иркутски жители не пътуваха без много важна работа, а сега има да се возят насам-натам. Поне да крачеха, да се катереха по планините и да преплуваха реки. А то — седнат си на меката седалка и захъркат, ето им цялото пътешествие. Порано по време на странстване човек разбираше, че животът е Път, а сега ще си мислят, че животът е меката седалка във вагона. По-рано хората бяха здрави, жилави, а скоро ще станат кекави и тлъсти. Тлъстини — това е този ваш прогрес.
	Господин Неймлес чак се разсърди. Изопачаваш, вика. Тлъстини ли? Нека са тлъстини, прекрасно! Между другото, тлъстините са най-ценното за човека, резерв от енергия и сила за случай на затруднено положение. Просто трябва тлъстините да не се трупат на определени места в обществения организъм, а да се разпределят равномерно, нали затова е социалният прогрес, който се нарича „обществена еволюция“.
	Маса не се предава. Тлъстините, казва, са телесно образувание, а същината на човека е душата. От прогреса душата трупа тлъстини.
	Не, възразява Ераст Петрович. Защо да пренебрегваме тялото? Именно то е животът, а душата, ако изобщо съществува, принадлежи на вечността, тоест на смъртта. Не случайно съществуването се нарича живот. Впрочем и вие, японците, смятате, че душата е не другаде, а именно в корема — „хара“.
	На това място се намеси Сенка. Попита къде по-точно е душата на японците — в корема или в мутрата?* Последно?
	[* Игра на думи: „живот“ на руски означава „корем“, а „харя“ означава „мутра“ — Б.пр.]
	Инженерът отначало не разбра въпроса му, а като го схвана, повиши тон и нареди занапред мутрата да не се нарича нито „мутра“, нито „зурла“, нито „сурат“, а „лице“. В краен случай, ако иска да подсили израза, може „физиономия“.
	А друг път Ераст Петрович и сенсеят подхванаха спор дали заради прогреса се променят ценностите, или не.
	Господин Неймлес настояваше, че се променят — вдига се нивото им най-вече защото човек започва повече да цени себе си, времето си, усилията си, а Маса не беше съгласен. Напротив, било точно обратното: сега от отделния човек и усилията му почти нищо не зависи и поради това ценностите рухват. Когато прогресът върши вместо теб половината работа, може да си изживееш живота, без душата ти да се пробуди и без изобщо да разбереш ценностите.
	Скорик ги слушаше, но не можеше да реши чия страна да вземе. От една страна, май Ераст Петрович е прав. Я колко прогрес има в Москва: скоро ще пуснат електрически трамвай, сложиха ярки улични лампи, има вече и кинематограф, а ценностите от ден на ден поскъпват. Яйцата по-рано вървяха на пазара по десет за две копейки, а сега са по три копейки. Файтонджиите взимаха половин рубла от Сухаревка до Замоскворечие, а днес за по-малко от седемдесет-осемдесет копейки не можеш да ги спазариш. Да не говорим за цигарите.
	Но пък не може да се каже, че ценностите само поскъпват. От прогреса също има полза. Едно е ръчно направена обувка, друго е фабричната. Първата е и по-скъпа, естествено, затова вече почти ги няма.


	Но скоро Сенка разбра, че Ераст Петрович нищо не разбира от ценности.
	Изпробваха „летящото килимче“ на „Митна“ улица. Завиват на скорост — Ераст Петрович върти кормилото, Сенка натиска клаксона — и зад ъгъла стадо крави. Какво ти разбират от клаксон? Така че се нахендриха в най-задната.
	Тя даже не успя да измучи — направо вирна копитата. Лежи мъртва горката.
	Сенка всъщност изобщо не я съжали, а му дожаля за предницата. Току-що бяха сложили нов фенер вместо стария, дето го беше строшил в стената. Между другото, излезе петдесет рубли, няма лабаво.
	Докато охкаше и събираше стъкълцата, инженерът плати на говедаря за кравата — познайте колко — сто рубли! Чудо невиждано! За крава, дето струва най-много трийсетачка!
	И това нищо не е. Щом говедарят, нагла мутра, тоест физиономия, тури стотачката в каскета си, кравата стана и продължи по пътя си. Няма й нищо — върви си, клати виме.
	Скорик, естествено, веднага пипна говедаря: я да повръщаш парите.
	А Ераст Петрович:
	— Първо, не „я да повръщаш“, а „ако обичате, да върнете“. А второ, няма нужда. Нека са компенсация за нанесените морални щети.
	Кому са нанесени морални щети, пита се. На кравата ли?
	Този инцидент доведе до важни последици, а от важните последици произтекоха епохални резултати.
	Последиците доведе Сенка, а резултатите — Ераст Петрович.
	Същия ден Скорик нарисува на хартия желязна скоба — да пази пред фара, та да удрят крави, кози или кучета без никакви вреди за имуществото. А след вечеря подложи на разпит господин Неймлес и японеца какво и на какви цени купуват и на кого колко плащат. Изслуша ги потресен. Ераст Петрович, макар и американски инженер, в най-простите работи беше пълен абдал. За всичко плащаше тройно, колкото му кажеха, и през ум не му минаваше да се пазари. За жилището на „Ашчеулов“ даваше триста рубли! Сенсеят — и той. Освен от Път и жени от нищо друго хабер си няма. Това ми бил камердинер.
	Скорик им поналя малко ум в главите — кое колко струва — и те, познавачите на ценностите, го гледаха като ударени с мокър парцал.
	Инженерът закима почтително. И тогава се очертаха въпросните резултати.
	— Чудесен младеж си ти, Сеня — тържествено заяви Ераст Петрович. — Колко дарби имаш. Твоята идея за противоударна автомобилна скоба е превъзходна. Би трябвало да патентоваме този аксесоар и да го наречем на твое име: примерно „антиударник на Скориков“ или „буфер“ — от английски „buffer“. Ти си роден изобретател. Това първо. Поразен съм и от икономическите ти познания. Ако се съгласиш да ми станеш к-ковчежник, с удоволствие ще ти поверя грижата за разходите ми. Ти си истински финансист. Това второ. И освен това ме смайва техническият ти усет. Така ловко продухваш карбуратора, така бързо сменяш гумите! Виж какво, Семьон Скориков, предлагам ти да поемеш длъжността механик до тръгването ми за Париж. Това трето. Не б-бързай с отговора, помисли.
	Късметът, както се знае, идва накуп. Ту нищо-нищичко, черно мрачно небе и нито звездичка, ако щеш — мри. Но пък наизлязат ли звезди — безчет са.
	Какъв беше Сенка Скорик допреди съвсем скоро време? Никакъв, торно бръмбарче. А сега е всичко: и любовник на Смъртта (да-да, случи се, не го е сънувал), и богаташ, и изобретател, и ковчежник, и механик. Ето каква кариера направи — не като да е момче за всичко в колодата на Княза.


	Счупваше се от работа. Че трябва да отскочи до Ташка, но го е страх, си мислеше само вечер преди да заспи. През деня нямаше време.
	Трипедът трябва ли да се лъска и смазва?
	По магазини и дюкяни трябва ли да се пазарува?
	Чистачът, метачът, готвачката (нае една бабичка да готви човешка храна, стига са яли само сурово) трябва ли да се наглеждат?
	Сенсеят покрай Сенкината енергичност съвсем се размързеливи. Ту по цял час жуми приседнал (това на японците им е като молитва — да наблюдават собствената си душа, дето им е в корема). Ту нанякъде зачезне заедно с Ераст Петрович. Ту е на среща. Ту пък се хване да учи Сенка на японски мариз.
	И тогава трябва да зареже всичките си занимания. Да тича с този луд почти гол из двора, да се катери по улука, да размахва ръце и крака.
	Може и да е хубаво, полезно за здравето или за предпазване от апаши, но едно, че няма време, а второ — костите после така го болят, едвам се разгъва.
	В Хитровка имаше един дядко, по-рано бил санитар в психическа болница. Какви работи разправяше само за тамошните обитатели и техните кукувщини! Та и Сенка от време на време се чувстваше като онзи санитар. Все едно живееше със смахнати. На пръв поглед — хора като хора, а като се загледаш някой път — направо си е прочутата лудница „Канатчикова дача“.
	Да вземем например самия господин Неймлес. Уж не е японец, нормален човек, пък се държи някак не по нашенски. Когато в кабинета си бае над чертежите или пише някакви работи, как да е, но веднъж Сенка погледна през рамото му, полюбопитства какво ли рисува там, и ахна: инженерът не пишеше с перодръжка, а с дървена четчица, с каквито се маже лепило, и не изписваше букви, а мацаше някакви чудновати заврънкулки с непонятен вид и значение.
	Или вземе да прави тегели из стаята и щрака зелената броеница — така можеше да кръстосва с часове.
	А друг път седне пред стената и вземе да се пули в една точка. Сенка веднъж се опита да види какво има там, на тази стена. Нищо не видя, ама абсолютно нищо, нито дори дървеница или някоя друга буболечка, а когато искаше да попита: какво по-точно ви интересува там, Ераст Петрович, Маса, който се случи до него, хвана Сенка за яката по най-възмутителен начин, измъкна го от кабинета и каза: „Когато господзар зазерцава, не може се бедзпокои.“ Ама какво съзерцава бе, като там няма нищо!
	Освен грижите по подготовката на „Летящото килимче“ за състезанието господин Неймлес се занимаваше с някакви други тайнствени неща, които не споделяше със Скорик. Едва ли не всяка вечер след осем излизаше и се връщаше късно, а понякога го нямаше чак до сутринта. По тази причина Сенка страдаше от лоши видения.
	Веднъж извади от вързопа за пране една долна фланела на инженера и взе да я души — дали не мирише на Смъртта (не можеше да сбърка с нищо онзи ментов опияняващ аромат). Май не миришеше.
	Понякога и денем го нямаше, а по каква причина — не беше ясно.
	Веднъж, когато Ераст Петрович преди излизане си оправяше яката и се решеше пред огледалото по-дълго от обичайното, Скорик изпадна в невъзможна ревност. Не издържа и се измъкна уж за покупки, но навън проследи инженера, за да го види къде ходи, дали не отива на среща с една безнравствена особа.
	Оказа се, че наистина има среща, но не с въпросната.
	Господин Неймлес влезе в кафене „Риволи“, седна и зачете вестници — Скорик виждаше всичко през стъклената витрина. След някое време забеляза, че не само той се интересува от Ераст Петрович. Наблизо пред модния магазин стоеше някаква госпожица и гледаше в същата посока. Сенка отначало чу тих звън и не можа да разбере какво е. После забеляза, че госпожицата е със зашити на маншетите малки камбанки, а на шията има украшение във вид на змия, съвсем като жива. Ясно — декадентка, напоследък Москва се напълни с такива.
	Отначало Сенка помисли, че госпожицата чака някого и се е загледала в тъмнокосия красавец, нищо чудно. Но после тя тръсна глава, прекоси улицата и се шмугна в кафенето.
	Ераст Петрович остави вестника, вдигна се насреща й, настани я да седне. Размениха няколко думи и инженерът взе да й чете нещо от вестника.
	Е, не е ли малоумен?
	Сенка ги заряза, защото се успокои. Какво да се тормози, щом господин Неймлес е толкова сляп. Срещна се със самата Смърт, говори с нея, погледна я в мъждукащите очи, а ухажва някаква си скубла.
	Не, този субект му беше съвсем непонятен.
	Да вземем например преместването.
	Два дни преди рандевуто в „Риволи“ изведнъж тръгнаха да се местят от „Ашчеулов переулок“ — така нареди господин Неймлес. Преместиха се зад „Сухаревка“, в Спаските казарми, в офицерска квартира. Защо, поради какво така — никой нищо не обясни на Сенка. Тъкмо бяха започнали да се обзавеждат, той накова рафтчета в кабинета, нае чистачи да излъскат паркета, да го направят като огледало, а и половин теле беше поръчал на месаря — и на ти. А и наемът беше предплатен за два месеца — шестстотин рубли на вятъра!
	Събраха багажа спешно, намятаха едно-друго в два кабриолета и напуснаха.
	Новото жилище не беше лошо, с отделен вход, само трипеда отначало нямаше къде да приберат. Сенка два дни ухажва портиера, четири самовара чай изпи с него, шест рубли му снесе и после още три и половина — чак тогава взе ключовете от конюшнята (там бездруго нямаше коне, защото полкът беше заминал да завзема Китай).
	Докато Скорик увещаваше портиера, Маса-сенсей се спогоди с жената на портиера, и то много по-бързо. Така че се уредиха, общо взето, добре, не можеше да се оплаче: и покрив над главата, и „Летящото килимче“ на топло и сухо, и от Михеич уважение, и от съпругата му Федора Никитишна ден през ден пирожки и компоти.
	В последния ден от спокойния живот, преди всичко наново да се обърка, Сенка прие на новото място гости — брат си Ванюшка и съдията Кувшинников. Щом се преместиха от „Ашчеулов переулок“, веднага прати по градската поща писмо: сега живея на адрес еди-кой си, ще се радвам да видя скъпия си брат Иван Трифонович, приемете и проч. Иполит Иванович отговори също с писмо: благодаря, скоро непременно ще дойдем.
	И си удържа на думата, пристигна.
	Отначало огледа мнително наоколо — да не е някой вертеп. Когато Маса изскочи в антрето само по наполеонките за реншу, съдията се намръщи и сложи ръка на рамото на Ванка. Малкият също се вторачи в източния човек, а когато Маса се плесна с длани по корема й се поклони, Ванятка уплашено охна.
	Лоша работа. Съдията заотстъпва към вратата (за всеки случай не беше освободил файтона), но в този момент за късмет от кабинета излезе Ераст Петрович и от пръв поглед към солидния човек с кадифена кабинетна пижама и книга в ръка Кувшинников веднага омекна. Ясно, че такъв господин няма да живее в апашко свърталище.
	Запознаха се по най-любезен начин, Ераст Петрович представи Сенка като свой помощник и покани съдията в кабинета си да пушат кубински пури. За какво са си говорили, Скорик остана в неведение, защото поведе Ванка в конюшнята да му покаже автомобила, а после повози брат си из двора. Той самият превключваше скоростите и работеше с коварния дросел, кормилото също въртеше той, а Ванка само натискаше клаксона и крещеше от възторг.
	Направиха безброй кръгчета, отиде сума гориво, но какво толкова. После излезе съдията да прибира Ванка вкъщи. Стисна ръка на Сенка, кой знае защо куражлийски му намигна.
	И си тръгнаха.
	А вечерта, преди да си легне, Скорик спря пред огледалото да види дали не му е поникнал още някой косъм на брадата и откри по бузите си четири нови косъмчета — три отдясно и едно отляво. Общо вече бяха трийсет и седем и то без тия от мустаците.
	По навик си помисли за Ташка и се вслуша в себе си — сега сърцето му ще задумка.
	Не задумка.
	Наложи си да си спомни за Княза и как избяга от мазето.
	Добре де, Княза, добре де, избяга. Цял живот ли пък да трепери?
	Повече от седмица не посмя да помисли дори да отиде до Хитровка, а сега изведнъж усети: може, време е.


>	Как Сенка плака

	Стигна до „Хохловски“ през задните дворове — от „Покровка“ през „Колпачни“. Нощта беше чудесна, безлунна, с лек дъждец и мъгла. На пет крачки нищо не се виждаше. А Скорик, за да е още по-невидим, си облече черна риза под черната куртка и дори си намаза със сажди сурата, в смисъл лицето. Когато излезе от двора на пресечката, където двама хитрованци се топлеха с винце край напален огън, онези ахнаха от черния човек и се прекръстиха. Но не шукнаха — май състоянието им не позволяваше. А може да са си помислили, че им се е привидял.
	Сенка врътна кратуна, тоест глава наляво-надясно с цел ре-ког-но-сци-ровка. Не видя нищо съмнително. Светеха мъждиви прозорци, някъде някой пееше, от „Каторгата“ се носеха грозни псувни. Хитровка като Хитровка. Чак го досрамя колко дни го тресе шубето или, интелигентно казано, го беше страх.
	Заряза предпазливостта и свърна право към двора на Ташка. Носеше й пакет с подаръци: нова гимназиална униформа с бяла престилка за новата й кариера, за Помпошка тенисна топка, за охтичавата й майка бутилка „Двойная крепкая“ (да свърши най-после, да умре щастлива и да освободи момичето от присъствието си).
	На единствения прозорец стърчаха цветя, не светеше. Това е добре. Ако Ташка беше с клиент, на шкафчето до кревата й щеше да свети газената лампа с червен абажур, та и пердето щеше да е червено от светлината й. Което ще рече: разкарай се, мадмоазелката работи. Но щом е тъмно, значи си е свършила работата и е легнала да спи.
	Сенка чукна на стъклото, повика я:
	— Таш, аз съм, Скорик…
	Тишина.
	Тогава понадигна глас, но все пак не много силно — да не стигне до чужди уши.
	Къртят. Дори пуделчето — и то си трае, не усеща госта. Сигурно се е уморило.
	Скорик се почеса по темето. Какво да прави? Не и да превключва на задна, нали?
	По едно време гледа — вратата леко открехната.
	Така се зарадва, че дори не се учуди защо у Ташка посред нощ не е залостена вратата. Сякаш не живее в Хитровка.
	Шмугна се вътре, затвори вратата, повика я:
	— Таш, събуди се! Аз съм!
	Но пак тишина.
	Да не са излезли? Къде по това време?
	И сякаш нещо го прониза.
	Преместили са се! Нещо й се е случило, та се е наложило да се мащат (Сенка вече знаеше, че е по-правилно „да се махнат“, но то е, когато човек се мести от истинско жилище с пердета и мебели, а от такова хората се мащат).
	Обаче не е възможно да се преместят и тя да не остави никаква вест на приятеля си.
	Сенка опипом намери в тъмното лампата, бръкна в джоба си за кибрит. Запали я.
	И видя, че Ташка никъде не се е преместила.
	Тя лежеше вързана за леглото. Половината й лице е залепено с аптекарски пластир, застиналите й очи яростнгледат в тавана, а ризата й цялата е раздрана и на кафяви петна.
	Хвърли се да я развързва, а Ташка твърда като телешкото в месарската изба.
	Седна на пода, притисна чело в твърдия й хълбок и заплака. Не от мъка дори или страх, а просто заплака, и толкова — така пожела душата му. Не мислеше за нищо. Хлипаше, бършеше си с ръка сълзите, с ръкав сополите, току надаваше вой.
	Плака колкото му се плачеше — дълго време. Дотук добре, но когато сълзите му секнаха, се почувства още по-ужасно.
	Вдигна глава и съвсем отблизо видя ръката на Ташка, притисната от въжето към рамката на кревата. Пръстите й стърчаха не като на живите, а във всички посоки — като сухи вейки, и от това изведнъж направо му призля. Той запълзя заднешком назад, по-далеч от разчепените пръсти, и се натъкна с обувката на нещо меко, обърна се.
	До стената на вечната си постелка лежеше майката на Ташка. Очите й бяха затворени, а устата — напротив — отворена и на брадичката й се беше спекла кръв.
	Неуместно му хрумна, че никога никак другояче не я е виждал — все на тази съдрана постелка. Само дето по-рано се въргаляше тук пияна, а сега мъртва. На дрипа живя, на дрипа умря.
	Но това вече не Скорик, а все едно някой вместо него си го помисли. Този същият друг, който и по-рано понякога се обаждаше, не искаше да плаче. Той пошепна: „Няма да е човешко, ако този скот, дето е сторил това на Ташка, остане да живее на света. Гадино кървава, чакай пълно възмездие от нас с Ераст Петрович.“
	Така каза вторият Сенка, след като изчака първия Сенка да се наплаче. И беше съвсем прав.
	Чак на излизане забеляза до вратата нещо като бяло кълбо прежда. Наведе се и видя мъртво паленцето Помпоний, и внезапно се оказа, че първият Сенка изобщо не си е изплакал всички сълзи. Стигнаха му за целия път чак до Спаските казарми.


	— Същата картина като у Синюхини и Самшитов и — мрачно каза господин Неймлес и покри лицето на Ташка с бяла кърпа. — Маса, твоето мнение за последователността на събитията?
	Сенсеят посочи вратата:
	— Избир е вратата с един шут. Врязър. Бърдзо. Скочиро му е кутентето. Убир го е с крак, така — Маса тропна, все едно си заби петата в пода. — Посре дошър тук — японецът с две големи крачки стигна до мъртвата майка. — Тя спяра. Той я ритнар в срепоочие. Веднага я убир. Посре хванар момите, вързар за регрото и запотнар да мъти.
	— Какво започнал? — болезнено изкриви лице Скорик.
	— Да я мъчи, изтезава — преведе Ераст Петрович. — Както преди това е изтезавал Синюхин и Самшитов. Виждаш ли й п-пръстите? Убиецът ги е чупил един по един. А косата?
	Сенка вяло попита:
	— Какво косата?
	Инженерът побутна кърпата. Гласът му беше студен, мразовит.
	— Ето тук, на т-темето, има кръв. И тук. И тук. А по пода кичури. Някои дори са с кожа. Скубал й е косата.
	— Защо? Какво му е направила?
	Толкова срамно, толкова гадно беше да говорят така бездушно, все едно става дума за чужд човек, но господин Неймлес ясно показваше: сега работим, участва само мозъкът, сантиментите после. А Сенка и без това вече нямаше сили да плаче и всичките му чувства бяха изтекли заедно със сълзите.
	— Да не се е хванала с някой ненормален клиент? — попита той и подръпна обратно кърпата, за да не се разкисне пак. — Случват се такива работи в Хитровка. Мадмоазелката си хване някого, уж обикновен човек, а изверг.
	Инженерът кимна, сякаш да одобри дедуктивните усилия на Сенка.
	— Версията за клиент садист би могла да е основна, ако това престъпление не приличаше толкова на предишните две. Изтребване на всичко живо. Това първо. Изтезания. Това второ. Същият район. Това трето. Освен всичко друго… — той с нетрепнала ръка оголи краката на Ташка, наведе се и извади лупата. Скорик бързо се извърна и се закашля, за да избута буцата от гърлото си. — Мда, никакви следи от насилие или полово поругание. Жертвата не е интересувала убиеца като чувствен обект. Да видим устните…
	Маса се доближи, а Сенка не погледна.
	Чу се леко изпукване — сигурно Ераст Петрович отлепваше пластира от устата на Ташка.
	— Точно така. Пластирът няколко пъти е бил отлепван и залепван. Мъчителят пак и пак е питал за нещо момичето, а то не му е отговаряло.
	Надали, каза си Скорик, Ташка е щяла да му мълчи на такъв звяр. Кой знае как му е отговаряла, с най-люти думи. Само че тук, на „Хохловски“, викаш или не, никой няма да ти се притече на помощ.
	— А, нещо интересно. Маса, погледни й з-зъбите.
	— Браво — каза сенсеят и одобрително цъкна с език. — Ухапара го е за пръста.
	— Жалко, че нямаме лаборатория — въздъхна инженерът. — Можеше да анализираме частица от кръвта на престъпника. В московската полиция обаче надали изобщо са чували за методиката на Ландщайнер*… Но все пак трябва някак да приковем вниманието на следователя към този д-детайл…
	[* Ландщайнер — откривател на основните човешки кръвни групи. — Б.пр.]
	Двамата с Маса се наведоха над Ташка, а Сенка, за да не стърчи без работа, се разходи из стаята. На прозореца бяха наредени три бели нарциса. Това значеше нещо на езика на цветята. „Аз те обичам“? Или може би „вървете по дяволите всички“? Вече няма кой да му преведе…
	— Ех — каза Сенка по-скоро на себе си — като упрек, — трябваше да дойда по-рано, преди да се стъмни. Закъснях от много предпазливост.
	Ераст Петрович му хвърли бърз поглед.
	— Преди да се стъмни ли? Убийството е извършено поне онзи ден, а най-вероятно преди т-три дни. Така че си закъснял много повече, отколкото си мислиш.
	Сигурно. Ето и нарцисите на прозореца доста са повехнали.
	А това, дето никой не е разбрал — ами тук е Хитровка. Умре ли някой, така ще си остане, докато съседите не усетят смрад на мърша.
	— Ако не е някой умопобъркан, тогава какво е искал от Ташка? — попита Скорик, загледан в мъртвите цветя. — Какво е търсил при нея?
	— Не „какво“, а „кого“ — отговори инженерът, като че ли дори леко учуден от въпроса му. — Теб, Сеня. Ти си много необходим на този настойчив господин. А защо — сам си знаеш.
	— Ужас! — плесна с ръце Сенка. — Разказах на Ташка за вас и господин Маса. Че живеете на „Ашчеулов переулок“ също й споменах. Ако този престъпник е толкова настойчив, непременно ще научи къде сме се преместили! Ще намери хамалите, дето ни пренесоха багажа, ще разпита… А вече са минали три дни! Трябва да се скатаваме!
	— Не „скатаваме“, а „крием“ — строго каза инженерът и свали тънките каучукови ръкавици. — Но никъде няма да бягаме. По две причини. Не ни е страх от твоя д-доброжелател, нека сам ни дойде — още по-добре. Това първо. И освен това имаш много лошо мнение за мадмоазел Ташка. Тя не те е издала, нищо не е казала на палача си. Това второ.
	— Откъде знаете, че не ме е издала?
	— Не забравяй, че имах честта да се познавам с тази изключителна особа. Тя ти беше истински п-приятел. Освен това, ако беше проговорила, нямаше да е с пластир на устата. Щом не е свален, значи докрай нищо не е издала.
	С това времето за дедукция явно изтече, защото лицето на господин Неймлес от съсредоточено и делово стана безкрайно тъжно.
	— Жалко за момичето — каза Ераст Петрович и сложи ръка на рамото на Сенка.
	Рамото му моментално се разтресе — от само себе си, Сенка нищо не можеше да направи.
	А Маса вдигна палето от пода и внимателно го сложи на перваза на прозореца до нарцисите.
	— И за кутентето зарко. Биро е храбро. В средвастия дзивот сте се роди самурай.
	Но несантименталният инженер му нареди да остави Помпоний обратно на пода — „да не замъгли картината за следователя, дето и без това не е гений“.


>	Как Сенка дедуктираше

	Сенка и Маса седяха безмълвни в кабинета. Гледаха как Ераст Петрович щрака броеницата и се разхожда из стаята. Скорик вече знаеше: трябва да мълчи и да чака какво ще стане.
	По едно време инженерът спря насред кабинета, прибра зеления наниз в джоба си и бързо плесна с ръце три пъти, сякаш много се зарадва на нещо.
	Но сенсеят допря пръст до устните си: млък, още не е време.
	Скоро след това обаче господин Неймлес престана да тъпче килима, седна на мястото си и заговори умислено, сякаш на себе си.
	— И така. Извършени са три жестоки убийства: първото и третото в Хитровка, второто на пет минути от Хитровка, но също на територията на Трети мясницки участък на градската полиция. Престъпникът е отнел живота общо на осем души — двама мъже, три жени и три деца, плюс, кой знае защо, на папагал и куче. Всеки път една от жертвите жестоко е изтезавана, за да издаде някакви п-потребни за убиеца сведения. Няма нито улики, нито свидетели. Това са накратко условията в поставената пред нас задача. Какво се търси е ясно. Да се намери изродът и да се предаде в ръцете на правосъдието.
	— Ако не модзе дзив, тогава във вид на труп — бързо додаде Маса.
	— Ако при задържането п-престъпникът се съпротивлява — тогава, след като сме изчерпали законово допустимите мерки за самоотбрана — на това място инженерът вдигна показалец и многозначително погледна камердинера си, — може би няма да се избегне споменатият от теб изход.
	— Само да ми падне този мизерник, ще му отвинтя чутурата.
	— Не ч-чутура, а глава. Но така или иначе, първо трябва да го открием — Ераст Петрович погледна участниците в съвещанието. — Имате ли въпроси, преди да преминем от дедукцията към п-практическите стъпки?
	Сенка не знаеше какво да попита, а японецът се почеса по коравата щръкнала коса и замислено провлачи:
	— Ами… Господзар, засто „убиец“, а не „убийци“?
	Ераст Петрович кимна в знак, че въпросът е правомерен.
	— На „Хохловски переулок“ ти много убедително ни представи как е действал убиецът. Защо му е съучастник?
	— Това не е аргумент — отсече Маса.
	— Съгласен. Трябваше да попитам: защо ще му трябва съучастник точно в този случай, щом в предишните убиецът прекрасно се е справял сам? Само един човек е нападнал Сеня в подземието. Това първо — господин Неймлес извади броеницата и прехвърли едно зърно. — В бижутерския магазин също е действал само един човек, същото се установи от полицията. Това второ — щракна второ зърно. — И в ерошенковския нощен приют престъпникът пак се е справил без ничия помощ. Както си спомняш от разказа на Сеня, Синюхин е казал за убиеца „той“. Така ли беше, Семьон?
	— Така — спомни си Скорик. — Синюхин го нарече „звяр“.
	Малко го досрамя, че тогава не разкри на Ераст Петрович цялата истина — не беше издал за имането.
	Инженерът сякаш подслуша угризението му.
	— А сега, ако нямате повече въпроси, минаваме към основното: ще направим план на издирвателните мероприятия. И ключовата дума тук ще е — имане.
	Скорик трепна и примига, а сенсеят никак не се учуди, дори закима:
	— Да-да, имане.
	— Поведението на престъпника, всичките му чудовищни деяния престават да изглеждат безсмислени, ако ги нанижем на тази нишка — господин Неймлес съсредоточено загледа броеницата. — Тук се навързва следната логическа последователност. Писар от ерохинския нощен приют намира старинно имане. (Щрак едно зърно.) Бъдещият убиец научава за него. (Втори път — щрак.) Той се опитва да измъкне тайната от Синюхин, но не успява. (Трети път — щрак.) Затова пък преди смъртта си писарушката е разкрил тайната на имането пред нашия Сеня. (Четвърти път — щрак. На това място Сеня потръпна и май дори се беше изчервил, но Ераст Петрович не го и погледна — той говореше така, сякаш и без Сеня знае всичко.) Т-така. Убиецът по някакъв непонятен начин разбира, че Сеня знае за местонахождението на съкровището. (Пети път — щрак.) Тоест непонятен ни е начинът, по който е научил, но знаем откъде. Следата, по която г-господин иманярът открива Сеня, тръгва от бижутерския магазин. (Шести път — щрак.) Предполагам, че Самшитов е разказал на убиеца и за тебе, и къде може да те намери — потвърждението е една визита в пансиона на мадам Борисенко. (Седми път — щрак.)
	Сенка се опули — каква визита? Инженерът и японецът се спогледаха и Ераст Петрович каза:
	— Да, Сеня, да. Спасило те е само това, че още същата вечер се премести, а след няколко часа ние те взехме при нас. На другия ден м-мадам Борисенко е съобщила на Маса, че през нощта някой е влизал в стаята ти. Отворил си е, нищо не е пипнал и си е отишъл. Не ти го казахме, защото и без това беше доста наплашен.
	Сенка подпря с юмрук брадичката си — все едно се е замислил, а всъщност за да не му тракат зъбите. Майко мила, пресвета Богородице, и той е щял да остане там вързан за кревата като Ташка, ако беше пренощувал нея вечер, ако беше решил, че утрото е по-мъдро от вечерта.
	— След т-твоето изчезване убиецът за няколко дни губи следата. Но после ти се появяваш в Хитровка и престъпникът веднага го научава — не знам дали случайно или неслучайно. Разбрал е отнякъде, че си влязъл в ерошенковския нощен приют, и те е причакал близо до изхода. Твоята непредпазливост за малко да ти коства живота. (Осми път — щрак.)
	— Да, ма лесно няма да се дам — куражлийски рече Скорик. — Искаше да ме убие, обаче аз му се изхлузих и дори го цапнах с пръчка. Има да ме помни.
	— Ако е искал да те убие, е щял да те убие. Моментално — сряза го инженерът. — Умее го отлично — ако ще с нож, ако ще с голи ръце. Не, Сеня, ти си му бил нужен жив. Той щеше да те накара да разкриеш местонахождението на имането, пък след това щеше да те убие.
	При тези думи Сенка пак си подпря брадичката, но вече с двата юмрука.
	— Подир убийството на бижутера той е решил да опита другояче. В Хитровка мнозина са знаели за приятелството ти с мадмоазел Ташка. Знаел го е и т-твоят симпатизант. (Девети път — щрак.) Отначало сигурно се е помъчил да й измъкне някакви сведения, без да прибягва към крайни мерки. Това е искала да ти каже на улицата — да те предупреди за опасността. Очевидно престъпникът я е посетил и след несполучилото нападение в подземието. Затова Ташка е оставила на прозореца нарцисите. Ако не ме лъже паметта, три бели нарциса означават „бягай-бягай-бягай“.
	Вярно, сети се Скорик. Ташка му беше разказвала и за белите нарциси, и как един сигнал, ако е повторен, удвоява и утроява силата на посланието като чуденка.
	— И накрая — инженерът погледна броеницата, но не щракна — злодеят е решил сериозно да подхване момичето.
	— А тя не ме е издала… — Сенка не издържа, изхлипа. — Да го вземат мътните това имане! По-добре Ташка да му беше казала, че съм обещал да я навестя — тогава нямаше да й посегне. А аз бих му дал всичко, да се задави, мерзавецът, с туй сребро! Княза е, нали? Или Цайса? — попита той и обърса очи. — Сигурно вече сте го издедуктирали?
	— Не — разочарова го господин Неймлес. — Нямам достатъчно данни. Покойният писар е бил доста пристрастен към пиенето и май не си е държал устата затворена. Щом за откритото имане са разбрали в бандата на Княза, значи и други е можело да знаят.
	След което настъпи мълчание. Скорик с всичка сила се бореше с чувствителността на организма си: със зъбите, за да не тракат, с коленете, за да не треперят, и със сълзите, за да не текат. Ераст Петрович с глупашкия си навик изведнъж взе да мацоти по листата. Топна четчицата в шишенцето с туш и нарисува на листа някаква чудновата заврънкулка. Маса внимателно следеше четчицата. Поклати глава.
	— Росо.
	— Нали виждам — смънка инженерът и замацоти отново, но сега по-бързо. — А така?
	— По-добре.
	Ама направо като някакви дечица, ей Богу! Толкова е напрегнато, а те!
	— К’во се мухавите сега! — не издържа Сенка. — К’ви ще ги вършим?
	— Не се „мухавим“, а „бездействаме“. Това първо — Ераст Петрович наклони глава да се наслади на цапаниците си. — Не бездействам, а се концентрирам чрез калиграфията. Това второ. Безупречно написаният йероглиф „справедливост“ ми помогна да мина от дедукцията към п-проекцията. Това трето.
	Скорик помисли и каза:
	— А?
	Господин Неймлес въздъхна:
	— Ако нещо не си доразбрал или чул, се казва: „Извинете, какво казахте?“ Проекцията в дадения случай означава извеждане на аналитичните умопостроения в п-практическа фаза. И така. Благодарение на твърдостта на мадмоазел Ташка убиецът е останал с празни ръце. Не знае къде и как да те намери. Това от една страна е хубаво, от друга — лошо.
	— Кое му е лошото? — учуди се Сенка.
	— Престъпникът (предлагам засега да го наречем Иманяра) няма как да действа, следователно с нищо няма да се прояви и да се издаде — Ераст Петрович погледна Скорик, сякаш да го прецени. — Можем, разбира се, да му пуснем жива стръв, тоест нарочно да му се мернеш, но този господин е прекалено б-брутален. Риболовът може да стане много рискован.
	Сенка не отрече. Беше виждал как се лови с жива стръв — с уклей или някоя друга дребна рибка: първо щуката хапва рибето, гризва го през гръбнака, пък чак след това я измъкват да си носи последиците.
	— А без жива стръв може ли да се хване? — предпазливо попита той.
	— Модзе — каза сенсеят. — Не с дзива стръв, а с мъртва. Нали, господзар? Познах ри?
	Ераст Петрович се намръщи:
	— Да, позна. Но колко пъти да ти повтарям: не се мъчи да каламбурстваш. Не си толкова напред с руския език, че да се опитваш.
	Сенка сбърчи чело. Явно той единствен е тъп, другите са умни.
	— Каква мъртва?
	— Маса има предвид Смъртта — обясни инженерът. — По някакъв засега необясним за нас начин всички хитровски з-злодеяния, станали през последния месец, са свързани с тази особа. Както и всички основни действащи лица: и Княза, и Цайса, и останалите корифеи на престъпния свят, и прекалено чевръстият пристав, а и главната мишена на Иманяра също.
	Това съм аз, досети се Скорик.
	— Искате да го пипнете чрез Смъртта? Мислите ли, че му е съучастничка?
	— Не, не мисля. Нещо повече, тя прие да ми помогне.
	Това се вика новина! Значи, когато разочарованият от хората Сенка се измъкна през прозорчето, те нещо са се разбрали? По-точно той я е склонил, подлюти раната си Сенка. И не се стърпя, с небрежен вид попита:
	— Какво, прекарахте ли я? Надали е било трудно — но гласът му предателски трепна.
	А инженерът леко го перна по челото.
	— Такива въпроси не се задават, Сенка, и във всеки случай не им се отговаря. Това първо. За жена изобщо не се говори с такъв тон. Това второ. Но тъй като всички ние, включително и тя, ще вършим общо дело, за да няма д-двусмислици, ще ти отговоря: не съм „прекарал“ тази госпожица, не съм се и опитвал. Това трето.
	Да му повярва или не? Да го помоли ли да се закълне?
	Скорик изпитателно погледна господин Неймлес и реши, че такъв човек няма да седне да лъже. И веднага все едно камък му падна от сърцето.
	— А с какво ще ни помогне Смъртта? — мина на делови тон. — Ако знаеше за Иманяра, щеше да ни каже. Тя не одобрява такива зверства.
	Маса многозначително изхъмка — един вид, подгответе се да чуете нещо важно. Сенка се извърна към японеца, а онзи произнесе нещо, което Скорик нито схвана, нито разбра:
	— Тайфу-но ме.
	Но инженерът го разбра.
	— Именно. Много точна метафора. Окото на тайфуна. Знаеш ли, Сеня, какво е това? — изчака Скорик да поклати глава и заобяснява. — Тайфунът е страшен ураган, който се носи по земи и моря и оставя подире си разруха и съсипия. Но в самия център на този вихър се запазва огнище на безметежно спокойствие. Вътре в окото на тайфуна цари покой, но без този с-статичен център не би имало и свиреп смерч. Смъртта не е престъпница, тя не убива никого — просто седи до прозореца и бродира чудновати шарки. Но най-безпощадните злодеи в милионния град се въртят наоколо й като пчели край пчелата майка.
	— Състо хубаво сравнение — похвали го Маса. — Но моето е по-добро.
	— П-поне по-романтично. Тези дни няколко пъти ходих в къщата на „Яузки“ булевард и имах възможност по-отблизо да се запозная със стопанката й.
	А, така ли било? Сенка пак се наостри. Ама че сте хитрец, Ераст Петрович, навсякъде се врете. „По-отблизо“ какво ли ще рече?
	— По време на последната ни среща — продължи господин Неймлес, явно без да забелязва Сенкините страдания, — тя каза, че усеща някой да я следи, но не знае кой точно. Като излязох на булеварда, и аз мярнах с периферното зрение някаква сянка, тя се скри зад завоя. Това е обнадеждаващо. С убийството на Ташка господин Иманяра собственоръчно е скъсал нишката, която да го отведе до теб. Сега, когато остана със счупеното к-корито…
	— А? В смисъл: извинете, какво? Какво корито? — попита Скорик, който го слушаше с напрегнато внимание.
	Ераст Петрович изведнъж му се ядоса:
	— Казах ти да си купиш том на Пушкин и да прочетеш поне приказките!
	— Купих си — обиди се Сенка. — Там имаше много от Пушкин. Аз избрах този — и за доказателство извади от джоба си книжка, купена онзи ден от сергия. Интересно книжле, дори с картинки.
	— „Забраненият Пушкин. Непубликувани стихове и поеми“ — прочете заглавието инженерът, намръщи се и запрелиства страниците.
	— И приказките прочетох — още повече се обиди от недоверието му Скорик. — За архангела и Дева Мария, после за цар Никита и неговите четирийсет дъщери. Не ми ли вярвате? Да ви ги разкажа ли?
	— Няма нужда — бързо отказа Ераст Петрович и затвори книжлето. — Ама че негодник!
	— Кой, Пушкин? — учуди се Сенка.
	— Не Пушкин, а издателят. Не е редно да се публикуват неща, които авторът не е искал да издава. Така може кой знае докъде да се стигне! Помнете ми думата: скоро господа издателите ще вземат да публикуват и лични кореспонденции! — инженерът сърдито хвърли книгата на писалището. — Впрочем точно за кореспонденция исках да си поговорим, Сеня. Щом Смъртта я следят, не бива повече да се мяркаме там. Не можем и да започнем постоянно наблюдение на къщата — веднага ще забележат поява на чужд човек. Значи ще общуваме д-дистанционно.
	— Как така дистанционно?
	— Ами епистоларно.
	— Засада ли ще направим? С пистолети? — Сенка одобри идеята. — И на мен ли ще ми дадете пистолет?
	Ераст Петрович го загледа слисан.
	— Какъв п-пистолет? Ще си пишем. Повече не мога да навестявам госпожица Смърт. Маса също — много бие на очи. За Сенка Скорик да не говорим, нали?
	— Ами да.
	— Остава да си пишем писма. С нея се уговорихме така. Тя всеки ден ще ходи на обедна служба в черквата „Свети Николай“. Ти ще се правиш на просяк в притвора. Заедно с милостинята мадмоазел Смърт ще ти пуска бележки. Почти съм сигурен, че Иманяра ще се появи. Той сто на сто е чувал, че си сложил рога на Княза.
	— Кой, аз?! — ужаси се Сенка.
	— Ами да, цяла Хитровка го знае. Дори е споменато в агентурните сводки, един познат от криминалната полиция ми показа. „Обявеният за издирване бандит Дрон Веселов (по прякор Княза) заплашва да намери и да убие любовника на приятелката си, малолетния Скорик, чието местонахождение и истинско име са неизвестни.“ Така че, Сеня, за всички ти си любовник на Смъртта.


>	Как Сенка четеше чужди писма

	В кабинета на Ераст Петрович имаше голямо огледало. Тоест отначало там нямаше никакво огледало, а инженерът разпореди да му се сложи на писалището трикрило огледало, пред което подреди разни кутийки, бурканчета, шишенца — същински фризьорски салон. Впрочем имаше и перуки с най-различно окосмяване и цветове. Когато Сенка попита, един вид, защо са ви тия работи, господин Неймлес отговори загадъчно: откриваме сезона на маскарадите.
	Скорик си помисли, че се шегува. Обаче първо нему се наложи да изиграе ролята на маскиран.
	Сутринта след дедукцията-проекция Ераст Петрович настани Сенка пред огледалото и взе да се гаври с горкия сирак. Отначало му намаза главата с някаква гадост, от която му отиде цялата коафюра, за която бе платил три рубли. От гнусното мазило косата му вместо приятно златиста стана сплъстена, лепкава, пиргеста и с миши цвят.
	Маса, който наблюдаваше издевателството, доволно изцъка и каза:
	— Въски тряба.
	— Знам и без теб — отговори съсредоточено инженерът, бръкна с пръсти в една стъкленичка и втри в косата на Сенка някакви зрънца или топчета.
	— Какво е това?
	— Сушени въшки. Просяк не може без такава ф-фауна. Не се безпокой, после ще ги махнем с газ.
	На Скорик ченето му увисна. Коварният господин Неймлес се възползва и мацна златния му зъб в цвят на гнило, а после му пъхна в устата някаква бучка, увита в марля, и я нагласи между венеца и бузата. От тази бучка целият му сурат, тоест лице, се разкриви. А Ераст Петрович вече му втриваше в челото, носа и шията някакъв мехлем, от който кожата му доби нездрав и порест вид.
	— Уси — подсказа Маса.
	— Да не стане прекалено? — поколеба се инженерът, но му бръкна с клечка в ушите.
	— Гъдел ме е!
	— Май с гнойни уши наистина е по-добре — умислено рече Ераст Петрович. — Минаваме към г-гардероба.
	И извади от шкафа такива дрипи, каквито Сенка през живота си не беше носил — дори в най-тежките времена у вуйчо му Зот Ларионич.
	Скорик се погледна в тройното огледало, обърна се насам-натам. Което си е вярно, изглеждаше като същински просяк. И най-важното — който и да го види от познатите, изобщо не може да го познае. Само едно го тревожеше.
	— Просяците, общо взето, си имат постоянни места. Всичко е разпределено — заобяснява той на Ераст Петрович. — Трябва да се разбера със старейшината им. Ако просто така се появя в притвора, ще ме изпъдят, а и ще ме ступат.
	— Ако те пъдят, ето ти това — инженерът му даде гладко топче. — Това е обикновен детски сапун с вкус на ягоди. Прост фокус, но ефективен, научих го от един прочут аферист. Само че, щом ти се запени устата, не забравяй да подбелваш очи.
	Отначало все пак го беше страх. Отиде в „Николай Чудотворец“ на „Подкопаевски“, настани се в крайчеца на притвора, за всеки случай отрано подбели очи. Една оплаквачка и един безнос, които се подвизаваха наблизо, недоволно замърмориха: чупката, един вид, не си от наште, без туй събираме грошове, ще дойде Будочник, та ще видиш, и какво ли не.
	А когато дойде Будочник и просяците взеха да ковладят пред него новака, Сенка запени уста, затресе рамене и захленчи. Будочник го погледна, пък вика: не виждате ли, проклетници, че наистина е припадничав. Оставете го да изкара някоя копейка, няма да ви искам плата за него. Такъв е Будочник — справедлив. Затуй е изкарал двайсет години в Хитровка.
	Просяците го оставиха на мира. Той се поуспокои, върна си подбелените зъркели на място, огледа се. Наистина даваха много малко милостиня, почти само копейки и грошове. По едно време пред него мина Михейка Бухала. Сенка от скука (а и да провери как е маскировката) го хвана за пеша и взе да опява: дай паричка на недъгавия. Бухала не му даде, дори го напсува, но не го позна. Та съвсем му дойде сърце на място.
	Когато камбаните забиха за обедната служба и женорята плъпнаха към черквата, иззад ъгъла с „Подколоколни“ се появи Смъртта. Беше се докарала скромно: бяла забрадка, сива рокля — но пак в пресечката все едно грейна слънце.
	Зърна просяците, хич не погледна Сенка. Влезе.
	Леле, обезпокои се той. Дали не се е престарал Ераст Петрович? Как ще разбере Смъртта на кого да даде бележката?
	И когато насъбралите се заизлизаха след службата, нарочно запелтечи гъгниво — за да се сети Смъртта за кого й намеква:
	— Д-добри хора! Не се с-сърдете на сирака недъгав, че проси! П-помозите кой както може! Не с-съм оттуканка, никого с-си нямам. Д-дайте хлебец и малко п-парици!
	Тя го позагледа и прихна. Значи се е досетила. На всеки просяк даде по монетка. На Сенка също пусна петаче, а с него и сгънато на квадрат листче.
	И си тръгна, прикрила уста с крайчетата на забрадката — толкова я развесели видът му.
	А той, щом се омете от Хитровка, клекна до стълб с афиши, разгъна листа и зачете. Почеркът на Смъртта беше гладък, лесен за четене, макар и съвсем ситен.
C>
	Здравейте Ераст Петрович. Каквото ми наредихте всичко точно изпълних. Листенцето както ви обещах си го окачих на гърдите и той веднага забеляза. (Какво листенце, почеса се по темето Сенка. И кой е „той“? Добре де. Може после да става ясно.) Цял се изкриви и вика чудна работа. С какъв боклук си се окичила, а моя подарък не носиш. И взе да подпитва дали някой не ми го е подарил. Аз викам както е уговорката Сенка Скорик. Той се разкрещя. Копиле вика. Ще го пипна на сол ще го стрия. (Ама това е за Княза! Смачканото листче затрепери в ръката му. Какви ги върши? Що го клевети? Направо иска да го довърши! Не знам за никакво листенце! Нищо не съм й подарявал, не съм й виждал очите! И дочете писмото набързо.) Много е тежко с него. Все е нетрезвен мрачен и заплашва. Много ме ревнува. Добре поне че само от Скорик. (Да бе, от това по-добре здраве му кажи!) Ако научи за другите кръв ще се лее. Опитах как ли не. Отрича. Вика нищо не знам, кой върши такива катилщини и аз искам да знам. Науча ли ще ти кажа щом се интересуваш. А дали говори истината или лъже не мога да ви кажа щото сега не е какъвто беше по-рано. Като че ли не е човек ами хищен звяр. Все се зъби. А освен това искам да ви кажа за предишния ни разговор че не бива да ме корите за безнравственост. Каквото е писано на човек не зависи от него, а само зависи да го обърне към добро или лошо. И не ми говорете повече така и не ми пишете за това понеже няма смисъл.
@	Смъртта
C$
	За кое „това“ да не й пише и говори? Сигурно за долната й развратност с Княза и другите гадове.
	Сенка сгъна записката пак, както си беше, и я понесе на Ераст Петрович. Много му се щеше да поразпита хитроумния господин Неймлес защо така е намислил още повече да настройва Княза срещу сирака, с каква цел? И какво е това листенце, дето той, Сенка, го бил подарил на Смъртта?
	Обаче ако попита, ще се издаде, че си е завирал гагата в писмото.


	Но все едно се разбра.
	Инженерът само погледна листчето и веднага укорително поклати глава:
	— Лошо, Сеня. Защо си го чел? За теб ли е писмото?
	— Нищо не съм чел — опита да отрече Сенка. — Притрябвало ми е.
	— Как така — Ераст Петрович прекара пръст по сгъвките. — Разгъвано е и пак е сгънато. И нещо се е лепнало. Май въшка. Надали е с-собственост на мадмоазел Смърт.
	Как да скриеш нещо от такъв човек?
	На другия ден господин Неймлес му връчи писмо, но не просто сгънат лист, а в плик.
	— Щом си толкова любопитен — заяви инженерът, — моето послание го пращам залепено. Не се опитвай да го отлепиш с език, това е патентовано американско лепило, лепи здраво.
	Дълго маза мъничкия плик с четчица, после го притисна с преспапие.
	Сенка направо му се почуди. Наистина, дето се вика, и най-мъдрият си е малко прост.
	Щом излезе, скъса плика и го хвърли. Такива се продават за амурни послания във всеки книжарски дюкян, десет копейки струват. Купува ново пликче, слага в него писмото и го залепва без никакви велики лепила — голяма работа. На плика така или иначе не пише кому и къде.
	Да го чете или да не го чете — такъв въпрос изобщо не му хрумна. Естествено, че ще го прочете! Все пак неговата собствена съдба се решава!
	Записката беше написана на оризова хартия, а почеркът на Ераст Петрович се оказа красив, с изящни финтифлюшки.
C>
	Здравейте, мила С.
	Позволете ми така да Ви наричам, не мога да понасям прякора Ви, а истинското си име Вие не искате да ми кажете. Простете ми, но не мога да повярвам, че сте го забравили. Впрочем както желаете. Минавам към деловата част.
	За първия е ясно. Сега направете същото и с втория, но го насочете към нужната тема заобиколно. Доколкото мога да преценя, този субект е по-умен. Достатъчно е просто да види въпросната вещ. Ако пък сам попита, тогава му кажете според уговорката за СС. (Кой е па тоя СС? Сенка почеса почерненото си чело и от косата му се посипаха въшки. Ами „Сенка Скорик“, кой друг! Какво са се наговорили за него тия интриганти?) Простете ми, че се връщам към неприятната за Вас тема, но за мен е мъчителна мисълта, че се подлагате на осквернение и мъчения — да-да, сигурен съм, че това са ужасни мъчения за Вас — в името на недостъпни за представите ми и със сигурност погрешни идеи. Защо се самонаказвате така жестоко, защо валяте тялото си в калта? То за нищо не ви е виновно. Нямате причина да го мразите. Тялото на човека е храм, а храмът трябва да се пази чист. Някой ще каже: как не, храм. Дом като дом: тухли и хоросан, важното е да се запази душата, а тялото — какво толкова, Бог не живее в тялото, а в душата. Но в осквернен и мръсен храм не се извършват Божиите тайнства. И че всичко става, както е било писано, също се заблуждавате. Животът не е книга, по която да се движите само според написаните от някого за вас редове. Животът е равнина с безброй пътища: на всяка крачка има нов кръстопът и човек винаги може да избере дали да свърне надясно или наляво. А после следва нов кръстопът и нов избор. Всеки върви по тази равнина и сам си избира пътя и посоката — кой към залеза, към тъмнината, кой към изгрева, към светлика. Никога, дори и в най-последната минута от живота, не е късно човек да смени посоката, в която се е движил дълги години. Такива обрати не са никак редки: човек е вървял цял живот към нощния мрак, пък изведнъж извръща лице към изгрева, та и лицето му, и цялата равнина светват в ново, утринно сияние. Случва се, разбира се, и обратното. Лошо и объркано го обяснявам, но някак ми се струва, че ще ме разберете.
@	ЕН
C$
	Общо взето, в бележката нямаше почти нищо интересно. Само дето го маже с разни гадости и го юрка през целия град заради някакви си философски глупотевини.
	Даде десет копейки за нов плик и забърза към „Николай Чудотворец“.


	Днес Смъртта не беше с бяла кърпа, а с винена, та по лицето й сякаш отблясваше пожар. Като влезе в черквата, го жегна с такъв поглед, че Сенка се размърда, както беше коленичил. Спомни си (прости, Господи, нито е времето, нито е мястото) как тя го целуна, как го прегърна.
	И когато излизаше, очите й бяха пак така блеснали. Наведе се да му даде милостиня и да вземе писъмцето — та пошепна:
	— Здрасти, любовнико. Отговорът утре.
	На връщане към Спаските казарми Сенка се олюляваше.
	Любовнико!


	Но на другия ден не дойде отговор от Смъртта. Тя изобщо не се появи. Скорик почти до тъмно търка колене, събра към две рубли от подаяния, но не и не. Дори и Будочник, като обикаляше за десети или петнайсети път участъка си, му рече: „Днес си нещо много алчен, сакателнико. Проси-проси, ама с мярка.“
	Чак тогава си тръгна.


	На четвъртия ден, падаше се неделя, Ераст Петрович го прати пак. Инженерът не се учуди, че няма отговор на писмото му, но май се натъжи.
	Като пращаше Скорик на „Подкопай“, му каза:
	— Ако и днес не дойде, ще трябва да се откажем от писмата, да измислим нещо друго.
	Но тя дойде.
	Само че изобщо не го погледна. Като му даваше милостиня, гледаше встрани и очите й бяха сърдити. Сенка видя на шията й сребърна люспица на верижка — точно като тези, дето бяха в имането. По-рано не беше я виждал с такова украшение.
	В ръката му този път остана не писъмце, а сгъната копринена кърпа.
	Намери си потайно местенце и я отгърна. Вътре имаше листче. Като внимаваше да не падат въшки и ръбчетата да не се сгънат погрешно, Сенка зачете.
C>
	Здравейте Ераст Петрович. За нищо не съм го питала и разпитвала. Той видя новата ми придобивка с празните си зъркели, но нищо не попита. Изломоти някакъв стих все едно на себе си има такъв навик. Аз го запомних съвсем точно. Прекосихме океана с чисто злато и стомана и сега към други кът ни очаква дълъг път. Не знам какъв е смисълът. Може би вие ще го разберете. (Това е Пушкин, Александър Сергеевич, и няма нищо за разбиране, снизходително си помисли Скорик, който съвсем наскоро беше прочел „Приказка за цар Салтан“. Разбра и за кого става дума — за Цайса. Той обожава да говори в стихове.) А за тялото да не сте посмели повече да ми пишете иначе край на писмата. И без това исках да го скъсам. Вчера не излязох и ви бях много сърдита. Но днес когато той си отиде имах чудно видение. Сякаш лежа насред равнината за която ми писахте и не мога да стана. Дълго лежа не ден и два. И през мен никне трева и разни цветя. Аз ги усещам вътре в себе си и това не е лошо, а напротив много хубаво как през мен растат към слънцето. И като че ли вече не съм аз в равнината, а аз самата съм тази равнина. После както можах избродирах това видение на кърпата. Приемете я като подарък.
@	Смъртта
C$
	Кърпата, която Сенка отначало дори не погледна, се оказа наистина избродирана: горе слънце, а долу легнала гола девойка и от нея растат разни треволяци и цветя. На Сенка никак не му хареса тази измишльотина, по културному казано — алегория.
	Ераст Петрович за разлика от него първо разгледа кърпата и чак след това отвори писмото. Погледа-погледа и рече:
	— Ох, Сеня, Сеня, какво да те правя? Пак си си врял носа.
	Скорик попримига, за да му се насълзят очите.
	— Защо ме обиждате? Грехота е. Виждате, че не жаля сили, като последен мизерабъл. Честно и почтено…
	Инженерът само махна с ръка: върви си, един вид, и не ми пречи, да те вземат мътните.


	А обратното му послание до Смъртта гласеше следното:
C>
	Мила С.
	Умолявам Ви, не шмъркайте повече тази гадост. Опитвал съм наркотик един-единствен път и това едва не ми коства живота. Някой ден ще Ви разкажа тази история. Но дори не става дума за опасността, която крие въпросната отрова. Тя е нужна само за хора, които не разбират истински ли живеят на този свят или наужким. А Вие сте истинска, жива, не са Ви потребни наркотици. Прощавайте, че пак се впускам в проповеди. Това в никакъв случай не ми е привично, но по такъв странен начин ми влияете.
	На останалите двама, ако обърнат внимание на вещта, не говорете за СС (пак добре, каза си Сенка) а за някакъв нов ухажор, пелтек с побелели слепоочия. Така трябва в името на делото.
@	Ваш Е. Н.
C$
	Смъртта този път дойде не сърдита като вчера, а весела. Наведе се да вземе писмото и пъхна в ръката на Сенка нещо като голяма гладка монета, пошепна му: „Да ти е сладко.“
	Погледна — шоколадов медал. Ама тя да не го мисли за малко дете!


	В последния ден на просешкото му пратеничество, шестия пореден, Смъртта на минаване край него си изпусна носната кърпа. Наведе се да я вземе и едва чуто пошушна: „Следят ме. На ъгъла.“ И влезе в черквата. А на земята до Сенка остана бележката. Той допълзя, притисна я с коляно и хвърли поглед накъдето му посочи Смъртта.
	Сърцето му се разтупка.
	Точно на ъгъла с „Подколоколни“, подпрян на улука, стоеше Проха и люпеше семки. Не отлепяше очи от черковната порта. Към просяците, слава Богу, не поглеждаше.
	Виж ти, това ли било!
	И такава дедукция потече в главата на Сенка, че свят му се зави.
	В същия ден, когато носеше на бижутера сребърните пръти, кого срещна точно на „Маросейка“? Проха. Това първо.
	После на „Труба“ близо до пансиона кой се появи? Когато стражарят дотича на помощ? Пак Проха. Това второ.
	И кой знаеше за приятелството на Сенка с Ташка? Пак Проха. Това трето.
	И Смъртта я шпионира пак Проха! Това четвърто.
	Значи излиза, че той, червеят гнусен, е виновен за всичко! Той е погубил и бижутера, и Ташка! Не лично, разбира се. Слугува на някого, сигурно на Княза.
	И какво сега? От тази дедукция каква проекция трябва да произтече?
	Ами много проста. Проха следи Смъртта, а ние него ще го проследим. Кому ще иде да докладва, кому ще отнесе релацията. Да видим. Нека господин Неймлес разбере, че Сенка Скорик не е само момче за всичко.
	Смъртта на излизане от черквата нарочно не го и погледна, дори паричка не му даде днес — отплава като лебедица, но закачи Сенка с роклята си. Надали случайно. Един вид, отваряй си хубаво очите.
	Той преброи до двайсет и се помъкна подир тях, като куцукаше и с двата крака. Проха вървеше пред него без да се обръща — явно не мислеше, че някой може и него да следи.
	Така стигнаха до „Яузки“ булевард като птиче ято: отпред в средата Смъртта, зад нея вляво Проха и още на петнайсетина крачки вдясно Скорик.
	Пред вратата на къщата Проха сякаш се почуди нещо, почеса се по тила. Май не знаеше какво да прави сега — да стърчи ли тук или да си ходи. Сенка се скри зад ъгъла и зачака.
	И ето, Проха си разтръска куфалницата (абе главата, главата), пъхна ръце в джобовете, врътна се на пета и потегли обратно. Да докладва на Княза, реши Сенка. Или може би не на Княза, а на някой друг.
	Когато Проха мина покрай него, Сенка се обърна гърбом и си прибра ръцете към чатала, уж че се изхожда по малка нужда. А после потегли подир бившия си авер.
	Онзи ритна огризка от ябълка, изсвири към ято гълъби, които кълвяха в тора (птиците се уплашиха, затрепкаха с крила) и свърна в един двор, откъдето удобно се излизаше на „Хитровски“ площад.
	Сенка подире му.
	Тъкмо излезе от първия вход в усоен тъмен двор, отзад някой го хвана за рамото, дръпна го с всичка сила и го извъртя.
	Проха! Усетил е, че го следи, гадината остромуцунеста.
	— К’во си ми се лепнал — съска, — дрипльо? К’во искаш?
	И така го раздруса, че на Сенка му се завъртя главата и бучката в бузата, от която мутрата му изглеждаше като разкривена, изхвърча. Наложи се да изплюе тази маскарадна хитринка.
	— Ти ли си? — ахна Проха и ноздрите му алчно се издуха. — Скорик? Точно ти ми требеш!
	Та го сграбчи и с другата ръка — няма измъкване. Проха пипаше яко. Сенка си знаеше — по сила и ловкост не може да се мери с него. Най-коравият копелдак в цяла Хитровка. Ако тръгне да се бие с него, онзи набързо ще му види сметката. Ако побегне — ще го настигне.
	— Я върви с мен — ухили се Проха. — Тръгваш ли или да ти шибна един за по-сигурно?
	— Къде да тръгвам? — попита Сенка, който още не беше се опомнил от фиаското на така прекрасно измислената проекция. — К’во си ме гепил? Пускай!
	Проха го ритна в кокалчето на крака, много болезнено.
	— Давай-давай. Един добър човек иска да си побъбрите.
	Ако се сбият истински, хитровски — с юмруци и дори с колани, — Проха за нула време ще го смачка. Но напразно ли се беше учил Сенка на японски бой?
	Когато Маса-сенсей разбра, че не може да направи от Скорик истински боец — много е мързелив и се бои от болка, рече: няма да те уча, Сенка-кун, на мъжки бой, ще те науча на женски. Та един такъв урок как женска да се защити, ако някой я добара и вземе да я обезчестява, Сенка си припомни сега.
	— От това по-просто — каза сенсеят, — само фасур.
	Ребром с лявата длан изотдолу трябваше да удари нападателя по върха на носа, а като заметне оня глава — с кокалчетата на дясната ръка право в адамовата ябълка. Сенка може би хиляда пъти го беше упражнявал във въздуха: раз-два, лява-дясна, по носа — в гръкляна, по носа — в гръкляна, раз-два, раз-два.
	И сега изпълни същото това раз-два, отне му само половин секундичка.
	Както пише в книжките, резултатът надмина всичките му очаквания.
	От удара по носа — не много силен, почти приплъзващ — главата на Проха полетя назад, а от ноздрите му шурна кръв. Когато Сенка направи „два“ точно в адамовата му ябълка, Проха изхриптя и се свлече.
	Седна на земята, с едната ръка се държи за гърлото, с другата си притиска носа, устата му зинала, очите му се подбелили. И кръв, кръв!
	Скорик направо се уплаши — остава да го е убил.
	Клекна до него:
	— Ей, Проха, ти да не умираш бе? — и го разтърси.
	Онзи хрипти:
	— Не ме бий… Не ме бий повече! Ааа! — иска да си поеме дъх, ама не може.
	И докато не се е оборавил, Сенка го притисна както си е ред.
	— Казвай, гадино, за кого бачкаш? Или ще те изпраскам в ушите, та ще ти фръкнат зъркелите! Аре! За Княза, а?
	И замахна с две ръце (имаше и такава хватка, не много трудна — лошия го удряш едновременно под двете уши).
	— Не, не за Княза… — Проха опипа носа си, мокър от кръв. — Счупи ми костта… Ууу!
	— А за кого? Казвай!
	И му заби юмрук право посред челото. Сенсеят не беше го учил на такава хватка, тя стана от само себе си. Проха май много не го заболя, но Сенка направо щеше да си потроши пръстите. Обаче подейства.
	— Не, има друг човек, по-страшен от Княза — изхлипа Проха и вдигна ръце да се пази.
	— По-страшен от Княза? — трепна гласът на Скорик. — Кой е тоя?
	— Не знам. С черна брада до кръста. Очите му също черни, лъщят. Такива очи — ужас! — Проха си притисна носа с пръсти да спре кръвта. И изгъгна: — Бе знам гагъв и одгъде, но ако искаш да го видиш — ще ти го богажа. Имам среща с него. В ерохинското бодземие…
	Пак ерохинското подземие. У, прокълнато място. И Синюхини там ги заклаха, и на Сенка за малко да му видят сметката.
	— За какво е тази среща? — попита Скорик, без още да е решил какво да прави. — Ще доносничиш как си следил Смъртта?
	— Да.
	— А защо му е тя на този брадатия?
	Проха сви рамене, подсмръкна. Кръвта му беше спряла.
	— Не е моя работа. Да те заведа ли, или не?
	— Заведи ме — реши Сенка. — И да внимаваш. А ми скроиш нещо, а съм те убил с голи ръце. Един магьосник ме научи.
	— Готино те е научил, сега можеш да победиш когото си искаш — подлизурски му се ухили Проха. — Няма, Сеня, квото кажеш — това е. Не ми е омръзнал животът.
	Стигнаха до входа на Ероха при Татарската кръчма. Скорик два-три пъти ръгна пленника в ребрата да му държи страх, а и го сплаши: опичай си акъла, само да си посмял да побегнеш. Честно казано, него самия го беше страх — ами ако оня се извърти и му забие един в стомаха? Но май опасенията му бяха напразни. Проха беше станал съвсем хрисим след японския урок.
	— Сега, сега — повтаряше той. — Сам ще видиш какъв човек е. Аз, к’во си мислиш, от страх му услужвам. Ако ме освободиш от този душегубец, Сенка, само ще съм ти благодарен.
	В подземието свърнаха веднъж, втори път. Оттук вече беше съвсем близо до залата с входа за имането. И до коридора, където някой насмалко да го убие, също беше съвсем близо. Скорик си спомни как мощната лапа му скубеше косата и му притискаше врата — чак се разтрепера и спря. От първоначалната му смелост, с която реши сам да разплете цялата работа, почти нищо не остана. Ще извинявате, Ераст Петрович и Маса-сенсей, ама на, толкова ми бил куражът.
	— Дотука бях… Ти сам върви при него… После ще ми преразкажеш.
	— Стига бе — дръпна го за ръкава Проха. — Вече сме близо. Там има едно закътано място, ще се скриеш.
	Но Сенка — не и не.
	— Върви без мен.
	И понечи да си тръгне, ама Проха го държи здраво и не пуска.
	После изведнъж го хвана за раменете и като се развика:
	— Ей го Скорик! Фанах го! Насам!
	И държи здраво, гадината. Нито може да го удари, нито може да му се изскубне.
	А откъм тъмното се чуха тежки бързи стъпки.
	Сенсеят го беше научил: ако лош човек те е хванал за раменете, най-лесното е, без много да му мислиш, да го хласнеш с коляно в чатала, но ако стои така, че не можеш да го стигнеш с коляно или да се засилиш, с всичка сила отметни глава назад и му забий чело в носа.
	Та Сенка го цапардоса с все сила. Веднъж, втори път. Все едно овен разбива стена.
	Проха ревна (носът му и без това беше счупен), закри си сурата-физиономия с ръце. И Сенка духна. Едвам успя — отзад някой вече го беше хванал за яката. Дрипата се скъса, Скорик остави парче от ризата в ръката на Прохиния познайник и се понесе в мрака.
	Отначало побягна без капка размисъл, само и само да се измъкне. И чак когато тропотът зад него поизостана, изведнъж му хрумна: а накъде да бяга? Напред беше същата онази зала с тухлените колони, а след нея задънен коридор. И двата изхода навън са отрязани — и главният, и за Татарската кръчма!
	Сега ще го настигнат, ще го притиснат в ъгъла — и край!
	Оставаше му само една надежда.
	Сенка се насочи към скривалището. В залата набързо измъкна двата долни камъка, изпочупи си ноктите, впълзя по корем в дупката и замря. Отвори уста широко-широко, за да диша колкото се може по-безшумно.
	Под ниския свод отекна ехо — в залата влетяха двама: единият тежък и шумен, другият много по-лек.
	— Оттук няма накъде да избяга! — чу задъхания глас на Проха. — Тук е тая гнида! Аз ще мина откъм дясната стена, вие минете откъм лявата. Ей сегинка ще го фанем!
	Скорик се подпря на лакти, за да отпълзи по-навътре, но още от първото движение под корема му застърга тухлен трошляк. Не става! И себе си ще погуби, и имането ще издаде. Трябва да лежи тихо и да се моли Богу да не забележат дупката в ъгъла. Ако носят газеник, умряла работа, край на всичко.
	Но както често драскаха нещо като клечки, явно не носеха нищо друго освен кибрит.
	Ето крачките вече са близо, съвсем близо.
	Проха, неговите стъпки.
	Внезапно грохот, псувня — току над легналия Скорик.
	— Не, нищо, ударих си крака в камък. От стената се е изронил.
	И сега, сега ще се наведе и ще види дупката, а в нея стърчат две подметки. Сенка се подготви бързо да се вдигне на четири крака, за да отпълзи напред по ходника. Не че има накъде да избяга, ама поне да забави нещата.
	Размина му се. Проха не забеляза скривалището. Тъмнината спаси Сенка, а може би дори самият Господ Бог го беше пожалил. Майната ти, е рекъл, поживей засега, има време да те прибера при Мен.
	От по-далечния край на залата се чу гласът на Проха:
	— Сигурно в калидора се е притиснал до стената, а ние не сме го забелязали. Той е много ловък, Скорик. Нищо де, всякак ще го издиря, хич не се съм…
	Не се доизказа, задави се. Но и онзи, на когото държеше тази реч, също нищо не каза. Чуха се отдалечаващи се стъпки. Стана тихо.
	Сенка от страх полежа още някое време, без да мърда. Мислеше дали да не отпълзи нататък в ходника. Може да отиде до съкровището, да си вземе някой и друг прът.
	Обаче се отказа. Първо, не носеше нищо, с което да си свети там.
	И второ, взе да се притеснява: още ли да кисне тук? Не е ли по-добре да се омита? Ами ако са отишли за фенери? Веднага ще видят дупката. Така ще си загине Сенка от собствената си глупост.
	Изпълзя рачешки назад. Ослуша се. Май е тихо.
	Тогава се изправи, свали си патъците и безшумно, на пръсти, тръгна към коридора. Току спираше и наостряше уши: дали няма да се чуе иззад някоя колона шумолене или дишане.
	Изведнъж под крака му нещо изпука. Сенка уплашено приклекна. Какво е това?
	Опипа наоколо — кутия кибрит. Дали тия я бяха изпуснали или някой друг? Няма значка, ще свършат работа.
	Направи още две крачки, гледа — вдясно някаква купчинка. Все едно струпани вехтории или може би някой лежи.
	Запали клечка, наведе се.
	Гледа: Проха. Проснат по гръб, с човката нагоре. Но като се вгледа по-отблизо, ахна: Човката му нагоре, само че Проха лежи не по гръб, а по корем. Жив човек никак не би могъл ей така да си извърти и усуче наобратно шията.
	Сигурно е неговият, Прохиният кибрит — по инерция си довърши предната мисъл, и чак след това се прекръсти и заотстъпва. А и клечката, ще й се не види, му изгори пръстите. Значи от това се беше задавил Проха. Само за миг са му отвинтили тиквата в най-буквалния смисъл. А Проха от подобно държане спрямо него взел, та пукнал.
	По дяволите, не му е кой знае колко жал за него. Ама какво е това чудовище, дето прави такива неща с хората?
	А после му хрумна още нещо. Без Проха няма как да намери този душегубец. Брадата до пъпа, разбира се, си е сериозен белег, ама сигурно е изментил Проха, като едното нищо го е метнал, царство му небесно на подлата гадина.
	От цялата дедукция-проекция накрая излезе едно счупено корито, както се случило и на алчната баба от приказката (Сенка прочете приказката, не му хареса, за цар Никита е по-хубава). Като видя Проха, трябваше да иде да разкаже всичко на Ераст Петрович. Ама на, нали искаше да блесне. Е, блесна! Сигурната нишка скъса със собствените си ръце.


	От мъка едва не забрави да прочете писмото от Смъртта, сети се чак на „Спаска“.
C>
	Здравейте, Ераст Петрович. Снощи идва приставът. Попита за сребърната паричка. Аз му викам подарък. А той вика нов съперник ли. Няма да допусна. Кой е той? Както ми наредихте отговорих че е богат човек пълен със сребро. Красавец на вид макар да не е млад и с побелели слепоочия. Също викам малко заеква. Приставът веднага забрави за среброто и нататък все за вас разпитваше. Очите му вика сини ли са? Казвам да. А на бой такъв ли е? Казвам да. А на слепоочието тук има ли малък белег? Казвам май да. И какво му стана на тоя човек, цял се разтрепери. Къде живее нам кво си. Обещах да подразбера и всичко да му разкажа. А при Вампира му отидох на крака, не исках да идва тук този мизерник. Той пък повечето за среброто любопитстваше и какъв човек сте и дали сте много богат и как да се стигне до вас. И на него обещах да разпитам. Хубав възел вързахме с вас, ама как ще го развържем не знам. Време е да се срещнем и на живо да го обсъдим. В писмо не може всичко да се напише. Елате довечера вземете и Сенка с вас. Той познава цяла Хитровка. Ако стане нещо да може да ви измъкне. И още искам да ви кажа че никого от тях вече не допускам при мен макар че вчера приставът ме руга и ме сплашва. Но сега вие му трябвате повече от мен. Заканих му се че нищо няма да разпитам за вас и ме остави на мира. Знайте че повече никого от тези кръвници няма да допусна при себе си никога и че вече нямам сили. Всеки човек си има предел на силите. Елате довечера. Чакам ви.
@	Смъртта
C$
	Сенка така се развълнува, направо ужас, чак му пресъхна устата. Значи довечера, още тази нощ ще я види пак!


>	Как Сенка злорадстваше

	Инженерът и Маса го изслушаха мълчаливо. Не му се скараха, не го нарекоха глупак, но и не му изказаха никакво съчувствие. Да рекат „ох, милият, как си се напатил!“ или поне да възкликнат „майчице, какви страхотии!“ — такова нещо не можеш да дочакаш от тези ледени души. А как ли не се мъчи да ги впечатли.
	Но какво пък, наистина си е виновен.
	— Извинявам ви се, Ераст Петрович, и на вас, господин Маса — честно каза Сенка накрая. — Такъв късмет ме споходи, а всичко провалих. Върви го търси сега този злодей.
	Разкаяно сведе глава, но изпод вежди погледна: дали са много сърдити?
	— Твоето мнение, Маса? — попита Ераст Петрович, след като го доизслуша докрай.
	Сенсеят затвори дръпнатите си очички — все едно ги скри в кожните гънки — и остана така две или три минути. Господин Неймлес също си мълчеше, чакаше отговор. Скорик от нетърпение само се повърташе на стола.
	Накрая японецът каза:
	— Браво на Сенка-кун. Сега вситко е ясно.
	Инженерът доволно кимна:
	— И аз така мисля. Няма защо да се извиняваш. Сеня. Благодарение на твоите действия сега знаем кой е убиецът.
	— Как така?! — подскочи на стола Скорик. — Кой е?
	Но господин Неймлес не му отговори на въпроса, а подкара по своя си начин:
	— Всъщност от д-дедуктивна гледна точка задачата не изглеждаше трудна още от самото начало. Всеки що-годе опитен следовател, ако разполага с твоите показания, ще я реши с лекота. Обаче следователят се интересува само от закона, а моят интерес в дадения случай е по-голям.
	— Да — съгласи се Маса. — Дзакон е по-марко от справедривост.
	— Справедливост и милосърдие — поправи го Ераст Петрович.
	Тези двамата явно прекрасно се разбираха, но Сенка изобщо не схващаше за какво говорят.
	— Ама кой е убиецът де? — не издържа той. — И как го разкрихте?
	— От твоя разказ — разсеяно отговори инженерът, който явно мислеше за друго. — Направи си малко гимнастика на мозъка, полезно е за развитието на личността… — И забърбори съвсем непонятно: — Да, не ще и дума, справедливостта и милосърдието са по-важни. Слава Богу, сега съм частно лице и мога да действам не според буквата на з-закона. Но нямам почти никакво време… И освен това тази маниакална предпазливост, да не би да подплашим… Рязко, с един удар. Като храбрия шивач — с един удар седмина… Еврика! — викна той изведнъж и така силно удари с длан по бюрото, че Сенка се стресна. — Имам план за операцията! Точно така: справедливост и милосърдие.
	— Така ри сте се нарита? — попита сенсеят. — „Справедривост и миросърдие“? Хубаво звути.
	— Не — весело каза господин Неймлес и се надигна. — Ще й измисля по-интересно име.
	— Каква операция? — жално изкриви уста Скорик. — Хем казвате, че благодарение на мен всичко сте разбрали, хем нищо не ми обяснявате.
	— Довечера ще идем с теб на „Яузки“ булевард и там всичко ще разбереш — гласеше отговорът.


	Отидоха.
	Смъртта им отвори веднага щом почукаха — дали не ги чакаше в антрето? Отвори вратата и мълчи, гледа господин Неймлес жадно, без да мига, сякаш преди това са й били вързани очите или дълго време е била на тъмно, или може би е била сляпа и е прогледнала. Така го гледаше. А на Сенка никакво внимание, камо ли да каже „здрасти, Сеня“ или „как е положението“. Впрочем не отговори и на Ераст Петрович — на неговото „добър вечер, госпожице“. Дори леко се навъси, сякаш беше очаквала някакви други думи.
	Влязоха в гостната, седнаха. Уж се бяха срещнали за сериозен разговор, но нещо не беше така, сякаш не говореха за което трябва. Смъртта всъщност повечето мълчеше, само гледаше Ераст Петрович, а той повечето гледаше покривката — вдигне очи към Смъртта и пак сведе поглед. Заекваше повече от обичайното, сякаш се беше сконфузил, върви го разбери.
	От тази сгляда, на която си играеха без негово участие, Сенка се разтревожи и с половин ухо слушаше господин Неймлес, а в главата му се въртеше съвсем друго. Накратко казано, от речта на инженера, или както той я нарече, „планът на операцията“, излезе, че трябва да се съберат всички заподозрени на някакво специално място, където престъпникът сам ще се прояви и издаде. Скорик го зяпна: как така, нали казахте, че сте открили убиеца, но инженерът му направи знак с глава — трай си. И Сенка си затрая.
	И когато Ераст Петрович каза: „Без вас, госпожице, и без теб, Сеня, за съжаление не мога да се справя в този случай. Нямам други помощници“ — Смъртта пак не го погледна, толкова криво му стана. Ужасно се докачи. Дори не се стресна, когато инженерът взе да ги плаши с опасностите на предстоящата акция — толкова го заболя.
	И Смъртта никак не се уплаши. Нетърпеливо поклати глава:
	— Стига глупости. Давайте по същество.
	Сенка също не се изложи:
	— Какво толкова, смъртта с ред не иде — дръзко тръсна глава и я погледна. Чак после се усети, че се получи някак двусмислено: дали говори за смъртта или за Смъртта.
	— Добре — въздъхна Ераст Петрович. — Тогава да разпределим кой кого ще тегли. Вие, госпожице, ще доведете на мястото Княза и Цайса. Сеня — Вампира. Аз — пристава Солнцев.
	— Тоя пък защо? — учуди се Сенка.
	— Защото е с-съмнителен. Всички престъпления са извършени на територията на неговия участък. Това първо. Самият Солнцев е жесток, алчен и абсолютно б-безнравствен човек. Това второ. И най-важното… — инженерът пак се втренчи в покривката. — Той също има връзка с вас, госпожице. Това трето.
	Смъртта мръдна буза, все едно я заболя.
	— Пак не говорите по същество — рязко каза тя. — Обяснете ми по-добре как да примамя Княза и Цайса, те и двамата са люти вълчаци, сами няма да се наврат в капана.
	— Ами аз? — усети се Скорик, който изведнъж проумя, че ще трябва сам да се оправя с Вампира. — Той изобщо няма да ме послуша! Знаете ли какъв е? Ще заповяда да ме хванат за краката и да ме разкъсат на две половинки! Кой съм аз за него? Маляк. Никъде няма да дойде с мен!
	— Не ще дойде, ами на бегом ще припне, остави т-това на мен — отговори господин Неймлес на Сенка, но гледаше Смъртта. — А и няма да ви се наложи никого никъде да подмамвате. Само ще ги посрещнете и ще ги съпроводите до посоченото място.
	— Какво място? — попита Смъртта.
	И сега вече инженерът най-после се обърна към Скорик, дори сложи ръка на рамото му.
	— Това място само един човек го знае. Какво ще кажеш, Али Баба, ще ни издадеш ли пещерата си?
	Ако Ераст Петрович не го беше нарекъл пред Смъртта „баба“, Сенка може би нямаше да му каже. Но какво да му трепери на среброто, щом може би от това зависи животът му? А и Смъртта обърна към него очи, леко повдигна вежди, сякаш се почуди на колебанието му… Това реши въпроса.
	— Ех! — махна с ръка. — Ще ви го покажа, не ми се свиди. Да видите кой е Сенка Скорик!
	И щом го каза, изведнъж така му дожаля — дори не за хилядарките, а за мечтата. Защото какво е богатството? Не кльопачка на корем, не сто чифта лачени трандафори и дори не собствена кола с двигател двайсет коня. Богатството е мечтата за рая на земята, когато каквото си поискаш, всичко можеш да имаш.
	Пак измама, разбира се. Колкото и милиони да предложи на Смъртта, тя няма да го погледне така, както гледа Ераст Петрович…
	Никой не се възхити от безумната му щедрост, никой не изръкопляска. Дори едно „благодаря“ не казаха, сякаш си е в реда на нещата. А господин Неймлес стана. Тогава да вървим, рече. Да не губим време. Води ни, Сеня, покажи ни.


	В подземната зала, където преди няколко часа Проха бе завел стария си приятел на сигурна смърт, а вместо това той самият се беше разделил с живота, мъртвото тяло вече го нямаше. Сигурно подземните обитатели го бяха отмъкнали: ще го съблекат-събуят, а голия труп после ще изхвърлят навън, то се знае.
	С Ераст Петрович и Смъртта не го беше страх. Сенка освети с газена лампа и показа как се вадят камъните.
	— Само в началото е тясно да се пропълзи, после си е нормално. Вървиш, докато не стигнеш.
	Инженерът погледна в дупката, потърка с пръст един от камъните.
	— Това е стар градеж, много по-стар от сградата на нощния приют. В тази част Москва е като наложена баница: върху старите основи са направени нови, върху тях още по-нови. Има поне хилядагодишни градежи…
	— Добре де, влизаме ли? — попита Скорик, нетърпелив вече да им покаже съкровищата.
	— Няма нужда — отвърна господин Неймлес. — Утре п-през нощта ще се насладим. И така — обърна се към Смъртта, — точно в три и четвърт през нощта бъдете тук, в залата. Ще дойдат Княза и Цайса. Ще ви видят и ще се учудят, ще вземат да ви разпитват. Никакви обяснения. Мълчаливо им покажете дупката, камъните ще бъдат махнати. После просто ги поведете с вас, и толкова. Аз ще се появя скоро след това и ще започне операцията, наречена… Още не съм измислил как. Най-важното е да сте на висота и от нищо да не ви е страх.
	Смъртта не сваляше очи от инженера. Как иначе — той и на мигащата светлина на газената лампа си беше истински красавец.
	— Не се боя — отговори леко дрезгаво. — И ще направя всичко както казахте. А сега да вървим.
	— К-къде?
	Тя се усмихна присмехулно и повтори думите му:
	— Никакви обяснения. Бъдете на висота и от нищо не се страхувайте.
	След което си тръгна от залата, без да каже повече нито дума. Ераст Петрович объркано погледна Сенка и се втурна да я настигне. Скорик също, само грабна лампата. Какво ли е намислила? При къщата, точно пред вратата, Смъртта се обърна. Лицето й сега не беше присмехулно като в подземието, а сякаш изтерзано от страдание, но пак неописуемо красиво.
	— Простете ми, Ераст Петрович. Положих много усилия. Но може да ме съжали Господ и да направи чудо за мен… Не знам. Вие написахте истината. Макар да съм Смърт, но съм жива. Нека съм злодейка, ала повече не издържам. Дайте си ръката.
	Хвана мълчаливия и сякаш смутен господин Неймлес за ръка и го дръпна подире си. Той качи първото стъпало, второто.
	Скорик също тръгна. Какво ли ще стане?
	А Смъртта като му изръмжа:
	— Махай се, за Бога! Нямам мира от тебе!
	И право пред носа му — тряс! — вратата. Сенка от тази въпиюща несправедливост направо примря. А иззад вратата се чу странен звук, сякаш нещо се блъсна, после шумолене и хлипане или може би някакви стонове. Никакви думи не бяха казани — щеше да чуе, защото беше залепил ухо на ключалката.
	А когато проумя какво правят двамата, от очите му от само себе си потекоха сълзи.
	Тресна лампата в земята, клекна и си запуши ушите. Стисна и очи, за да не чува и да не вижда този гаден свят, този проклет живот, в който за едни има всичко, а за други — среден пръст. И няма никакъв Бог, щом допуска такава гавра с човека. Ако пък има, по-добре изобщо да Го няма, щом е такъв!
	Само че тези страдания и богохулства продължиха само минутка.
	Внезапно вратата се отвори и навън като тапа изхвърча Ераст Петрович, все едно някой го изтика.
	Папийонката му се беше кривнала, копчетата на ризата му бяха разкопчани, а ликът му заслужаваше специално описание, защото Сенка досега не беше виждал нищо подобно на това хладнокръвно лице и дори не беше предполагал, че такова нещо е възможно: миглите му подскачат от изумление, косата му увиснала пред очите, а устата му зинала в пълно смайване.
	Ераст Петрович се обърна и възкликна:
	— Но… Какво има?!
	Вратата се тресна, и то още по-силно от одеве пред носа на Сенка. Отвътре се чуха приглушени ридания.
	— Отворете! — извика инженерът и понечи да блъсне вратата, но дръпна ръце като от нажежено желязо. — Не искам да ви се натрапвам, но… Не ви разбирам! Чуйте… — и полугласно: — Боже, д-дори по име не мога да я нарека! Обяснете ми какво сбърках!
	Непреклонно издрънча резето.
	Сенка гледаше и не можеше да повярва на очите си. Има Бог, има! Ето го Истинското Чудо за Чутата Молитва!
	Услади ли ви се горчицата, красавецо невъзможен?
	— Ераст Петрович — попита Скорик с най-угоднически глас, — да дам ли на заден ход?
	— Върви по дяволите!!! — кресна инженерът, забравил вечната си учтивост.
	А Сенка никак не се обиди.


>	Как Сенка стана чифутче

	Сутринта го събуди Маса. Целият мръсен и вони на пот, а очичките му кървясали, все едно не е спал през нощта, а е товарил тухли.
	— Какво става, сенсей? — учуди се Сенка. — От любовна среща ли идвате? При Федора Никитишна ли бяхте или си имате някоя нова?
	Уж въпрос като въпрос, за мъжкото самолюбие дори приятен, обаче японецът взе, че се ядоса.
	— Къдзето трябва, там съм бир! Ставай, бездерник, стана прадне!
	И чак замахна поганецът. А го учи на любезност!
	Нататък стана още по-зле. Настани сънения човек на стол, намаза му бузите със сапун.
	— Еее! — разкрещя се Сенка, като видя в ръката му бръснач. — Не пипай! Пускам си брада.
	— Господар наредир! — кратко отвърна Маса, с лявата ръка обгърна раменете му, за да не се дърпа, а с дясната мигом му обръсна не само петдесет и четирите косъма на брадата, но и мустаците.
	Сенка от страх да не го пореже не помръдна. А японецът, докато остъргваше под носа му и последните остатъци от току-що поникналата му мъжка красота, сумтеше: „Много честно. Един се подсмива, друг гръб превива.“ За кого става дума, кой превива гръб, Скорик изобщо не разбра, но хич и не попита. Дори реши, че за подобно безпардонно насилие над себе си никога повече няма да проговори на жълтура изедник. Ще му обяви бойкот като в английския парламент.
	Но издевателствата над личността му тепърва започваха. След бръсненето Сенка бе отведен в кабинета на Ераст Петрович. Инженерът не беше там. Вместо него пред тройното огледало седеше стар чифутин с кипа и сако, любуваше се на големия си нос и си решеше веждите, бездруго ужасно космати.
	— Обръсна ли го? — попита старецът с гласа на господин Неймлес. — Чудесно. П-почти свърших. Седни тук, Сеня.
	Никога не би разпознал Ераст Петрович в този му вид. Дори кожата на шията и ръцете му беше станала бръчкава, жълтеникава, на старчески петна. От възторг Сенка забрави бойкота, хвана сенсея за ръката:
	— Ау, страхотно! А мен ме направете циганин, става ли?
	— Днес нямаме нужда от цигани — каза инженерът, застана зад гърба на Сенка и взе да му втрива в темето някакво мазило, от което косата му веднага залепна за черепа и ушите му клепнаха. — Да сложим лунички — нареди Ераст Петрович на японеца.
	Онзи подаде на господаря малка стъкленица. Няколко плавни втриващи движения — и физиономията на Сенка стана много луничава.
	— Перука номер четиринайсет.
	Маса подаде нещо като червени кълчища и те върху Сенкината глава се превърнаха в рижа грива, провиснала от слепоочията му на масури. Инженерът го погъделичка с четчица по веждите и миглите — те също станаха червеникави.
	— Какво да го правим славянския нос? — замислено попита сам себе си инженер Неймлес. — Наставка? Ами да.
	Залепи му лепкав восък, мацна отгоре с телесна на цвят боя, сипна още лунички. Стана нос и половина!
	— За какво е всичко това? — весело попита Сенка, докато се любуваше на вида си в огледалото.
	— Сега си еврейчето Мотя — отвърна Ераст Петрович и му нахлупи на главата кипа като своята. — Съответното облекло ще ти връчи Маса.
	— Не искам да съм чифутче! — възмути се Сенка, който чак сега съобрази, че рижавите масури са чифутски пейси. — Не желая!
	— З-защо?
	— Не ги харесвам! Мразя им гърбоносите човки — в смисъл лица.
	— А какви лица харесваш? — поинтересува се инженерът. — Чипоноси? Тоест, ако е руски човек, само заради това веднага го обожаваш?
	— Еми зависи кой е.
	— Много правилно — одобри Ераст Петрович и си избърса ръцете. — Обичта трябва да е много избирателна. А омразата — още повече. И във всички случаи не заради носа. Но стига сме д-дискутирали. След един час имаме среща с господин Вампира, най-опасния московски разбойник.
	От тези думи Сенка направо се смрази и веднага забрави чифутите.
	— А според мен Княза е по-страшен от Вампира — рече небрежно и леко се прозя.
	Така пишеше в учебника по светски живот: „Ако темата на разговора ви засяга живо, не трябва да издавате вълнението си. Направете с небрежен тон някаква неутрална забележка по този повод, покажете на събеседниците си, че сте запазили хладнокръвие. Допустима е дори прозявка, но съвсем умерена, разбира се, и непременно прикрита с ръка.“
	— Зависи — възрази инженерът. — Княза наистина лее къде повече кръв, но от злодеите винаги е по-опасен онзи, пред когото е бъдещето. А бъдещето на криминална Москва със сигурност не е пред б-бандитите, а пред „доячите“. Доказва го най-проста аритметика. Начинанието на Вампира е по-безопасно, защото по-малко дразни властите, а за някои техни представители дори е изгодно. Пък и печалбите на „д-дояча“ са по-големи.
	— Как ще са по-големи? Княза накуп прибира по три хилядарки, а Вампира събира от дюкяните по рубла на ден.
	Маса донесе тоалета: стари обуща, кърпени гащи, вехта куртка. Сенка с погнуса се заоблича.
	— По рубла — съгласи се господин Неймлес, — но пък от всеки дюкян и всеки ден. И такива овце, на които с-стриже вълната, са му двеста на брой. Това колко прави на месец? Двойно повече от плячката, която прибира Княза средно при обир.
	— Ама Княза не обира плячка веднъж на месец — не се предаваше Скорик.
	— А колко? Д-два пъти? Нека са три. Но и Вампира не прибира от всички по рубла. От хората, при които ще идем сега, възнамерява да вземе кръгло дванайсет хиляди.
	Сенка ахна:
	— Какви са тези хора, от които може да вземе толкова много пари?
	— Евреи — отговори Ераст Петрович и пъхна нещо в една торба. — Те отдавна имат построена синагога близо до Хитровка. Сегашният генерал-губернатор при назначаването си преди девет години в Москва не позволи да се освети с-синагогата и изпъди почти всички евреи от града. А сега еврейската общност пак укрепна, разрасна се и настоява за свой молитвен дом. От властите са взели разрешение, но имат затруднения с б-бандитите. Вампира заплашва да опожари сградата, изстрадана с цената на огромни жертви. Иска да му дадат плата.
	— Ама гадина! — възмути се Сенка. — Ако си православен човек и не понасяш чифутския молитвен дом, подпали го безплатно, не им взимай сребърниците. Нали така?
	Ераст Петрович не отговори, само въздъхна. А Скорик помисли и попита:
	— Тия чифути що не се оплачат в полицията?
	— Полицията иска още повече за закрила от бандитите — обясни господин Неймлес. — Затова гвирите* — членове на попечителския съвет, предпочитат да се разберат с Вампира и са назначили специални представители. Ние с теб, Сеня, тоест Мотя, сме въпросните п-представители.
	[* Гвири — влиятелни големци (идиш). — Б.пр.]


	— Аз к’во ще правя? — попита Сенка, докато се спускаха по „Спасо-Глинишчевски“.
	Този маскарад много по не му допадна от предишния, просешкия. Докато пътуваха с файтона, иди-дойди, но щом слязоха и закрачиха по „Маросейка“, на два пъти им викнаха „чифути“ и едно пишлеме ги замери с умряла мишка. Да имаше как, щеше да го опердаши едно хубаво, за да не закача хората, но поради важността на задачата се наложи да преглътне.
	— Какво ще правиш ли? — попита господин Неймлес и поздрави пазача на синагогата. — Мълчи си и стой с отворена уста. Можеш ли да пускаш лиги?
	Сенка показа.
	— Браво.
	Влязоха в съседната къща до чифутския молитвен дом. В чиста стая с прилична мебелировка ги чакаха двама нервни господа със сюртуци и кипи на главата, но без масури — единият побелял, другият чернокос.
	Май изобщо не чакаха Ераст Петрович и Сенка. Побелелият им махна с ръка и каза нещо не на руски, но явно в какъв смисъл: чупката оттук, махайте се.
	— Аз съм, Ераст Петрович Неймлес — каза инженерът и домакините (вероятно въпросните „гвири“) ужасно се учудиха.
	Чернокосият със задоволство вдигна пръст:
	— Казах ви, че е евреин. Презимето му е еврейско — изопачено от „Нахимлес“.
	Белокосият преглътна, острата му адамова ябълка подскочи. Той тревожно погледна инженера и попита:
	— Сигурен ли сте, че ще успеете, господин Неймлес? Може би ще е по-добре да платим на този бандит? Да не стане беля? Не искаме неприятности.
	— Няма да имате неприятности — увери го Ераст Петрович и прибра торбата под масата. — Часът е д-два. Сега ще се появи Вампира.
	И наистина — зад вратата някой заопява — кой знае кой:
	— Ох, иде, иде!
	Скорик погледна през прозореца. Откъм Хитровка бавничко се движеше Вампира, пафкаше цигарка и със злобарска усмивка поглеждаше наоколо.
	— Сам е, без тестето — спокойно отбеляза господин Неймлес. — Чувства се сигурен. Пък и не ще да дели със своите хора, прекалено добра п-плячка.
	— Ако обичате, господин Розенфелд — посочи чернокосият завеската зад къта с диваните (нарича се „алков“). — Не-не, след вас.
	И попечителите се скриха зад пердето. Белокосият успя да пошепне:
	— Ах, господин Неймлес, господин Неймлес! Гласуваме ви доверие, само да не ни погубите!
	И по стълбите затрополиха стъпки.
	Вампира бутна вратата, без да чука, влезе. Присви очи след ярко осветената улица. Каза на Ераст Петрович:
	— К’во става, чифути, приготвихте ли мангиза? Ти ли, деде, ще шариш сухото?
	— Първо, здравейте, младежо — промълви господин Неймлес с треперлив старчески гласец. — Второ, не се оглеждайте из стаята — тук няма никакви пари. Трето, седнете и ми дайте възможност да поговоря с вас като с разумен човек.
	Вампира ритна предложения стол и той с трясък отлетя в ъгъла.
	— Лакърдии, а? — присви воднистите си очи. — Стига лакърдии. Думата на Вампира е железна. Утре ще си печете мацата* на пожарището. От синагогата. А за да ме разберат по-добре братоците ти, сега ще те поокастря, пръч дърташки — измъкна от кончова си нож и се насочи към Ераст Петрович.
	[* Маца — безсолни и безквасни хлебчета, които се ядат по време на еврейската Пасха — Б.пр.]
	Онзи не се помръдна.
	— Ай, господин изнудвач, напразно ми губите времето с разните глупости. Бездруго ми остава живот колкото свинско опашле, пу, нечисто животно — и с погнуса плюна встрани.
	— Направо уцели, деде — Вампира хвана инженера за фалшивата брада и почти допря острието на ножа до лицето му. — За начало ще ти избода окото: После ще ти оправя носовката, защо ти е такъв клюн? И после ще колна и теб, и дечкото.
	Господин Неймлес погледна съвсем спокойно страшния човек, но на Скорик от ужас му увисна ченето. На ти сега един маскарад!
	— Стига сте плашили Мотя, че той си е мишугес* — рече Ераст Петрович. — И махнете това желязо. Веднага си личи, господин бандит, че не познавате вий евреите. Те са такива хитреци! Обърнахте ли внимание кого ви изтъпанчват? Дали вий виждате тук председателя на попечителския съвет Розенфелд или раби Белякович, или може би богатия търговец Шендиба? Не, виждате стария болен Наум Рубинчик и шлемазела** Мотя, за които никой не жали. Аз самият не жаля за себе си, този живот ми дойде до тука — прекара пръсти през гърлото си. — Ако пък „колнете“ Мотя, вий ще направите голямо облекчение за клетите му родители, те ще ви кажат: „Много мерсим, господин Вампир.“ Тъй че нека не се сплашваме, а да си поговорим като солидни хора. Знаете ли как казват в руското село? В руското село казват: от вас стоката, от нас търговецът, да правим пазарлък. Вий, мосю Вампир, сте млад човек, искате пари, а евреите искат да ги оставят на мира. Така ли е?
	[* Мишугес — луд, чалнат (идиш). — Б.пр.]
	[** Шлемазел — загубеняк, нещастник (идиш). — Б.пр.]
	— Така де — Вампира отпусна ръката с ножа и облиза мазните си устни. — Ма ти нали ми редиш, че няма мангизи.
	— Пари няма… — старият Рубинчик хитро блесна с очи и малко помълча. — Но пък има сребро, много сребро. Урежда ли ви много сребро?
	Вампира този път прибра ножа в кончова, щракна с пръсти.
	— Не ми ги сучи тия. Давай без пунт. Какво сребро?
	— Вий дали сте дочували за подземното имане? Виждам по блясъка в малките ви очи, че сте дочували. Това имане са закопали евреи, когато са пристигнали в Москва от Полша по време на царица Екатерина, Господ да й прости всички прегрешения, задето не обичаше нашите. Сега такова чисто, хубаво сребро вече не се прави. Вий чуйте само как звънти — извади от джоба си шепа сребърни люспици, от онези същите старовремски копейки (или не същите, а подобни — кой ги знае) и ги раздрънка под носа на „дояча“. — Повече от сто години среброто си е останало скрито и всичко е тихо и кротко. Понякога са взимали малко оттам, ако е било голяма нужда. А сега нямаме достъп там. Един хитровски поц* намерил нашето съкровище.
	[* Поц — шибаняк (идиш). — Б.пр.]
	— Чувал съм такива приказки — кимна Вампира. — Значи е истина. Вашите ли изклаха писарушката и семейството му? Красота. А па викат, че чифутин муха не убива.
	— Вай, аз ви се много моля! — разсърди се Рубинчик. — Защо вий говорите такива гадости, пепел ви на езика! Само това остава, и този случай да се припише на евреите. Може вий да сте заклали клетия поц, отде да знам? Или Княза? Вий знаете кой е Княз? О, един ужасен бандит. Не ми се сърдете, но е по-ужасен от вас…
	— Де-де! — замахна към него Вампира. — Още не сте виждали истински ужасии от мен!
	— И по-добре. Вярвам ви — старецът опъна длани напред. — Не е там работата. Работата е там, че господин Княз е научил за имането и го търси ден и нощ. Сега не смеем да припарим там.
	— Ох, този Княз, този Княз — Вампира стисна жълти зъби. — Давай, деде, дроби нататък.
	— Нататък — какво нататък. Ето ви нашето делово предложение. Ний ви показваме това място, вий и вашите момчета изнасяте среброто и после си делим по честному: половината за нас, пък половината за вас. И това, повярвайте ми, младежо, ще дойде не двайсет хиляди, а много повече.
	Вампира хич не се поколеба:
	— Става. Сам ще измъкна всичко, никой ми не трябва. Само кажете мястото.
	— Имате ли часовник? — попита Наум Рубинчик и скептично се взря в златния ланец, провиснал от джоба на Вампира. — Това добър часовник ли е? Точен ли е? Вий трябва да сте в ерошенковското подземие, най-далечното, дето има тухлени подпори, тази нощ. Точно в три. Ще ви чака ей този Мотя, горкото нямо момче, и ще ви заведе където трябва.
	Сенка се изпоти от острия змийски поглед, който му хвърли Вампира, и пусна лига от провисналата си долна устна.
	— И освен това искам да ви кажа нещо накрая, за да го запомните — със сърдечен глас продължи старият евреин и леко хвана „дояча“ за ръкава. — Когато видите имането и го пренесете на по-хубаво място, ще си кажете: „Защо аз да давам половината на тези глупави евреи? Какво ще ми направят? По-добре да го запазя за себе си, а на тях ще се посмея.“ Може ли вий така да си помислите?
	Вампира завъртя глава към ъглите на стаята — да види дали няма икона. Не намери и взе да се кълне:
	— Нека гръм да ме удари! Нека сто години съм затворен в дранголника! Нека охтика да ме фане! Ако с мен подкарат с добро, и аз обръщам добрия край, Бога ми!
	Старчокът го послуша-послуша, покима и ненадейно попита:
	— Познавахте ли Александър Благословени?
	— Кого? — опули се Вампира.
	— Царя. Брат на прадядото на нашия император. Вий знаете ли Александър Благословени, питам ви? По израза ви виждам, че не сте знаели този велик човек. Аз обаче го видях, както сега виждам вас. Тоест не че съм се познавал с Александър Благословени, не, за Бога. И той не ме е виждал, защото лежеше мъртъв в ковчега. Караха го в Петербург от град Таганрог.
	— К’ви ми ги мелиш, деде? — сбърчи чело Вампира. — К’во общо имам с твоя цар в ковчега?
	Старецът поучаващо вдигна жълт пръст:
	— Това, мосю разбойник, че ако вий ни излъжете, и вас така ще ви подкарат в ковчег и Наум Рубинчик ще дойде да ви види. Край, уморих се. Вървете си. Мотя ще ви заведе където трябва — оттегли се, седна на един фотьойл и отпусна глава на гърдите си. След секунда се чу тихичко жално похъркване.
	— Бива си го дедето — намигна Вампира на Сенка. — Гледай, рижав, нощес да си където рече човекът. Само да ме преметнеш, ще ти омотам езика на шията — обърна се с мека котешка стъпка и си тръгна.
	Щом долу хлопна вратата, иззад пердето изскочиха двамата евреи.
	И заговориха в един глас:
	— Какви му ги наговорихте? Какво сребро? Защо си измисляте? Къде ще намерим сега толкова много старинни монети? Това е направо катастрофа!
	Ераст Петрович, който мигом се беше събудил, не прекъсна ломотещите попечители, а се беше задълбочил в свои лични занимания: свали кипата от главата си, беловласата перука, махна брадата, после извади от торбата шишенце, намокри памук и взе да си търка кожата, така че старческите петна и бръчките изчезнаха като по чудо.
	Щом настъпи пауза, кротко каза:
	— Не, не с-съм си измислил. Наистина има съкровище.
	Гвирите го зяпнаха, сякаш проверяваха дали не се шегува. Но си личеше, че не, господин Неймлес не се шегува.
	— Ама… — нежно се обърна чернокосият към него като към душевноболен. — Нали разбирате, че този бандит ще ви измами? Ще прибере цялото съкровище и нищо няма да ви даде.
	— Ще измами, разбира се — кимна инженерът и свали сакото, избелелия панталон и галошите. — И тогава ще му се случи това, което му предсказа Наум Рубинчик: ще го подкарат в ковчег. Само че не към Петербург, а към Божедомка, към общите гробове.
	— Защо се съблякохте? — тревожно попита беловласият. — Да не тръгнете така по улиците?
	— Моля да ме извините, че съм неглиже, г-господа, но нямам никакво време. Време е с този юноша да направим следващата визита — Ераст Петрович се обърна към Скорик: — Сеня, не стой като паметник на П-пушкин умислен, събличай се. Извинете, господа.
	Попечителите пак се спогледаха и по-възрастният каза:
	— Добре, ще ви гласуваме доверие. Вече нямаме друг изход.
	Двамата се оттеглиха с поклон, а инженерът извади от торбата черкезка с патрондаш, меки кожени ботуши, калпак, ремък с кинжал и за нула време се превърна в кавказец. Сенка гледаше изумен как господин Неймлес залепва върху поддържаните си мустачки други, черни като смола, и разбойническа брада в същия цвят.
	— Същински имам Шамил сте! — възхити се Сенка. — Виждал съм го на картинка в една книга!
	— Не Шамил, а К-казбек. И не имам, а воин абрек, слязъл от планините да превземе града на неверниците гяури — отговори Ераст Петрович, докато сменяше побелелите вежди с черни. — Съблече ли се? Не-не, гол.
	— При кого отиваме сега? — попита Сеня, обхванал с две ръце ребрата си — доста хладно си беше да седи гол.
	— При негово сиятелство бившия ти п-патрон. Облечи това.
	— Какво сия… — и не се доизказа, млъкна. Направо застина, вдигнал в ръка нещо копринено, безтегловно, което инженерът беше измъкнал от същата торба. — При Княза? Моля ви се! Ераст Петрович, миличък, той ще ме убие! Окото му няма да мигне! Щом ме види, веднага ще ме утрепе. Той е луд!
	— Не, не така — господин Неймлес разгъна късите копринени наполеонки с дантелки. — Първо това, п-после чорапите с жартиери.
	— Женско бельо? — взря се Скорик. — Защо ми е?
	Инженерът извади от торбата рокля и високи ботинки с връзки.
	— На момиче ли ще ме правите? Предпочитам да умра!
	Така са го замислили с Маса от самото начало, сети се Скорик. Затова му обръснаха лицето с бръснача. Ама не са познали! Докога ще се гаврят?
	— Няма да го облека това, и точка! — категорично заяви той.
	— Твоя работа — сви рамене Ераст Петрович. — Но ако Княза те п-познае, непременно, както се изрази, ще те утрепе.
	Сенка преглътна.
	— А не може ли някак си без мен?
	— Може — каза инженерът. — Макар че това ще з-затрудни задачата ми. Но не е там работата. После ще те е срам.
	Скорик посумтя, пък облече хлъзгавите женски гащи, мрежестите чорапи, червената рокля. Ераст Петрович сложи на клетника светла перука с буклички, изчисти от лицето му чифутските лунички и му почерни миглите.
	— Я свий устнички — и едно хубаво го намаза с дъхаво червило. После му подаде огледалце: — Виж се каква си красавица.
	Скорик не погледна, ами обърна гръб.


>	Как Сенка стана мадмоазелка

	— Стоп-стоп, вихрогони! — ревна кочияшът на враните коне и красавците се заковаха на място. Средният изви ваяна шия, погледна към кочияша с бясно око и тропна по паважа с подковано копито — изхвърчаха искри.
	Красиво пристигнаха пред странноприемница „Казан’“, тежкарски. Боцмана, дето продаваше свирки от количката си, и струпалите се край него маляци се обърнаха към луксозния (три рубли на час!) фиакър и зяпнаха кавказеца и спътничката му.
	— Тук чакай! — заповяда джигитът на кочияша и му хвърли лъскав златен империал.
	Скочи, без да докосне стъпалото. Подхвана за кръста маскирания Сенка и леко го свали на земята, след което тръгна направо към портите. И не рече на Боцмана потайното „йовс“, както Скорик го беше научил, а подхвърли важно:
	— Аз съм Казбек.
	И Боцмана — нищо, не наду свирката, само примижа. Кимна на източния хубавец — влизай. И едва погледна Сенка. Може да се каже, че не прояви никакъв интерес към неговата особа, поради което буцата, натежала в стомаха на Скорик, леко се отпусна.
	— По-г-грациозно — каза му в двора Ераст Петрович с нормалния си глас. — Не размахвай ръце. Не върти рамене, а бедра. Така е добре.
	Почука, вратата се отвори, надникна някакво непознато на Сенка момче. Нов шестак, сети се Скорик и сякаш шилце го бодна в сърцето. Да не изревнува? Чудна работа.
	Сенка не одобри момчето. С плоска мутра и жълти очи като котка.
	— К’во има? — попита шестакът.
	Господин Неймлес рече и нему същото:
	— Аз съм Казбек. Кажи на Княза.
	(В устата му прозвуча като „Кинязъ“).
	— Какъв Казбек? — изсумтя с нос шестака и незабавно два железни пръста го хванаха за същия.
	Абрекът изруга гърлено, сочно тресна плоскомутрестия в касата на вратата, после го дръпна — и онзи се срути на пода.
	Тогава Казбек влезе, прекрачи падналия и решително тръгна по коридора. Сенка възкликна и се втурна подире му. Озърна се и видя, че шестакът се държи за челото и мига шашардисан.
	Леле, Боже Господи, какво ли ще стане?
	В голямата стая Шантав и Щурав както винаги играеха карти. Сланината го нямаше, но на кревата лежеше с обуща Цайса и си чистеше с ножка ноктите.
	Към него се насочи кавказецът.
	— Ти ли си валето? Води ме при Княза, искам да говоря. Аз съм Казбек.
	Близнаците спряха да шляпат картите. Единият (Сенка така и не се научи да ги различава) смигна на госпожицата, другият тъпо загледа сребърния кинжал, окачен на колана на госта.
	— Казбек е над мене. Застанал съм сам* — безметежно се усмихна Цайса и се изправи като пружина. — Да вървим, щом сте дошли.
	[* По „Кавказ“, 1829 г., на А. С. Пушкин: „Кавказ е под мене. На връх заснежен аз съм застанал…“, превод Л. Любенов. — Б.пр.]
	Нищо не попита, просто ги поведе. Ох, не е на хубаво това.
	Княза седеше до масата страховит, подпухнал — явно много беше пил. Почти не приличаше на красавеца, какъвто доскоро изглеждаше в очите на Скорик (само преди месец!) И ризата му, макар атлазена, ама смачкосана и лекьосана, и къдриците му чорлави, и физиономията му небръсната. На масата освен празни бутилки и вечния буркан краставички имаше, кой знае защо, златен свещник без свещи.
	Сенкиният враг вдигна към новодошлите помътени очи и попита кавказеца:
	— Ти кой си? Какво искаш?
	— Аз съм Казбек.
	— Кой?
	— Сигурно онзи същият, дето наскоро е дошъл от Кавказ с двайсетимата джигити — тихо обясни Цайса, подпря се на стената и скръсти ръце пред гърдите си. — Бях ти казал. Преди три месеца се появиха. Изкъшкали мариинските апаши, взели им дружките и турили ръка на всички дюкяни за газ.
	Абрекът се усмихна, по-точно вирна крайчеца на устата си.
	— Вие, руснаците, сте дошли в нашите планини и не си отивате. Аз пък съм дошъл при вас и също няма скоро да си тръгна. Съседи сме, Княже. Съседите живеят различно. Някои се колят, това го можем. Други са авери. По вашему — побратими. Избирай как предпочиташ.
	— Хич не ми пука — лениво сви рамене Княза. Гаврътна една чашка, не замези. — Живей си, докато не ни се мотаеш в краката, ако ни омръзнеш — може и да се поколяме.
	Цайса полугласно предупреди:
	— Княже, с тях не става така. Дошъл е сам, но другите със сигурност са се спотаили наоколо. Само да им свирне — и ще ни налетят с кинжалите.
	— Да налетят — рече през зъби Княза. — Ще видим кой кого. Добре де, Цайс, не си от стъкло — и се засмя, доволен от шегата, която по културному се наричаше „каламбур“. — К’во се репчиш, Казбек? Шегувам се. Княза е весел човек. Щом ще сме авери, да сме авери. Дай лапа.
	Стана и протегна ръка. На Скорик малко му олекна, вече си мислеше, че тъй ще си отидат зян.
	Обаче абрекът не пожела да му стисне ръка.
	— За нас, планинците, не е работа да си стискаме кунките. С дела се доказва. Авер на авера трябва да подари най-скъпото си.
	— Така ли? — Княза направи широк жест. — Казвай какво искаш. Княза има душа покривка — бяла и голяма. На, гледай. Свещник от чисто злато. Тия дни го взех от един търговец. Искаш ли да ти го подаря?
	Казбек поклати глава с рунтав калпак.
	— А какво искаш? Казвай.
	— Смъртта искам — тихо, яростно рече кавказеца.
	— Чия смърт? — изненада се Княза.
	— Твоята. Казват, че тя ти е най-скъпа от всичко. Дай ми я. Тогава сме авери до гроб.
	Скорик пръв загря за какво става дума и зажумя от ужас. Сега вече край. Сега вече ще шурнат фонтани от кръв — и неговата, Сенкината, също. Ох, майко-майчице, посрещни с ангелите синчето си Сеня.
	Цайса също разбра. Не се помръдна, но пръстите на дясната му ръка леко се плъзнаха в ръкава на лявата. А там, в ръкава, има кожена маншетка с ножки. Като метне няколко — и сбогом, скъпи гости.
	Княза последен чактиса. Той зина, дръпна си яката, видяха се издутите му вратни жили, но викът още не беше екнал — от гняв му се сви гърлото.
	А Казбек продължи преспокойно:
	— Дай ми твоята приятелка, Княже. Искам я. Аз пък съм ти довел най-хубавата си мадмоазелка. Стройна, гъвкава като планинска коза. На, вземи я. Не ми се свиди.
	И побутна Сенка насред стаята.
	— Ааа! — изврещя Скорик. — Майчице!
	Но писъкът му почти не се чу — така гръмогласно изрева Княза:
	— Със зъби! Гръкляна! Мърша!!!
	Грабна от масата дълга двузъба вилица, с която се вадят краставици, и понечи да се нахвърли върху абрека, но в ръката на планинеца изведнъж проблесна малък черен револвер.
	— Ти — ръцете на раменете! — нареди на валето, а на Княза нищо не каза, само го жегна с очи.
	Цайса вдигна вежда, погледна преценяващо черното око на цевта. Показа на кавказеца празните си ръце и докосна с пръсти раменете си. Княза изпсува и хвърли вилицата на пода. Той не гледаше револвера, а оскърбителя си в очите и яростно хапеше собствените си устни — по брадичката му струеше кръв.
	— Ще те убия, все едно — дрезгаво викна той. — И в Марина рошча ще те докопам! Заради това ще ти изскубна червата, ще ги направя на салам!
	Казбек цъкна с език:
	— Вие, руснаците, сте като женки. Мъжът не кряска, мъжът тихо говори.
	— Значи тя и с теб, и с теб?! — не го слушаше Княза. Обърса злобна сълза, изскърца със зъби. — Курва, уличница, не мога повече да я търпя!
	— Аз при тебе дойдох като мъж, честно — абрекът сви черни вежди, в сините му очи блесна студен пламък. — Можех да я открадна, но Казбек не е крадец. С добро ти казвам: дай ми я. Ако не ми я дадеш, с лошо ще ти я взема. Само че първо мисли. Не ти я искам даром… — и пак посочи примрелия Сенка.
	Княза блъсна Скорик, който за нищо не му беше крив, с такава сила, че онзи се залепи на стената и се свлече на пода.
	— За чий ми е твоята кучка нацапотена!
	Макар да си беше ударил рамото, макар и да го беше страх, тези думи, иначе обидни, прозвучаха като музика за ушите му. Не го иска Княза, слава Тебе, Иисусе!
	— Мадмоазелката ти я давам просто така, за подарък, да не останеш без женка — засмя се джигитът. — А най-скъпото, което имам и ще ти подаря, е сребро, много сребро. Никога не си имал толкова…
	— Това сребро ще ти го забия в плювалника, гадино! — прекъсна го Княза и още дълго подвиква несвързани закани и ругатни.
	— „Много“ — какво ще рече, уважаеми? — попита Цайса, когато Княза се задуши от проклятия и млъкна.
	— Много каруци ще трябват, за да го откараш. Знам, че отдавна търсите туй сребро, аз пък го намерих. За Смъртта — ще го дам.
	Княза понечи пак да надига, но Цайса вдигна показалец: тихо, трай.
	— За съкровището на ерохинския писар ли говориш? — гальовно попита валето. — Намерил си го значи? Ох, бива си те, сине на Кавказ.
	— Да, сега имането е мое. Ако речете — ще стане ваше.
	Княза врътна глава като бик, кога гони щръклици.
	— Смъртта не давам! Нито за сребро, нито за злато. Не я давам! Тя никога няма да бъде твоя, кучи сине!
	— Тя вече е моя — кавказецът си погали брадата със свободната ръка. — Както искаш, Княже. Аз честно дойдох, ти ме наричаш „кучи син“. Вече знам, че при вас в Москва се ругаете по най-различни начини, но за „кучи син“ се вади нож. Ще се бием. Аз имам повече бойци от твоите, всеки е орел! — и заотстъпва към вратата с насочен револвер. Сенка скочи, притисна глава в черкеската му.
	— Накъде, гадино? — ревна Княза. — Жив няма да излезеш оттук! Давай, стреляй! Моите вълци ще те сдавят!
	В стаята надникна един от близнаците:
	— Княже, каква е тая патърдия. Викаш ли ни?
	Без да отлепя нито за миг очи от Княза и Цайса, абрекът хвана Шантав-Щурав с лявата ръка под брадичката, подържа го така една-две секунди и го пусна. Юнакът се стовари като чувал и се превъртя встрани.
	— Чакай, уважаеми — каза Цайса. — Не си отивай. Княже, човекът е дошъл с мир при теб, с добра воля. Една женска повече или по-малко — какво толкова? — и продължи в стихотворна форма: — Не тъгувай, княже, срам — тези чудеса ги знам.
	А, сети се Скорик, това ми е познато. Така казва Лебедицата на княз Гвидон: един вид, не се газирай, ще те уредя екстра отвсякъде.
	Но хитровският Княз явно не беше чел приказката и замига на парцали. Онзи също мигна, но не с двете очи, а с едното — Сенка добре го видя отстрани.
	— Съкровище, казваш? — мрачно изгъгна Княза. — Добре. Ако става дума за имането на писарушката — да се трампим. Но първо даваш среброто.
	— Мъжка дума? — рече Казбек. — Апашка?
	— Апашка — потвърди Княза и както е редно при клетва, с палец се перна през гърлото, но Сенка пак забеляза измама: Княза си беше скрил лявата ръка зад гърба и сигурно беше направил неприличен жест, така че апашката дума да не чини грош пара. Ще трябва после да каже на Казбек, тоест на Ераст Петрович, за това подло коварство.
	— Добре — джигитът кимна и прибра револвера. — Елате нощес в ерошенковското подземие, в най-далечната част, дето е задъненият коридор. Само двамата и никой друг. Точно в три и четвърт. Ако дойдете по-рано или по-късно, уговорката отпада.
	— Да дойдем двамата, че твоите апапи да ни изколят? — присви око Княза.
	— За това не ми трябва подземие — сви рамене Казбек. — Ако искахме, досега да сте станали на кебап. На мен в Москва ми трябват честни побратими, на които да имам вяра… Там ще ви чака един човек. И ще ви заведе където трябва. Щом видиш кой ще ви чака, ще разбереш: Казбек можеше нищо да не ти дава, даром да си вземе своето.
	Княза понечи да каже нещо (според вида му — гневно), но Цайса сложи ръка на рамото му.
	— В три и петнайсет през нощта сме там, уважаеми. Мъжка дума, апашка.
	Валето се закле без никакви пинизи, и двете му ръце се виждаха.
	— Та не щеш ли мадмоазелката? — попита кавказецът от вратата.
	Сенка се вцепени. Ох, Ераст Петрович, искате да ме унищожите, а? Свети Николай, Богородице застъпнице, не ме изоставяйте!
	Но Княза, дано Господ му отземе хиляда години от адските мъчения заради това, вместо отговор просто се изхрачи на пода.
	Спасен.


>	Как Сенка стана фурсетка

	Навън, щом се качиха на фиакъра и се отдалечиха, Сенка горчиво въздъхна:
	— Благодаря ви, Ераст Петрович, за топлите грижи. Така ли постъпвате с верния си човек? Ами ако Княза беше казал „давай мадмоазелката“? Нима щяхте да ме оставите ей тъй да си загина?
	— Като завиеш зад ъгъла, сапирай! — нареди на кочияша неблагодарникът инженер с все същия „кавказки“ глас. И отговори на упрека чак след като слязоха от фиакъра. — За Княза съществува само една жена. Никоя д-друга няма и да погледне. Исках, Сеня, да ти личи колко си уплашен — за по-голяма достоверност на малката ни интермедия. Ти се справи прекрасно.
	Чак сега Сенка си даде сметка, че в маскиран вид — и като дърт чифутин, и като див планинец — Ераст Петрович изобщо не заеква. Чудна работа. Сети се също, че инженерът свърши цялата работа сам, партньорът не си мръдна пръста. И го досрамя. Най-вече заради страха — как се беше молил за помощ на Богородица застъпница и свети Николай. Макар че какво толкова да го е срам? Жив човек е, не е истукан като господин Неймлес. Такъв няма нужда от молитви, Маса-сенсей същото го беше споменал.
	Вървяха по „Покровка“ покрай „Света Троица“, покрай величествения Успенски храм.
	— Вие никога ли не се молите Богу? — попита Сенка. — Понеже от нищичко не се боите, нали?
	— Защо да не се боя? — учуди се Ераст Петрович. — Боя се. Не познават страха само хора, които напълно са лишени от въображение. А щом се боя, значи се моля понякога.
	— Мамутите!
	Инженерът въздъхна:
	— „Лъжете“ се казва, но по-добре без крайна необходимост изобщо д-да не говорите такива неща, защото… — и направи неопределен жест.
	— Може да ме фраснете в лицето — сети се Скорик.
	— И затова. А молитвата ми, Сеня, е такава, един свещеник ме научи: „Пази ме, Господи, от кончина бавна, мъчителна, унизителна.“ Толкова.
	Скорик се замисли. За бавната смърт е ясно — кой ще иска десет години да лежи парализиран или жив да изсъхне? За мъчителната също е ясно.
	— А унизителната смърт каква е? Човек да умре, а други да го заплюват и да го ритат?
	— Не. И Христос са го били и унижавали, но какво срамно има в смъртта му? От друго се боя цял живот. Боя се да не умра така, че всички да ми се присмиват. После само това помнят за теб. Например френският президент Фор е запомнен не с това, че е покорил М-мадагаскар и е сключил съюз с Русия, а че негово превъзходителство се е споминал върху любовницата си. От бившия водач на нацията е останало само едно гадно остроумие: „Президентът умря при изпълнение на задълженията си — във всякакъв смисъл.“ Дори на паметната плоча на гроба му е изтипосан как лежи и прегръща знамето на републиката. Хората гледат и се хилят… От такава участ ме е страх.
	— На вас такъв конфуз не може да ви се случи — успокои инженера Сенка. — Вие сте добре със здравето.
	— Ако не такъв, може да ми се случи друг. Съдбата обича да се шегува с онези, които п-прекалено се грижат за достойнството си — Ераст Петрович се подсмихна. — Помниш ли как се бяхме скрили във ватерклозета, а Вампира чу шум и извади револвера?
	— Има си хас да не помня. Направо си бехме мунти.
	— Не „бехме мунти“, а бяхме загазили. Та ако Вампира беше гръмнал през вратата, направо щеше да ни просне в т-тоалетната чиния. Красива смърт, а?
	Скорик си представи как с Ераст Петрович са се топнали един връз друг в тоалетната чиния и кръвта им изтича право в отходната тръба.
	— Не бих казал, че е много красива.
	— Нали. Не си е работа така да умре човек. Глупава слабост, знам, но не мога да се преборя със себе си — господин Неймлес виновно се усмихна и внезапно спря — точно на ъгъла с „Колпачни переулок“. — Тук, Сеня, пътищата ни се разделят. Аз трябва да отида до пощата, за да пратя едно важно п-писмо. Ти ще действаш нататък без мен.
	— Ма кво сега? — наостри се Скорик. Какви ли нови мъчения му е подготвил коварният Ераст Петрович?
	— Ще отидеш в полицейския участък да връчиш писмо на Солнцев.
	— И толкова? — примижа мнително Сенка.
	— И т-толкова.
	Добре тогава, ще занесе писмото — нищо особено.
	— Да можеше само да си сваля тези женски дрехи — измърмори все пак. — Ще стана за ташак пред хората.
	— За срам — поправи го досадникът инженер. — Няма време за преобличане, върви така. Хем е по-безопасно.
	Все едно котка го драсна с нокти през сърцето. По-безопасно ли? Тоест в какъв смисъл?
	А господин Неймлес още повече раздразни неприятната котка.
	— Ти си умен младеж — вика, — действай според ситуацията — извади от джоба си два плика. Единия даде на Сенка, другия задържа.
	Скорик понечи да си почеше гърдите — да раз кара гадната котка, ала напипа нещо меко: Ераст Петрович го беше натъпкал с памуци под роклята, за да стане женска фигура.
	— Или по-добре аз да припна до пощата, а вие да идете при пристава? — предложи без много надежда.
	— Не ми е работа да се п-появявам в полицията. Дръж писмото. Ще го дадеш лично на полковника.
	Пликът беше ненадписан и дори незалепен.
	— Да не си губиш времето да ходиш за нов — обясни господин Неймлес.
	Бре, нищо не може да скрие човек от този змей премъдър.


	Още не минал и стотина крачки — отзад някой му налетя, награби го за ватените цици.
	— Ау, сладка-пухкава, ще се погушкаме ли? — пламенно пошепна в ухото му.
	Той се обърна: брадясала мутра, вони на кръчма, на лук.
	Ето какво било само момиче да се разкарва из Хитровка.
	Първо мислеше просто да сплаши простака, да му каже, че ще се оплаче на Пачата, най-главния хитровски сутеньор, но неканеният ухажор го близна по шията и тогава вече Сенка кипна.
	Точно по японски образец първо издиша целия си въздух, та коренът на силата му да се премести от гърдите в корема, ритна ухажора с тока по кокалчето и когато онзи изохка и отпусна лапи, Скорик мигом се извъртя и му заби пръст под лъжичката.
	Сладострастникът приклекна, хвана се за тумбака, лицето му стана сериозно, замислено. Тъй-тъй, помисли как трябва да се държиш с девойките.
	И влезе в един забутан вход на спокойствие. Отвори писмото.
C>
	Уважаеми господине Инокентий Романович!
	Научих от достоверен източник, че Вие сте научили от достоверен източник за пристигането ми в Москва. Макар никога да не сме си симпатизирали, надявам се, че развихрилата се жестока престъпност на поверената Ви територия тревожи Вас, слугата на закона, не по-малко, отколкото мен, който отдавна е далеч от предишната си служба и московските проблеми. Ето защо искам да ви направя делово предложение.
	Тази нощ ще събера на едно удобно място главатарите на двете най-опасни московски банди — на Княза и на Вампира — и с Вас ще ги арестуваме. Мястото не позволява да се съберат голям брой хора — ще трябва да се ограничите само с един помощник, така че изберете най-опитния полицай. Сигурен съм, че трима ще се справим с ареста на Княза и Вампира.
	Особата, която ще ви връчи това писмо, не знае нищо за случая. Тя е най-обикновена улична девойка, която се съгласи да изпълни поръчението ми срещу малка сума, затова няма смисъл да я разпитвате.
	Ще дойда да ви взема в три и двайсет след полунощ. Като умен и честолюбив човек ще се досетите, естествено, че не е нужно да докладвате за предложението ми на началството. Най-многото да спечелите благосклонното внимание на градските власти. Обаче аз не съм престъпник, не съм обявен за издирване, така че повишение и ордени няма да заслужите с доноса си. Много по-големи ще са дивидентите Ви, ако се съгласите да участвате в моето начинание.
@	Фандорин
C$
	Скорик знаеше какво е „дивиденти“ (когато ти дават пари просто така, без нищо), но последната дума не разбра. Сигурно нещо като „адио“ или „приемете и прочее“, „искрено ваш“ — общо взето, от този род работи, дето се пишат в края на писмата за по-изискано. „Фандорин“ — добре звучи. Трябва да го запомни за някой бъдещ случай.
	Близна плика с език, залепи го и след минута-две вече влизаше в двора на Трети мясницки участък.
	Проклето място, пу, да го вземат мътните. Измислено е, за да се изтезават човеците, да им се почерня животът, дето и без това не е кой знае колко прекрасен.
	Пред портите със свалени шапки стояха няколко кочияши — нарушители на уличното движение. Дошли са да изкупят свалените номера на файтоните. Това струва към седем рубли, и то ако доста много се кланяш.
	В самия двор се бяха събрали в кръг неколцина селяни с препасани ризи. На вид — украинска дърводелска задруга, дошла в Москва на гурбет. Най-възрастният, с увиснали мустаци, обикаляше с шапка и всеки внимателно изсипваше в нея сребърни и медни монети. Ясно: работили са за някой строителен предприемач без нужния документ, сега копоите ще им приберат половината.
	Говореше се, че по-рано, при предишния пристав, тук нямало подобна катилщина, но според пастира и стадото.
	Сенка тъкмо бутна тапицираната с мушама врата и влезе в тъмен мръсен коридор — и някакъв бузест копой с нашивки го хвана.
	— Я гледай — рече той. Намигна и като го щипна за дупето — да има как, ще ти откъсна ръцете, говедо. — Нещо май не съм те виждал досега. Жълт билет за занаята ли искаш? Баш при мен. Ела.
	И го хваща за лакътя да го мъкне нанякъде. Сигурно лъже обаче за билета — иска безплатно да се възползва от момичето.
	— Търся господин полковника — строго изписука Сенка. — Да предам важно писмо.
	И куката го остави. Върви, вика, направо, после вдясно. Там е негово високоблагородие.
	Скорик тръгна според указанието. Покрай кафеза, дето държат хванатите скитници, покрай заключените килии с крадците и престъпниците (те, горките, пееха за черния гарван — да ти домилее). После коридорът стана по-чист, по-светъл и отведе Сенка до висока кожена врата с медна табелка „Пристав“.
	На деликатното му почукване строг глас отвътре каза:
	— Какво има?
	Скорик влезе. Пискливо поздрави и подаде писмото:
	— Помолиха ме да ви го предам самолично — и понечи тутакси да изчезне, но приставът джафна:
	— Къъде?
	Страховитият полковник седеше зад писалище и ядеше ябълка, която си режеше на резени с тънко ножче. Обърса острието със салфетка, после натисна някакво копче и острието се прибра с металическо щракване.
	Солнцев не бързаше да отвори плика, внимателно оглеждаше посетителката, особено задържа поглед на фалшивия бюст (е, престара се господин Неймлес, прекалено много памук натика).
	— Коя си ти? Уличница? Името?
	— С-санка — смотолеви Скорик. — Александра. Александрова.
	— Какво е това писмо? От кого? — Солнцев недоверчиво опипа плика, погледна го срещу светлината.
	Какво да каже?
	— Един клиент ми го даде… Нареди ми: лично на самия господин полковник, вика, го дай, собственоръчно.
	— Хм, какви велики тайни — измърмори приставът и заотваря плика. — Стой тук, Александрова. Чакай.
	Бързо прочете писмото, подскочи, разкопча теленото копче на коравата яка, навлажни с език устните си и зачете отново. Сега го чете дълго, сякаш се опитваше да открие нещо между редовете.
	На Сенка чак му доскуча. Добре че на стената висяха фотографии и вестникарски изрезки в остъклени рамки.
	Най-интересна беше една картинка от списание. На нея, подпрял ръка на кръста с юначен вид, стоеше Солнцев, по-млад, отколкото сега, а до него в изправен дървен ковчег — мустакат чичка с черна дупка в челото. Долу пише: „Млад полицейски инспектор сложи край на престъпната кариера на Люберецкия апаш“.
	А долу статия без картинка, но с голямо заглавие: „Арестуваха банда фалшификатори на пари. Браво, полиция!“
	Фотография без надпис: лично негово височество княза губернатор стиска ръка на Солнцев — Симеон Александрович — кльощав, грамаден на ръст, че и вирнал брадичка, а приставът, напротив, се превил в поклон, та чак и приклекнал, но сурата му, лицето тоест, усмихнато и доволно-предоволно.
	Още една статия, не много стара, не е пожълтяла: „Най-младият участъков пристав в Москва“ — от „Бюлетин на московската градска полиция“. Сенка прочете началото: „Блестящата операция по залавянето на грабителите от Хамовники, издадени от един от членовете на тази престъпна общност, накара всички отново да заговорят за таланта на подполковник Солнцев и му осигури не само извънредно повишение, а и назначение в един от най-трудните и важни участъци в Москва — в Хитровка…“
	Нататък не успя да прочете, защото приставът каза:
	— Така. Ин-те-ресно послание.
	Оказа се, че вече гледа не писмото, а Сенка, и така лошо го гледа, сякаш се кани да го разглоби на части и да види какво има там вътре в него.
	— Ти, Александрова, чия си? Кой ти е сводник?
	— Аз съм си самостоятелно — след кратко колебание отговори Сенка. Ще вземе да назове някой сводник, да речем Пачата, а полковникът да вземе да провери: имаш ли такава мадмоазелка, Пача? Ще стане фал.
	— Досега си била самостоятелна — гнусно се подсмихна приставът. — Ама вече не си. От днес ще фурсетваш за мен. Виждам те, че си чевръста и будна. Пък си и надарена. Само гласчето ти е отвратно, ама няма да пееш в операта я.
	И се изкиска. Гадина, ще го прави фурсетка! Така им викат на мадмоазелките, дето доносничат на куките за своите. Ако разберат апашите или бандюгите за такова нещо, ще те изкормят, и толкова. Щом се открие някъде уличница с разпран търбух, всеки знае защо. Ама кой — върви го търси. И все пак доста мадмоазелки фурсетват. То се знае, че не от добро. Като те притисне някой такъв долен копой — как ще се отървеш.
	На Сенка хич не му пукаше — фурсетка-нефурсетка, но една уважаваща себе си мадмоазелка следва да се поопъва.
	— Аз съм честна девойка — гордо рече той. — Не съм от онези мастии, дето снасят на куките за своите. Търсете си друга да снася.
	— Каквооо?! — ревна изведнъж приставът с такъв ужасен глас, че Скорик примря. — Ти кого наричаш „кука“, пачавро?! Александрова, заради това ще ти наложа глоба. До три дни да си я платила. После знаеш какво става!
	Сенка врътна глава — уплашено и без никаква преструвка.
	А Солнцев след виковете стана изведнъж мазен-мазен:
	— Обяснявам. Ако до три дни не ми изплатиш глобата за обидата, ще те затворя за една нощ в трета килия. Там знаеш ли какви престъпници държа? Болни от охтика и сифилис. Според новия хуманен указ ни е наредено да ги държим отделно от останалите арестанти. Те ще си поиграят една нощ с тебе, после ще видим кое първо ще пипнеш — френската болест или охтиката.
	Май беше крайно време да отстъпи от моминската си гордост.
	— Как ще я платя — с плачлив гласец каза Сенка. — Аз съм бедна девойка.
	Полковникът изхъмка:
	— Та бедна или честна?
	Скорик тръкна очи с ръкав, все едно да обърше сълзите. Жално поподсмърча. Един вид, ваша съм, правете ме каквото искате.
	— А така — Солнцев смени заплашителния тон с делови. — Спала ли си с човека, дето ти даде писмото?
	— Ами… — предпазливо се обади Сенка, защото не знаеше как ще е по-добре да отговори.
	Куката поклати глава:
	— Колко ниско е паднал нашият финяга. Навремето никога нямаше да се хване с уличница. Все ще е намерил нещо в теб — стана иззад бюрото, вдигна с два пръста брадичката на Скорик. — Живи очички, дяволити. Хм… Къде бяхте? Как?
	— У нас — взе да си измисля Сенка. — Много страстен господин, направо е огън.
	— Да, прочут любовчия. Виж какво, Александрова. Слушай как ще ми платиш глобата. Ще кажеш на този човек, че си се влюбила в него до полуда или измисли нещо друго, но се навъртай край него. Щом е харесал нещо у теб, няма да те разкара. Той ни е джентълмен.
	— Че къде да го диря? — завайка се Скорик.
	— Утре ще ти кажа — загадъчно се усмихна приставът. — Дай си жълтия билет. Да остане временно у мен. За по-сигурно.
	Ами сега? Скорик замига — не знаеше какво да каже.
	— А, нямаш билет? — хищно се ухили Солнцев. — Без разрешително ли работиш? Браво бе. А да фурсетиш ми се опъваш, а? Ей — кресна към вратата. — Огризков!
	Влезе стражар, опъна се до вратата и предано се опуйчи пред началството.
	— Тая да я изпратиш до вкъщи, тя ще те заведе. Ще й прибереш удостоверението за местопребиваване и ще ми го донесеш. Така че няма да ми избягаш, Александрова — той я щипна по бузата. — Като те гледам така, май наистина има нещо у теб — остави бузата на Сенка и го потупа по задника. — Малко си плоска, ама аз и на мегрешки* не отказвам. Ще трябва да те изпробвам, Александрова. Стига да се откупиш от охтичавите — и се разцвили, айгърин проклет.
	[* Мегрешки — от „maigre“ (фр.), слаб, кльощав. — Б.пр.]
	Как може Смъртта да се е гушкала с него? Май по-добре да се обеси човек.
	Стана му жал изобщо за клетите жени. Не им е лесен животът с тези всички мъже — гадове и мръсници.
	Но какво е все пак „фандорин“?


>	Как Сенка се яви на изпит

	С опуления копой Сенка се оправи лесно. Каза му, че живее във Вшивая горка, и щом стигнаха до Яуза, запретна поли и духна през сокаците. Стражарят, разбира се, наду свирката, закрещя ругатни, ама каква полза? Мадмоазелката фурсетка се беше изпарила. Нека стражарят сега плаща „глоба“ на пристава, няма да му се размине.
	През целия обратен път Скорик се чудеше какво толкова е видял или чул в мазето, от което Ераст Петрович и Маса веднага се сетиха кой е убиецът.
	Как ли не си размърда мозъка, направо го съсипа от гимнастики, но нищо не загря.
	Тогава взе да дедуктира за друго. Какво ли е замислил този умник господин Неймлес? Каква каша само забърка, ужас. Как ще се измъкне сега? Кой ще ги оправя тия бакии? Дали няма да е един младеж, уморен да бъде играчка в ръцете на птицата Фортуна? Тази лудетина ту размаха крило и сипне връз сирака клет всичките си скъпоценни дарове: и любов, и богатство, и надежда, ту изведнъж му обърне трътка и му насере коафюрата, отнесе всички дарове и дори гледа как да му вземе и живота.
	Спохождаха го лоши мисли за инженера. Колко чевръсто, разбираш, подели чуждото имущество. Едно благодаря не каза за нечуваното великодушие и саможертва на злощастната жертва. Как не! Все едно си е негово собствено. С чужда пита подмами душманите. Заповядайте, скъпи гости, грабете кой колкото може. А че някой е имал свои планове за имането и даже мечти — пука му на черупката, разбира се, на този лъскав господинчо Ераст Петрович.


	От обида се държа сухо с инженера и макар че му разказа най-подробно за предаването на писмото и разговора с пристава, го стори с вид на засегнато достойнство: гледаше леко встрани и кривеше устни.
	Ераст Петрович обаче не забеляза демонстративното му поведение. Внимателно изслуша и за разпита, и за вербуването. Като че ли остана доволен от всичко, дори го похвали с едно „браво“. На това място Сенка не се стърпя и леко намекна за имането: един вид, много умници на тоя свят си падат да боравят с хорската собственост, защо не, нали е чуждо, не е като да си е твое. Но хич не трогна инженера с намека си, не намери достъп до съвестта му. Господин Неймлес го потупа по главата, каза „не се стискай“. И додаде весело:
	— Тази нощ приключвам всичките си московски дела, нямам повече време. Утре на обед е стартът на състезанието. Надявам се, че „Летящото килимче“ е наред?
	Душата му се обърна. Вярно — утре е двайсет и трети! Покрай всички патила и вълнения съвсем беше забравил за надпреварата!
	Значи така или иначе, край на всичко. Много хитро, господин Неймлес. Възползвахте се от автомонтьора (и безплатно впрочем, като се изключи кльопачката), получихте си стегнатия и лъснат автомобил в най-прекрасен вид, но само това да беше. Най-важното: прекарахте сирака, обрахте го до шушка, изложихте го на смъртна опасност, а после отпрашвате за Париж като вълшебен принц престолонаследник. А Сенка нека си кисне сам-самичък край изкорубеното корито. Ако изобщо остане жив до утре…
	Устните му затрепериха, крайчетата им от само себе си се извиха още по-надолу, отколкото при засегнатото достойнство.
	А бездушният Ераст Петрович каза:
	— Изтрий си червилото, не мога да те г-гледам.
	Все едно Сенка сам за развлечение се беше омацал с червило!
	Ядно затропа с токчетата и отиде да се преоблече. Чу как в кабинета иззвъня телефонът, а когато след няколко минути отиде при Ераст Петрович да му каже истината в очите вече без никакви намеци, съвсем откровено, онзи го нямаше — беше изчезнал нанякъде.
	Маса също го беше хванала липсата. А денят неумолимо клонеше към свечеряване и колкото по-тъмно ставаше навън, толкова по-голям тъмен мрак застилаше душата на Скорик. Ох-ох-ох, какво ли има да става…
	За да се разсее от лошите мисли, Сенка отиде в сайванта да лъска автомобила, който и без това лъщеше по-ярко от кремълските кубета. Не изпитваше вече яд, а само тъга.
	Добре, Ераст Петрович. Както се казва, Бог да ви прати късмет и рекорда, за който мечтаете. Трипедът ви е в най-прекрасна форма, бъдете сигурен. Ще има да споменавате с добра дума автомонтьора Семьон Скориков. Може някой ден да ви споходи някакво угризение. Или поне малко жал. Но надали. Кой сте вие и кои сме ние?
	Внезапно откъм жалузите на радиатора (едни метални пластинки за приток на въздух) се чу тих писък и Сенка примря. Да не му се е счуло? Не, ето пак! Що за чудеса?
	Освети вътре с фенерче. Вмъкнало се е мишленце!
	Хем каза, колко пъти каза на Ераст Петрович, че процепите трябва да са по-малки! И по-добре да са трийсет и шест, а не двайсет и четири!
	На ви сега! Ами ако тази гадинка прегризе горивния тръбопровод? Голяма закъсвация.
	Докато свали капака, докато раз кара мишлето, докато откачи и пак съедини маркуча (слава Богу, нямаше нищо прегризано), не забеляза как стана полунощ. Прибра се в къщата точно когато часовникът би дванайсет пъти. От този погребален звън, който кънтеше в празната къща, дъхът му спря и почувства такъв страх, такава несрета, че направо му идеше да вие като псе.
	Добре че скоро след това се появи господин Неймлес. Съвсем различен, не като одевешния весел и доволен, ами мрачен и дори кисел.
	— Защо не си готов? — пита. — Забрави ли, че ще бъдеш Мотя? Слагай перуката, кипата и всичко останало. Няма много да те г-гримирам, в подземието е тъмно. Само носа ще ти уголемя.
	— Ми то още е рано. Нали в три трябва да съм готов — унило рече Сенка.
	— Изникна още една с-спешна работа. Трябва да се оправя. Ще потеглим с „Летящото килимче“, тъкмо колата да мине последно изпитание преди старта.
	И таз добра! Затова ли толкова я лъска и полира? Но все пак и още едно изпробване не вреди.
	Сенка бързо и без повече възражения се издокара като чифутче. По-добре така, отколкото мадмоазелка.
	А Ераст Петрович се докара с красив автомобилен тоалет: кожен, блестящ, плюс жълти скърцащи обуща и гамаши. Красота!
	Освен това инженерът пъхна в едно гръбно джобче малкия си револвер („херщал“ се нарича, направен е в чужбинския град Лиеж по специална поръчка), та на Скорик му се сви сърцето. Ще доживеем ли до старта? Бог знае.
	— Сядай зад волана — нареди господин Неймлес. — Покажи си уменията.
	Сенка си сложи очилата, нахлупи си прекалено голямата кипа върху ушите, за да не литне. Е, поне ще се повози за последно!
	— Към „С-самотьок“.
	Пристигнаха скорострелно за пет минутки.
	Ераст Петрович слезе пред дървена къща, позвъни. Отвориха му.
	Сенка, естествено, прояви любознателност — отиде да види медната табелка на вратата. „Ф. Ф. Велтман, патоанатом, д-р по медицина“. Какво е „патоанатом“ дявол знае, но „д-р“ е „доктор“. Да не се е разболял някой? Дали не е Маса, притесни се Скорик. Но зад вратата се чуха стъпки и той се втурна обратно към колата.
	Докторът беше хилав, чорлав и току мигаше. Зяпна уплашен Сенка, в отговор на любезното „здравейте“ неопределено кимна.
	— Кой е този? — попита шепнешком Сенка, когато мръхльото с пъшкане се натовари.
	— Няма значение — мрачно отговори Ераст Петрович. — Той е п-персонаж от съвсем друга история, която няма нищо общо с днешното ни начинание. Карай към „Рождественския“ булевард. Давай-давай!
	И като затрещя двигателят, естествено, вече не можеше да се водят никакви разговори.
	Инженерът нареди да спрат на ъгъла на тъмна пресечка.
	— Остани в автомобила и никъде не мърдай.
	Хубава работа — как ще мърда? Нощните птици се знае какви са. Миг невнимание — и ще ти отвинтят я болт, я гайка за риболовна тежинка или просто така, за нищо.
	Сенка сложи на седалката до себе си гаечния ключ — само да припарят!
	И попита доктора:
	— Разболял ли се е някой? Ще го лекувате ли?
	Онзи не отговори, а господин Неймлес рече:
	— Да. Необходима е хирургична намеса.
	И двамата тръгнаха към къщата с осветени прозорци. Почукаха, влязоха, а Скорик остана да чака.
	Чака дълго. Може би цял час. Отначало седя и с ужас си представяше как ще посрещне Вампира в ерохинското подземие. После просто скуча. А накрая се разтревожи — да не закъснеят. Няколко пъти му се счу, че в къщата, където влязоха инженерът и докторът, нещо изтрещя. Дявол знае какви ги вършат там.
	Накрая излезе Ераст Петрович — сам и без кожения шлем. Когато се доближи, Сенка видя, че видът му не е толкова изряден, както по-рано — куртката му е скъсана на рамото, има драскотина на челото. Близна си десния юмрук — кокалчетата на пръстите му кървяха.
	— Какво има? — уплаши се Скорик. — Къде е лекарят? С болния ли остана?
	— Да потегляме — каза инженерът, без да му отговори. — Покажи си майсторлъка. Ето ти изпит: ако ме закараш до Хитровка за десет минути — ще те взема за асистент на състезанието.
	Сенка дръпна дросела още по-силно, отколкото онзи, първия път. Автомобилът подскочи и се понесе с плавно полюшване на стоманените ресори напред в нощта.
	Асистент! В Париж! С Ераст Петрович!
	Господи, направи така, че двигателят да не заглъхне и да не прегрее! Да не пукнем гума! Зъбната предавка да не направи беля! Нали всичко можеш, Господи!
	На ъгъла с „Мясницка“ двигателят кихна и се задави.
	Сенка задавен от сълзи продуха карбуратора, за което отидоха поне две минути. Заради тази беля не успя да се вмести в посоченото време.
	— Стоп — каза инженерът на кръстовището с „Покровка“ и си погледна джобния часовник. — Дванайсет минути и десет секунди.
	Скорик, свел глава, изхлипа и си обърса носа с рижия масур. Ах, фортуно, подла твар.
	— Прекрасен резултат — каза Ераст Петрович. — А с к-карбуратора се справи направо за рекордно време. Поздравявам те. За десетте минути се п-пошегувах, естествено. Надявам се да не откажеш да дойдеш като асистент с мен в Париж? Сам знаеш, Маса не става за тази работа. Той ще пътува отделно с резервните колела и други части.
	Сенка не можеше да повярва на щастието си. Изломоти:
	— И ще отидем тримата? В самия град Париж?
	Господин Неймлес се позамисли.
	— Виж какво, Сеня — рече той. — Вероятно с нас ще дойде още една особа — помълча и допълни по-тихо и доста неуверено: — Или дори две…
	За едната е ясно коя е, навъси се Скорик. След попарата, дето ще я надроби сега Ераст Петрович, Смъртта по никакъв начин не може да остане в Москва. Но втората особа коя е? Да не би сенсеят да е решил да крадне съпругата на портиера Федора Никитишна?
	И чак му дожаля за нещастника Михеич — как ще я кара без компоти и пирожки, без Федорините ласки? И още по жал му стана за самия себе си. Колко мъчително ще е да гледа как по пътя за Париж ще се разцъфти любовта на инженера със Смъртта. Остава само заради това да се прецакат с рекорда.
	Господин Неймлес прекъсна размислите му с ново щракване на часовника:
	— Три без десет. Време е да пристъпим към операцията. Отивам да взема пристава. Ще оставя колата в, участъка — там ще е на по-сигурно място. Тъкмо да проверя дали Солнцев ще се ограничи само с един помощник. А ти, Сеня, върви в ерошенковския нощен приют за срещата. Заведи Вампира през ходника и помни, че си п-перко. Не казвай нищо членоразделно, просто мучи. Критичният момент ще е, когато се появят Княза с Цайса. Ако стане много напечено, момчето Мотя може изведнъж да добие дар-слово. Кажи: „Среброто — ето го“ — и им го покажи. Това ще ги забаламоса точно докато дойда — инженерът се замисли за нещо свое и избъбри едва чуто: — Лошото е, че останах без херщала, а нямам време да търся друг револвер.
	— Че как ще се появите пред тези кръвници без оръжието? — ахна Сенка. — Нали си го сложихте в джобчето, аз видях! Загубихте ли го някъде?
	— Именно, загубих го… Нищо, ще минем и без револвер. Планът на операцията не включва стрелба — Ераст Петрович се усмихна и чукна Скорик по наставения нос. — Хей, евреи, здравей!


>	Как Сенка въртя глава

	Уф, как му се гадеше от Ероха — от вонята на спарена гнилоч, от тъмницата, от приглушените звуци, които се носеха иззад заключените врати на „жилищата“ — кое време е, а подземните обитатели се дърлеха, трепеха се, или пееха с продрани гласове, или ревяха и плачеха. Но колкото повече напредваше по влажните коридори в ерохинския търбух, таткова по-тихо ставаше, сякаш самата земя гълташе и криеше шума на човешкия живот, по научному казано — екзистенция. И внезапно нахлуха спомените, сто пъти по-гадни от подземната воня и пиянската глъч.
	Ето тук му се нахвърли отзад незнаен душманин, дра му косата и му троши врата. Ръката му сама се вдигна да направи кръстен знак.
	А зад онази врата живееше семейство Синюхини — изведнъж му се привидя, че му се блещят в тъмното с кървавите си очни кухини. Бррр…
	Още един-два завоя, и е в колонната зала, мътните я взели. Заради нея са всички мизерии.
	Тук беше паднал мъртвият Проха. Сега ще изскочи от мрака с разперени пръсти. Аа, ще каже, Сенка, скапаняко, отдавна те причаквам. Нали заради теб ритнах камбаната.
	Сенка бързо-бързо се шмугна покрай проклетото място, за всеки случай поглеждаше назад и си държеше готови събрани пръстите — да се прекръсти, ако му се привиди някоя фантасмагория.
	Ама по-добре да беше гледал пред себе си.
	Налетя на нещо, но не беше колона, защото подпората е твърда, тухлена, а това, в което се нахендри, изпружинира и хвана Сенка за гърлото. И изсъска:
	— Появи ли се? Е, къде е чифутското ви имане?
	Вампира! Тук, в тъмното го причаква!
	Скорик от страх замуча.
	— А, ти беше ням — дъхна право в лицето му страшният човек и му пусна гърлото. — Води ме.
	Наистина беше дошъл сам! За да не дели с ортаците богатството. Това се вика алчност.
	Сенка още малко помуча и погука, после поведе дояча към ъгъла зад последната колона. Извади камъните, махна му: айде след мен! И пръв запълзя през дупката.
	Нарочно се движеше бавно, при все че Вампира запали лампа и можеха за пет минутки да стигнат до съкровището. Само че къде да бърза? Нали с този мастодонт (казано по-просто — чудовище) ще трябва да си поиграят цели петнайсет минути, докато Смъртта докара своите чудовища, Княза и Цайса. А какво ще става оттам нататък — хич не му се мислеше.
	Но колкото и да се бавеше Сенка, колкото и да се сучеше, все пак ходникът ги изведе до излаза, облицован с бял камък. Още три крачки, и са в тайната съкровищница.
	— Ъ, ъ — показа Скорик купчините сребърни заготовки.
	Вампира го блъсна и се втурна напред. Защура се из подземието, вдигнал високо лампата. По стените и сводестия таван заподскачаха сенки. При затрупаната с натрошени тухли и камъни врата доячът се спря:
	— Натам ли?
	Сенка се беше залепил на входа. Почуди се дали да не духне обратно. Ама каква полза? Ще налети на Княза, който сигурно вече се движи насам по подземния ходник.
	— Къде е имането? — пристъпи към него чудовището. — А? Имането, разбираш ли? Среброто къде е?
	— Бу-бу — рече момчето Мотя и затръска глава, размаха ръце. За да спечели време, дръпна цяло слово на психически език. — Улулу, га-га хряпс, ардъ-бардъ гулюмба, сурдък-дурдък оо! Ашмъ ли бундугу? Карманда! Сикти-викти шимпопо, дуру-буру олала…
	Вампира го послуша-послуша, па като хвана малоумника за раменете и го разтръска.
	— Къде е среброто? — крещи. — Тук има само боклуци и стари железа! Изментихте ли ме? Сега, букльо, ще ми станеш само на къдрици!
	Главата на Сенка се друса напред-назад, направо му прилошава. Никога не беше мислил, че с такова нетърпение ще чака Княза. Къде са тия, заспаха ли в ходника?
	Или вече да каже на Вампира за прътите? Ераст Петрович рече: ако стане напечено, момчето Мотя може да добие дар-слово. Че от това по-напечено? Направо му хвърчат искри от очите.
	Отвори уста, за да заговори на нормален език, а не като гламав, но изведнъж Вампира престана да го тръска — спря, наостри уши. Да не е чул нещо?
	Скоро и Сенка чу: стъпки, гласове.
	Дояча ритна лампата, оставена на пода. Тя падна и угасна. Стана тъмно като в рог.
	Но само за малко.
	— … все мълчиш, а? — дочу се приглушено от тесния проход и веднага пропълзя като змия тънък лъч светлина, обиколи свода, стените. Още не бе стигнал до застиналите Вампира и Сенка.
	Влязоха трима. Първият, с дългопола дреха, държеше в ръка електрически фенер. Вторият беше жена. Говореше третият, който последен влезе в помещението.
	— Добре, мълчи си — горчиво каза Княза. — Замести ме с черньото и мълчиш? Безсрамна продажница си ти, а не Смърт…
	Драсна клечка — първият от влезлите запали газена лампа.
	В помещението стана светло.
	— Опа! — тихо възкликна валето, бързо остави лампата на пода, угаси фенера и го прибра в джоба си. — Каква среща!
	— Вампир! — викна Княза. — Ти ли си?!
	А дояча нищо не им каза. Само пошепна в ухото на Сенка: „Големи хитреци сте вие, чифути мръсни! Сбогувай се с живота, кучи сине.“
	Но и Княза явно реши, че е прекаран. Обърна се към Смъртта:
	— На тая гнида ли ме накова, кучко?
	Замахна с юмрук, а юмрукът му с кастет! Смъртта не се дръпна, не отстъпи назад, само се усмихна, но Скорик изкрещя от страх. Хубава операция! Сега и двамата ще ги пречукат, и толкова!
	— Чакай, Княже — каза Цайса и завъртя глава. — Това не е капан. Той е сам тука, мочкото не се брои — валето с пружиниращи стъпки обиколи мазето, като си бърбореше в скороговорка: — Тук нещо не е така, не е така. И няма никакво сребро… — изведнъж се обърна към изнудвача: — Мосю Вампир, вие не сте дошли заради нас, нали? Иначе нямаше да сте сам?
	— То се знае — настръхна онзи, пусна Скорик и си бръкна в джобовете. Ох, майчице, да не вземе да гърми направо през панталона?
	— А заради какво? — проблесна с очилата си Цайса. — Да не е заради някакво имане?
	— Е.
	— „Е“ — значи да. А кой ви насочи? — валето се спря и направи знак на Княза — един вид, чакай, не предприемай нищо. — Да не е един кавказец на име Казбек?
	— Не — сви рехави вежди Вампира. — Един дърт чифутин. И ми даде водач, ей туй чифутче.
	Цайса изщрака с пръсти, потърка чело.
	— Тъй-тъй-тъй. Какво означава този казус? Разкри се бездна от звезди*…
	[* М. Ломоносов, „Вечернее размышление“ — Б.пр.]
	— Какво си намислила? — подскочи към Смъртта Княза, но свали ръката с кастета. — Защо ни събра тук?
	— Чакай, не бълбукай — пак го спря валето. — Тя няма да каже — и кимна към Сенка. — Да притиснем по-добре юдата.
	Онзи сви глава в раменете. Да крещи ли вече за имането или да поизчака още малко?
	Вампира вирна брадичка:
	— Тоя е малоумен, само мучи. Пък и да каже нещо, не му се разбира.
	— Не ми прилича да е съвсем малоумен — Цайса бавно тръгна към Скорик. — Я ми поговори, дворянино йерусалимски, да те послушам.
	Сенка се дръпна от този звяр. Валето се засмя:
	— Къде тъй забързано, млада еврейке?*
	[* Лермонтов, „Баллада“, 1836 г. — Б.пр.]
	Наистина — къде? На третата крачка Сенка опря гръб в стената.
	Цайса извади фенер, светна в очите му и ненадейно се засмя:
	— Косата май е фалшива — и дръпна перуката на Сенка — рижите пирги заедно с кипата се килнаха на една страна. — Я гледай, Княже, кой е тук! Открития тъй много чудни*…
	[* Пушкин, „О, сколько нам открытий чудных…“, 1829 г. — Б.пр.]
	— А, гъсеницата! — нададе вой Княза. — Значи ти със сополивия си любовник си наредила всичко! Е, Скорик, глист нещастен, с теб е свършено!
	Крайно време е, реши Сенка. Ако стане още по-напечено, ще изгори жив.
	— Не ме убивайте! — изкрещя с всичка сила. — Без мен няма да откриете имането!
	Валето обхвана раменете на Княза:
	— Чакай, има време!
	Но вместо Княза му се нахвърли Вампира:
	— Значи си маскиран?! — и буф един юмрук в ухото.
	Добре че килнатата перука омекоти удара, иначе щеше да го просне мъртъв.
	Но все пак отхвърча встрани. Преди да продължат да го млатят, той посочи близкия куп:
	— Ето го среброто! Вижте!
	Дояча погледна, накъдето сочеше пръстът му. Взе един прът, повъртя го. Доближи се и Цайса, и той вдигна един прът, драсна го с ножа. Блесна бяла матова ивица и Вампира изохка:
	— Сребро! Мамка му, сребро е! — също извади ножче, опита един прът, втори, трети. — Тук е пълно!
	Княза и Цайса забравиха Сенка и също запремятаха прътите.
	Скорик покрай стената стигна до Смъртта. Пошепна й:
	— Да се омитаме оттук!
	Тя, също шепнешком:
	— Не може.
	— Я стига! Сега ще се усетят и ще ме затрият!
	Но Смъртта — не:
	— Ераст Петрович не е позволил.
	Дали да не я зареже тук, щом е толкова загубена, поколеба се Сенка. Може би щеше да я зареже (е, надали), но в този момент ето ти го изведнъж господин Неймлес.
	Явно на пръсти се бяха придвижвали, защото не се чуха стъпки.
	Просто един след друг влязоха трима: Ераст Петрович, приставът Солнцев и Будочник. Инженерът носеше фенер (който впрочем веднага угаси — беше достатъчно светло); приставът беше с револвери в двете ръце, а Будочник просто беше свил юмруци пред гърдите си.
	— Горе ръцете! — викна сърцато приставът. — Стрелям на месо!
	Господин Неймлес застана от лявата му страна, стражарят отдясно.
	Двамата апаши и изнудвачът застинаха. Пръв хвърли пръта Вампира, бавно се извърна и вдигна ръце. Княза и Цайса направиха същото.
	— Добри момчета! — весело възкликна полковникът. — Всички сте тук, пиленца! Скъпи мои, ненагледни! И вие, мадмоазел! Каква среща! Нали ви предупредих да си подбирате приятелите. Сърдете се сега на себе си! — хвърли бързи погледи към Ераст Петрович и Будочник. — Вадете револверите, какво се туткате? Тези юнаци са чевръсти, от тях всичко може да се очаква.
	— Днес съм без огнестрелно оръжие — спокойно отвърна инженерът. — Няма да ми т-трябва.
	А стражарят изгъргори:
	— Аз пък нямам нужда. Ако трябва, с един юмрук ще просна всекиго.
	Знае си работата приставът, помисли Сенка. Чат е кого да си вземе за помощник.
	— Госпожице, и ти, Сеня, елате зад мен — каза Ераст Петрович с непреклонен глас.
	Скорик впрочем нямаше никакво намерение да му възразява — мигом притича зад гърба на инженера и застана съвсем близо до изхода. Обаче и упоритата Смърт не посмя да спори и застана до Сенка.
	— Инокентий Романович, позволете ми да произнеса кратко слово — обърна се към пристава господин Неймлес. — Трябва да обясня на п-присъстващите истинския смисъл на тази сбирка.
	— Какъв истински смисъл? — учуди се Солнцев. — Нали е очевиден: да арестувам тези мерзавци. Единствено ми е интересно как успяхте да ги примамите тук? И какъв е този живописен образ?
	Последното се отнасяше за Сенка, който за всеки случай отстъпи навътре в ходника.
	— Той ми е асистент — обясни Ераст Петрович. — Но словото ми не е по негов адрес — покашля се и заговори по-високо, за да чуват всички. — Господа, разполагам с м-много малко време. Събрах ви, за да приключим всичко накуп. Утре — всъщност днес — напускам града и тази нощ трябва да приключа всичките си московски дела.
	Приставът тревожно го прекъсна:
	— Напускате ли? Но нали по пътя ми разправяхте как заедно ще изтребим тая сган и какви служебни хоризонти ще ми се разкрият…
	— За мен съществуват по-интересни неща от вашата кариера — отсече инженерът. — Спортът например.
	— Какъв спорт, по дяволите?!
	Полковникът така се учуди, че премести поглед от арестантите към Ераст Петрович. Ръката на Цайса бавно се плъзна в ръкава, но Будочник с един скок се ковна пред него и замахна с тежкото си ръчище:
	— Размазах те!!!
	Валето моментално изпъна празни длани.
	— Ако още веднъж ме прекъснете, ще ви взема колтовете! — сърдито подвикна на пристава господин Неймлес. — Така или иначе са почти безполезни в ръцете ви!
	Солнцев не посмя втори път да извърне глава към него, затова просто кимна: добре-добре, мълча.
	След като демонстрира пред всички кой е петел в курника (точно така оцени поведението му Сенка), Ераст Петрович заговори на арестуваните:
	— И така, г-господа, реших да ви събера по две причини. Първата е, че всички сте заподозрени по случаите с хитровските убийства. Сега вече знам кой е престъпникът, но все пак ще ви обясня накратко с какво всеки от вас си навлече подозрения. Княза знаеше за съществуването на имането, това първо. Търсеше го, това второ. На всичкото отгоре през последните месеци от обикновен бандит се превърна в безпощаден убиец, това трето. Вие, господин Цайс, също знаехте за имането, това първо. Чудовищно сте жесток, това второ. И играете двойна игра зад гърба на покровителя си: не го зачитате, к-крадете от храната му и спите в леглото му. Това трето.
	— Какво?! — ревна Княза и се обърна към сподвижника си. — За какво легло говори?!
	Валето само се усмихна, но с такава усмивка, че на Сенка му настръхна кожата.
	А господин Неймлес вече се беше обърнал към Вампира:
	— На вас, господин дояч, не ви даваше мира устремното издигане на Княза. Като лешояд, който краде чужда плячка, все гледате да измъкнете нещо от късметлията съперник: трофей, слава, жена. Това първо. Вие също не се спирате пред убийства, но п-прибягвате към това крайно средство едва след като сте взели всички предпазни мерки. Както и Хитровския иманяр, който е маниакално благоразумен. Това второ…
	— Жена? — прекъсна го Княза, който се вслушваше напрегнато в обвинителната реч. — Каква жена? Смърт, какво говори тоя? И Вампира ли ти е налитал? Сенка погледна Смъртта и видя, че тя е бледа като смъртта (не, по-добре „като сняг“ или „като платно“, иначе е малко непонятно). Но се усмихна.
	— И той, и твоят приятел Цайса. Всички сте една стока, скорпиони.
	Без да отпуска вдигнати ръце, Княза се завъртя и удари валето в слепоочието, но онзи явно беше готов — бързо отскочи и измъкна ножка от ръкава. Вампира също бръкна в джоба си.
	— Мирно! — кресна пристава. — Ще ви застрелям! И тримата!
	Онези застинаха, изпепелявайки се взаимно с погледи. Цайса не прибра ножката, Вампира не си извади ръката от джоба, юмрукът на Княза проблясваше с халките на стоманения кастет.
	— Незабавно приберете оръжията — нареди инженерът. — И вие, Инокентий Романович, и за вас се отнася. Да не гръмнете най-случайно. Освен това не играем на стражари и апаши, а съвсем друга игра, в която всички са равни.
	— Какво? — стъписа се полковникът.
	— Това. Вие също бяхте един от заподозрените. Интересуват ли ви причините? Ето. Вие сте също толкова безпощаден и жесток, както останалите п-поканени. Поради честолюбието си не бихте се спрели пред никаква низост и дори пред убийство. Доказателство е кариерата ви. Потреслият цяла Москва слух за новоявилия се изкормвач от Хитровка е изгоден за вас. Нали затова сте толкова благоразположен към репортерите. Отначало сам да създадете плашилото, което да стресне обществеността, после героично да победите собственото си творение — това е вашият маниер. Точно така постъпихте преди година с прословутите „хамовнишки грабители“ — вие самият ръководехте тази банда чрез свой агент.
	— Глупости! Измишльотини! — викна приставът. — Нямате доказателство! По това време не бяхте в Москва!
	— Но не забравяйте, че в Москва имам мнозина стари п-приятели, включително от полицията. Не всички са така слепи като началството ви. Впрочем сега не говорим за това. Искам само да кажа, че провокацията с кървав завършек за вас не е нищо ново. Вие сте пресметлив и безчувствен. Затова не вярвам в африканската ви страст към избраницата на Княза — тази дама ви беше необходима като извор на информация.
	— Как, и тоя ли? — изстена Княза с такава горчивина, че Сенка чак го съжали. — Разпътнице долна! Всички прибра под полите си, дори гадният копой не те е погнусил!
	А Смъртта само се разсмя — шумолящ, почти беззвучен смях.
	— Госпожице — погледна я Ераст Петрович. — Настоявам веднага да се оттеглите. Сеня, отведи я!
	Умният инженер избра точно момента — така обърка всички, че хич не ги беше грижа дори за Смъртта, камо ли за някакъв си Сенка.
	Скорик не чака втора покана. Той хвана Смъртта за ръката и я поведе към ходника. Беше ясно, че предизвиканият от господин Неймлес сблъсък няма да излезе на добър край. Любопитно би било, разбира се, да догледа докрай, но някъде от трети балкон с театрален бинокъл. А да е на сцената, когато настане кървавата битка — мерсим, някой друг път. Например в шестък.
	Смъртта направи две крачици и после се запъна — не помръдна. А когато Сенка понечи да я дърпа през кръста, му заби лакът под ребрата, много болезнено.
	Скорик се хвана за стомаха и едва си пое дъх, а междувременно гледаше иззад рамото й и само въртеше глава. Все пак си беше много интересно. Той видя как приставът заотстъпва към стената и насочи единия револвер към Ераст Петрович, а с другия продължи да държи на прицел апашите.
	— Значи това е клопка?! — възкликна той, въртейки глава още по-бързо от Сенка. — Не сте познали, Фандорин! В барабаните имам дванайсет куршума, ще стигнат за всички. Будников, насам!
	Стражарят отиде при шефа си и застана зад него, очите му бляскаха застрашително изпод прошарените вежди.
	— Това, Инокентий Романович, не е една клопка, а са две — спокойно обясни господин Неймлес, отново наречен с онази непозната на Сенка дума. — Нали ви казах, че искам тази нощ да приключа с всичките си московски дела. Изложих ви подозренията си изключително за пълнота на картината. Престъпникът е тук и ще си понесе заслуженото наказание. Останалите поканих с друга цел: да отърва една дама от опасни познанства и още по-опасни заблуди. Тя е извънредно изключителна жена, господа. Страдала е много и заслужава милосърдие. Впрочем тя ми подсказа прекрасно наименование за операцията, като ви нарече скорпиони. Много точна м-метафора. Вие наистина сте отровни паяци, четиримата от вас обикновени, а петият — истинска тарантула. И така, добре дошли в операцията „Паяци в остъклена клетка“. Като се има предвид, че сме в съкровищница със сребърни пръти, се получава каламбур — и направи пауза, сякаш да даде възможност на другите да оценят шегата.
	— Пети ли? — учуди се Солнцев и погледна Вампира, Княза и Цайса. — Къде виждате пети?
	— З-зад гърба ви.
	Приставът се извърна стреснат и се взря в Будочник, който гледаше шефа от висотата на двуметровия си ръст.
	— Стражарят Будочник е главният ми днешен гост — каза Ераст Петрович. — Невероятно грамаден паяк.
	Будочник изграчи така, че от тавана се посипа прахоляк:
	— Какво ви става, ваше високородие, да не ви е чавка изпила ума?! Че аз…
	— Не, Будников — рязко го прекъсна инженерът, и то не тъй гръмогласно, но стражарят млъкна. — На вас чавка ви е изпила ума, п-побъркали сте се на стари години. Но за причината на полудяването ви после ще поговорим. Дайте първо по същество. Вие бяхте основният заподозрян от самото начало въпреки цялата ви предпазливост. Сега ще ви обясня защо. Жестоките убийства в Хитровка започнаха преди около два месеца. Вие убихте и ограбихте пияния, после репортера, който щеше да пише за тукашните свърталища. Нищо необичайно за Хитровка — да не беше една подробност: избодените очи. После убиецът по същия начин избоде очите на всички от семейство Синюхини. Тук има две забележителни обстоятелства. Първо: не мога да си представя, че подобни невероятни престъпления се извършват в поверения ви участък, а вие няма да проучите кой е виновникът. Вие — истинският господар в Хитровка! Приставите идват и си отиват, сменят се главатарите на престъпния свят, но Будочник е вечен. Той навсякъде има очи и уши, навсякъде има достъп, знае тайните и на полицията, и на „Опщността“. Стават все нови и нови убийства, целият град говори за тях, а вездесъщият Будочник нищо не знае и не подозира. Поради това предположих, че сте свързан с тайнствения Иманяр, следователно сте му съучастник. Подозренията ми се усилиха, когато в последвалите убийства престанахте да избождате очите на жертвите. Помните ли, аз ви казах, че теорията за отпечатването на предсмъртните зрителни образи в ретината на трупа не намери научно потвърждение… И все пак не бях сигурен, че не сте просто съучастник, а самият убиец. До снощи, когато в подземието на ерошенковския приют умъртвихте момчето, един от осведомителите си. Именно тогава окончателно ви извадих от списъка на всички останали заподозрени скорпиони и се съсредоточих върху вас…
	— И с какво, интересно, съм се издал? — попита Будочник, който с любопитство разглеждаше инженера.
	Сенка не забеляза нито страх, нито поне тревога на лицето му. Но веднага му се наложи пак да врътне глава — към пристава.
	— Признаваш ли си, Будников? — ужасен извика полковникът и се дръпна от подчинения си. — Но той още нищо не е доказал!
	— Ще докаже — благодушно махна с ръка Будочник, пак загледан само в господин Неймлес. — Сега няма отърване от него. А ти помълчи, ваше високоблагородие, в момента си последен номер.
	Солнцев само зина, но нищо не можа да промълви. Това по книжному се нарича „загуби дар-слово“.
	— Искате да знаете с какво сте се издали? — отговори на въпроса с въпрос Ераст Петрович и се подсмихна. — Много просто. Има само един начин да отвинтиш главата на човек на сто и осемдесет градуса, и то за част от секундата, така че дори да не гъкне: хващаш го за темето и врътваш рязко, така че да му счупиш прешлените и да му скъсаш мускулите. За целта е нужна наистина феноменална сила, каквато от всички присъстващи имате само вие, Будников. Нито Княза, нито Цайса, нито господин полковникът биха се справили. Хората, способни да извъртят такъв номер, са единици в целия свят. Ето ви цялата философия. Случаят с хитровските убийства поначало не е от най-загадъчните. Ако не бях зает същевременно с още едно разследване, много по-рано щях да ви разкрия…
	— Умен, умен, та прост — разпери ръце Будочник. — Уж толкова внимавах, ама за туй на хич не помислих. Трябваше да му строша тиквата на Прошка.
	— Сигурно — съгласи се господин Неймлес. — Но и това нямаше да ви спаси от участие в акцията „Паяци в клетка“. Значи изходът щеше да е същият.
	Какъв „изход“, почуди се Скорик, който поглеждаше над рамото на Смъртта. Какво ще стане, като свършат с приказките? Апашите полека-лека отпуснаха ръце, на пристава му треперят бърните. Като вземе да гърми с револверите — ще стане един хубав изход.
	А инженерът и стражарят продължиха да си говорят, все едно са седнали да пият чай.
	— Разбирам всичко — каза Ераст Петрович. — Не сте искали да оставяте никакви свидетели, та и тригодишно дете не сте пожалили. Но какво са ви били криви папагалът и кучето? Това вече не е предпазливост, а някакво безумие.
	— Как ли пък не, ваше високородие — Будочник погали бухналите си мустаци. — Птицата беше учена. Като влязох, арменецът ми вика: „Здравейте, господин стражар.“ И папагалът веднага: „Здррравейте, господин стррражаррр!“ Ами ако го повтореше пред следователя? А паленцето на мадмоазелката много душеше. Бях чел в „Полицейски бюлетин“ как едно куче така се нахвърлило върху убиеца на стопанката си, та го заподозрели. От вестниците може да се изчетат много полезни работи. Само най-важното не може да се прочете — въздъхна умърлушен. — Че може да превалиш петдесетака и пак да ти влезнат младежки глупости в главата…
	— Говорите ми за брадата му б-бяла, а той моми з-задява? — кимна с разбиране Ераст Петрович. — Да, по вестниците не пише. За такива случаи, Будников, се чете поезия и се ходи на опера: „На всяка възраст сме покорни на теб, любов…“* Чух ви как говорехте на мадмоазел Смърт за „силен човек с грамадно богатство“. Себе си ли имахте предвид? За двайсет години хитровско царстване сигурно доста сте спастрили, ще ви стигнат за старини. За старини да, но за царица Лебедица — надали. Поне така сте си мислели. И поради тази неосъществимост сте изпаднали в лудост, закопнели сте за грамадно богатство. Започнали сте да убивате за пари, което по-рано не сте си позволявали, а когато сте научили за подземното имане, направо сте превъртели…
	[* А. С. Пушкин, „Евгений Онегин“, VIII, 29. — Б.пр.]
	— Тя, любовта, ваше високородие — въздъхна Будочник, — не пита. Едного прави ангел, другиго дявол. Ако ще и сатана да съм, само да е моя…
	— Мерзавец! — кипна приставът. — Нагло говедо! И за любов ще ми говори! Зад гърба ми да върши такива мизерии! Ще те пратя в каторга!
	Будочник строго рече:
	— Млък, гнидо. Още ли не си разбрал накъде бие негово високородие?
	Полковникът зяпна:
	— Гни… — и не довърши, слисан: — Бие ли? В какъв смисъл „бие“?
	— Ераст Петрович също е лапнал по Смъртта най-смотаняшки — обясни му Будочник като на малко дете. — И е решил, че оттук, от тази яма, само един човек ще излезе жив — той. Много правилно е решил негово високородие, щото е умен човек. И аз съм съгласен с него. Петима ще паднат мъртви тук, а навънка ще излезе само един, и с голямо богатство. Та и Смъртта ще бъде негова. Само че кой ще бъде той, още не се знае.
	Сенка го слушаше и си мислеше: прав е този гад, прав е! Господин Неймлес точно с тази цел е събрал тук всички чудовища, за да спаси от тях майката Земя. А също и една особа, която нямаше защо да изслушва всичко това — я как тежко взе да диша.
	Бутна Смъртта по рамото: махаме се, един вид, да ни е мирна главата.
	И какво се почна в този миг, няма време да изохкаш.
	При думите „още не се знае“ Будочник удари пристава с юмруци по двете китки и револверите полетяха на каменния под.
	В същия миг Цайса дръпна ножката от ръкава, Вампира и Княза извадиха револверите, а стражарят се наведе, грабна един от изтърваните и го насочи към Ераст Петрович.


>	Как Сенка въртеше глава
>	(продължение)

	Сенка зажумя и запуши уши, за да не оглушее от неминуемия тътнеж. Изчака към пет секунди, но не се чу пукотевица. Тогава отвори едно око.
	И видя картинка направо като в приказка за омагьосано царство, в което всички изведнъж са заспали, застинали както дойде.
	Княза целеше с револвера Цайса, вдигнал застрашително ръка да метне ножка; приставът беше успял да си прибере другия колт и държеше на мушка Вампира, който на свой ред мереше пристава; Будочник се целеше в господин Неймлес и само този последният беше невъоръжен — стоеше, безметежно скръстил ръце на гърдите си. Никой не помръдваше, та цялата сценка освен на омагьосано царство приличаше на фотографска картичка.
	— Как така, ваше високородие, се явявате на таквоз сериозно рандеву без патлак? — поклати глава Будочник, сякаш съчувстваше на инженера. — Много сте горделив. А в писанието е казано: „Нека бъдат посрамени горделивите…“* Какви ще ги дъвчете сега?
	[* Псалтир, Пс. 118, 78. — Б.пр.]
	— Горделив, но не и глупав, и вие, Будников, би трябвало да го знаете. Щом съм дошъл без оръжие, значи си имам причина — и повиши глас: — Господа, стига сте се целили един в друг! Операция „Паяци в клетка“ върви по план и влиза в заключителната си фаза. Но първо едно необходимо пояснение. Разбирате ли, че сте членове на някакъв клуб? Клуб, който би трябвало да се нарече „Любовници на Смъртта“ Не ви ли е учудвало, че най-прекрасната и изумителна от всички жени е проявила благосклонност към вашите, деликатно казано, съмнителни к-качества?
	При тези думи и Княза, и Вампира, и Цайса, и дори полковникът се извърнаха към инженера, а Смъртта потръпна.
	Господин Неймлес кимна доволен:
	— Виждам, че ви е учудвало. Бяхте съвсем прав, Будников, като казахте, че ако вие единствен излезете жив оттук, Смъртта ще е ваша. Точно така ще стане със сигурност. Тя самата ще ви прикани в обятията си, защото ще припознае във ваше лице истинския злодей. Защото вие, господа, всеки посвоему, сте същински чудовища. Не въприемайте термина като обида, това е п-просто констатация на факта. Клетата госпожица, която така добре познавате, след всички сполетели я нещастия си е въобразила, че ласките й наистина са смъртоносни за мъжете. Затова тя пъди всички, които според нея не заслужават смърт, и приема само най-долните отрепки, които тровят с мръсното си дихание въздуха на Божия свят. Мадмоазел Смърт е решила чрез собственото си тяло да намали количеството зло на Земята. Трагично и б-безсмислено хрумване. С цялото з-зло тя не може да се пребори, а заради няколко скорпиона не си заслужава да се омърсява. С удоволствие ще й направя тази малка услуга. По-точно вие ще се изядете взаимно.
	В този момент Смъртта пошепна нещо. Сенка наостри уши, но не разбра. Долови само едно „по-преди“. Какво „по-преди“?
	Значи затова изхвърли Ераст Петрович като кутре! Уплашила се е, че заради любовта й ще умре.
	И мен също, между другото, не ме разкара, задето съм сополанко, а от милосърдие, каза си Скорик и се понапери.
	Много ловко го е измислил господин Неймлес, копче не може да се каже — да унищожи накуп всички тези гадини. Но как ще ги надвие без оръжие?
	Сякаш подслушал въпроса на Сенка, инженерът каза:
	— Господа паяци, приберете си п-пушкалата. Дойдох тук без огнестрелно оръжие, защото в това подземие не бива да се стреля. Имах възможност внимателно да огледам сводовете, те са съвсем вехти и се крепят на честна дума. Не изстрел — един вик стига, за да ни се срути отгоре цялата „Т-троица“.
	— Коя Троица? — нервно попита Солнцев.
	— Не онази, дето е Отец, Син и Свети Дух — усмихна се Ераст Петрович, — а черквата „Света Троица“ в Серебряники. Намираме се точно под основите й, проверих в историческия план на Москва. Някога тук са били постройките на царския монетен двор.
	— Менти — поклати глава Вампира. — Не може да се продъни „Троица“, тя е каменна.
	Вместо отговор инженерът силно плесна с ръце — купът пръст и трошляк, с който беше засипана вратата, се разтресе и от върха му се сринаха камънаци.
	— Ааа! — уплаши се Скорик и сам си затисна с ръка устата.
	Но никой не му обърна внимание. Един се заозърта страхливо, друг сви глава в раменете, а приставът направо си прикри с ръце главата.
	Смъртта се извърна към Сенка — за първи път, откакто бяха заедно тук. Леко го блъсна с пръсти в челото и пошепна:
	— Не бой се, всичко ще е наред.
	Той искаше да й отговори: изобщо не се боя, но не успя — тя пак му обърна гръб.
	Ераст Петрович изчака паяците да мирясат и каза високо, внушително:
	— Преди да се разбере кой ще излезе жив оттук, предлагам да изсипете куршумите на пода. Един случаен изстрел — и няма да има победител.
	— Добро предложение — пръв се обади Будочник.
	Цайса го подкрепи:
	— Съгласен. Както се знае, куршумът е беля работа.
	Тъй де! Тези двамата нямат нужда от револвери, а Цайса сигурно и не носеше.
	Княза яростно присви очи и изсъска:
	— Аз и със зъби прегризвам гърла — отвори барабана и изсипа патроните.
	Вампира се помая, но от върха на свлачището се сринаха още камъни, та се реши — последва примера на най-лютия си враг.
	Приставът никак не искаше да се откаже от колта. Той се огледа притеснено към изхода — сигурно си помисли дали да не офейка, — но там стоеше Ераст Петрович.
	— Айде, ваше мръснородие… — Будочник опря револвер право в челото на началника си. — Прави каквото ти се казва!
	Полковникът се опита да отвори барабана, но ръцете му трепереха. Така че просто хвърли револвера — той издрънча в пода, повъртя се и спря.
	Последен изсипа патроните Будочник.
	— Така де — засука ръкави. — Аман от тези патлаци. Я да се преборим кой кого. Само че кротко! Който кресне — за него смърт.
	Княза извади кастета от джоба си. Цайса се дръпна към стената и тръсна китка — между пръстите му като златна рибка проблесна острие. Вампира се наведе, взе сребърен прът и го размаха — със свистене разсече въздуха. Дори приставът не остана с голи ръце. Обърна се към ъгъла, щракна с нещо — и от пестника му изскочи тясна ивичка стомана — същото онова ножче, с което си режеше ябълката в участъка.
	А инженерът просто излезе напред с леко присвити крака и пружинираща стъпка. Брей, този Ераст Петрович, акъл море, как ловко извъртя нещата. Сега ще видят те, предвкусващо потри длани Сенка. Като ги замлати сега с ръце и крака по японския начин!
	Скорик побутна Смъртта по рамото: един вид, гледай какво ще стане сега. А тя му вика:
	— Ах, че хубаво се подрежда всичко, като по молитва. Пусни ме, Сенечка — обърна се, бързо го целуна по слепоочието и изскочи насред помещението: — Ето ме и мен, вашата Смърт. Тука съм — наведе се, вдигна от пода револвера на пристава, хвана го с двете ръце, щракна спусъка. — Благодаря ви, Ераст Петрович — рече тя на смаяния инженер. — Чудесно го измислихте. Вървете си, повече не ми трябвате. Вземете Сеня и по-живичко. А вие, любовници мои ненагледни — каза на останалите, — ще останете тук с мен.
	Княза с ръмжене се хвърли към нея, но Смъртта вдигна цев към тавана.
	— Стой, ще стрелям! Да не мислиш, че ме е страх? Дори Княза, този храбрец, заотстъпва — така убедително извика.
	— Няма нужда! — опомни се господин Неймлес. — Вървете си, моля ви. Само ще развалите всичко.
	Тя завъртя глава, очите й заискриха.
	— А, не! Как ще си вървя, щом Господ ми праща такава милост? Винаги съм се бояла, че ще лежа мъртва в ковчег, а хората ще ме зяпат. Сега никой няма да ме види мъртва, няма нужда и от погребение. Майката земя ще ме прибере.
	Сенка видя как Будочник леко-леко с малки стъпчици се придвижи до Вампира и Княза и нещо им пошепна. А Ераст Петрович не гледаше към тях, а само към Смъртта.
	— Не трябва да умирате! — викна той. — Какво сте си внушили, че…
	— Давай! — пошепна Будочник и тримата — той, Княза и Вампира — се хвърлиха към инженера.
	Стражарят му налетя с цялото си туловище, затисна го на стената, хвана му китките и разпъна Ераст Петрович на кръст.
	— Краката! — изхриптя Будочник. — Тоя много рита!
	Княза и Вампира клекнаха, хванаха господин Неймлес за краката. Той се задърпа като риба на кукичка, но нямаше измъкване.
	— Пуснете го! — викна Смъртта и насочи револвера, но не гръмна.
	— Ей, очилатият, вземи й оръжието! — нареди стражарят.
	Цайса се запъти право към Смъртта, мъркайки сладострастно:
	— Върни, красавице жестока, на любовта ми скъпий дар.
	Тя се обърна към валето:
	— Не се доближавай. Ще те убия! — но тънките й ръце, стиснали револвера, трепереха.
	— Стреляйте в него! Не се бойте! — отчаян викна Ераст Петрович, който се мъчеше да се отскубне.
	Но мощните лапи на Будочник го държаха здраво, а и Вампира и Княза, както бяха приклекнали, макар злобно да се зъбеха един на друг, не пускаха пленника.
	— Тъпако проклет, стойте! — нададе вой приставът. — Тя ще гръмне! Ще Ни погубите всичките.
	Тънките устни на валето се отвориха в усмивка:
	— Вие сте тъпак. Мадмоазел няма да гръмне, ще пожали красавеца брюнет. Това, копой нещастен, се нарича любов. — Внезапно направи две бързи крачки, измъкна колта от Смъртта и го хвърли далеч, чак към изхода, след което спокойно каза: — Сега вече довършете умника, готово.
	— С какво, със зъби ли? — с прегракнал глас рече зачервеният от напъна Будочник. — Здравеняк, ще му се не види, едвам го държа.
	— Ами добре — въздъхна Цайса, — дълг на интелигенцията е да помага на народа. Я малко се поместете, служителю на реда.
	Стражарят се отдръпна колкото можа, а валето вдигна ножа и се приготви да го метне. Сега ще блесне стоманена мълния и край с Ераст Петрович Неймлес, американския инженер.
	Колтът беше паднал на две крачки от ходника и блестеше с черната си стомана, сякаш намигаше на Сенка: шубе ли те е, Сенка?
	А, каквото ще да става, все някога ще се мре!
	Той се хвърли към револвера, грабна го и ревна:
	— Стой, Цайс! Убих те!
	Онзи се обърна, редките му вежди се вдигнаха учудено.
	— Ба, седма сцена. Същите и Скорик. Защо се върна, глупчо?
	— Ей, малкият — завика залепеният до стената пристав. — Да не си посмял! Ти не знаеш — тук не може да се стреля, сградата ще се срути! Живи ще ни погребе!
	— Срутване!!! — изведнъж изкрещя Ераст Петрович.
	В същия миг се чу громолене, купчината пръст и камънаци, затрупала вратата, се размърда и рухна. Докато приставът квичеше обезумял, там се появи ниска набита фигура в черно. Като топка скочи насред съкровищницата и с войнствен вик се хвърли към валето.
	Маса!
	Чудо, истинско чудо!
	Ераст Петрович моментално се възползва от настъпилото объркване в редиците на враговете. Княза отхвърча на една страна, Вампира на друга. От лапите на Будочник впрочем не можа да се изтръгне и след кратка борба двамата рухнаха на пода, при това стражарят се оказа отгоре и притисна господин Неймлес на земята, здраво вкопчен в китките му. Обаче сега Вампира и Княза не се втурнаха на помощ — взаимната им омраза надделя. Апашите се сбиха и се залупаха по пода.
	Цайса метна ножката по японеца, но онзи успя да приклекне. Със същата лекота се размина и с втората, и с третата ножка. Валето привърши маншетния си арсенал, но не се спря — отметна пеша на дългата дреха и Сенка видя бастуна, закачен за колана на панталона му.
	Какво носи в бастуна, помнеше — дълго остро оръжие, наречено „шпага“. Не беше забравил и как ловко борави валето с тази опасна вещ.
	С прибрана зад гърба лява ръка и десния крак напред Цайса запристъпва, свистейки с острието в бляскави кръгове. Маса заотстъпва. Естествено — с голи ръце!
	— Ще стрелям! Сега ще стрелям! — изкрещя Сенка, но никой дори не го погледна.
	Той стоеше като тъпак със заредения револвер, а всички плюеха на него, улисани в собствените си грижи: Будочник беше яхнал инженера и се опитваше да му размаже лицето с якото си чело; Княза и Вампира ръмжаха и квичаха като бесни псета; Цайса изтикваше Маса към ъгъла; Смъртта се мъчеше да избута стражаря от Ераст Петрович (ама къде ще излезе на глава с такова добиче); полковникът стъписан се озърташе, размахал скокливия си нож.
	— Какво се звериш, мръснородие?! — изхриптя Будочник. — Виж, че сам не мога да се преборя! Ръгай го! После ще се разберем!
	Подлият пристав — а уж бил слуга на закона! — го послуша и се хвърли да ръга падналия. Отблъсна Смъртта, замахна, но тя му се вкопчи в ръката.
	— Вижте бе, гадове! — с плачлив глас извика Сенка и тръсна револвера. — Гръмвам и тая пущина ще ни затрупа всичките!
	Солнцев прехвърли ножа в лявата ръка и слепешката ръгна Смъртта в хълбока — онази падна на пода. Лицето й стана учудено, тънките й вежди се вдигнаха, сякаш изпита радост. Тя внимателно затисна с ръце раната и Сенка с ужас видя как между белите й пръсти потече кръв.
	— Мърдай, говедо! — рече приставът и се свлече на колене. — Ще го ръгна в шията!
	И на Скорик му стана все едно. Нека света Троица ги затрупа всичките тук, щом е така. Той опъна ръце с револвера и натисна спусъка, без да се цели.
	Ушите му веднага заглъхнаха, той дори не чу изстрела — просто оглуша, и толкова. От цевта изскочи огнен език, главата на полковника се завъртя встрани, сякаш сочеше някаква посока, и тялото му веднага последва указанието — падна на същата страна.
	После всичко приключи много бързо в кънтящата и страшна тишина.
	Таванът не падна, само прах се посипа. Но пък Ераст Петрович успя да си измъкне лявата ръка от озърналия се по посока на гърмежа Будочник. С тази ръка инженерът постъпи по следния начин: сви я в юмрук и я заби под брадичката на стражаря. Будочник само изхриптя и се бухна на пода като бик в кланица.
	Сенка се обърна на другата страна — да застреля и Цайса, докато не е порнал Маса с шибучката си. Но се оправиха и без негово участие. След като притисна в ъгъла сенсея, валето като пусната пружина бодна напред ръката си с шпагата и за една бройка да прикове японеца за стената, но острието звънко удари на камък — Маса отскочи встрани и метна нещо. От ръката му изскочи лъскава джунджурийка. Цайса изведнъж се олюля като парцалена кукла. Вяло посегна към гърлото си, но не стигна — ръцете му увиснаха, коленете му се подгънаха и валето падна възнак. Главата му се отметна назад и се видя, че в гърлото му се е забила дълбоко стоманена звездичка с остри ръбове. Около чудноватата финтифлюшка клокочеше тъмна кръв, а самият Цайс лежеше мирно, само леко му трепкаше кракът.
	И Княза с Вампира вече не се валяха по пода. Сенка погледна и видя, че темето на Вампира е пробито, цялото на тъмни дупки от кастета. И този череп се намираше точно където трябваше да е гърлото на Княза. Опулените очи на бившия Сенкин враг се взираха неподвижно в тавана. Гледай ти, колко пъти беше заплашвал с прегризване на гърлото, и накрая собственото му гърло е прегризано. Напил се е накрая Вампира с Князевата кръв. Изпоядоха се гадините…
	Скорик си мислеше за всичко това, за да не мисли за Смъртта. Дори не можеше да погледне към нея.
	Когато все пак се озърна, тя седеше, подпряна на стената. Очите й затворени, лицето й застинало, бяло. Скорик веднага отклони поглед.
	Малко по малко звънливата тишина се изпълваше със звуци. Чуваше се как хълца Будочник, как сумти Маса, докато си издърпва чудо-звездичката от гръкляна на валето.
	— Не падна таванът — каза Сенка на инженера с треперещ глас.
	— Защо да пада? — пошушна Ераст Петрович, докато се измъкваше изпод тежкото туловище на стражаря. — Такъв г-градеж издържа хиляди години. Уф, тоя тежи поне сто и трийсет кила… Какво чакаш, Сеня? Помогни на дамата да стане.
	Значи господин Неймлес не е видял как приставът я ръгна с ножа.
	— Този няма ли да се освести? — попита Сенка за хълцащия Будочник — не от страх, а колкото да спечели време. Можеше поне за малко да се престори пред самия себе си, че Смъртта просто така си седи до стената: не е мъртва, ами спи или, да речем, е припаднала.
	— Няма да се освести. Този удар беше „н-нокътят на дракона“, той е смъртоносен.
	Ераст Петрович стана, отиде при дамата, подаде й ръка.
	И се оказа, че Смъртта не е мъртва. Тя изведнъж отвори огромните си сияйни очи, погледна изотдолу Ераст Петрович и се усмихна.
	— Какво… Какво ви е? — уплаши се той. Коленичи, отмести й пръстите и — както предугади Сенка — ахна. — Защо, защо го направихте? — заломоти той, докато късаше роклята й и долната риза. — Всичко бях предвидил. Маса предварително разчисти затрупаното и само чакаше сигнала ми! О, Господи! — изстена, като видя черния разрез под лявата гърда.
	— Знам, ти и без мен щеше да се справиш — пошепна Смъртта. — Ти си силен…
	— Тогава защо, з-защо? — накъса се гласът му.
	— За да живееш. Не може с мен… Сега си вечен, никой не може да те победи. Аз, твоята Смърт, умрях…
	И затвори очи.
	Ераст Петрович пак изстена, дори по-високо от предния път, а Сенка ревна.
	Но тя не умря. Все пак ненапразно преди да стане Смърт, са я наричали Жива, подобни прякори не се дават току-тъй.
	Още дълго живя. Може би цял час. Дишаше, веднъж дори леко се усмихна, но не проговори и не отвори очи. После спря да диша.
	Колко е красива, мислеше си Сенка. А в ковчега, като й измият прахоляка и мръсотията, като й срещат косите, като й сложат цветя (трябва да има портокалов цвят, който означава „чистота“, и вейка от тис, „вечна любов“) — ще е невероятна. Ще си я приберат майка й и татко й, защото това е тяхно право, и ще я закопаят в черната земя, и отгоре ще сложат белокаменен кръст, и на него ще напишат името й, както се е казвала по-рано, и отдолу „Тук е погребана Смъртта“.


>	Как Сенка чете вестник

	Щом стартираха, без да се наговарят, караха по шосето четиринайсет часа без почивка. Почти триста километра минаха, само на два пъти доляха гориво от тубата. През целия път шофьорът и асистентът не си казаха нито дума. Сенка си вършеше работата: натискаше клаксона, размахваше флагчето, на острите завои се надвесваше над вратата, гледаше дали не играят колелата. Освен това в задълженията му влизаше да следи по карта маршрута, но в това не успяваше. Щом наведе глава, веднага носът му потича, от очите му капят солени сълзи, в гърлото му се събира буца. От сълзите не вижда картата, само цветни петна. А когато гледаше в далечината и вятърът му вееше косите, му беше по-лесно, очите и бузите му съхнеха по-бързо.
	Дали господин Неймлес плачеше, не беше ясно, защото лицето на инженера почти не се виждаше под очилата-консерви. Устните му през цялото време бяха стиснати, но крайчецът май потръпваше.
	А веднага след Вязма спукаха лятата гума. Какво да се прави, наложи се да бутат трипеда обратно до града, с две гуми не можеха да карат, да не е велосипед.
	Резервните гуми, както и всички останали резервни детайли пътуваха в каретата на Маса и спътничката му. Каретата отдавна беше изостанала от „Летящото килимче“. Ако до утре вечер стигне във Вязма, пак добре. Затова волю-неволю се наложи да нощуват и денуват. Това също се реши от само себе си, без думи. Двамата не вечеряха и се разотидоха по стаите си.
	На сутринта Сенка излезе от хотела, разпъди местните момчетии да не припарват до колата, не отговори на глупашките им въпроси, нямаше настроение. Отиде на гарата за московски вестник.
	Я, дали са напечатали или не? Отвори „Ведомости“ направо на пета страница, където е за театри и спорт.
	Напечатали са, къде ще ходят.
C>
#	Стартът се състоя
	Въпреки дъждовното и ветровито време вчера на обед на Триумфалния площад се събраха привърженици на автомобилизма, тази нова религия, все още екзотична в нашите простори. Състоя се стартът на мотокроса „Москва — Париж“, за който вече писахме и чийто ход възнамеряваме да оповестяваме чрез телеграфическите съобщения. Публиката изпрати шофьора г-н Неймлес и неговия млад асистент с ентусиастически аплодисменти. Спортистите изглеждаха развълнувани и съсредоточени, отказаха общуване с представители на пресата. Няма да им пожелаем „щастливо плаване“ (бездруго има предостатъчно дълбоки ями по руските пътища), а по-добре, както е прието при автомобилистите, да им пожелаем здрави гуми и сигурно запалване.
C$
	Сенка прочете десетина пъти бележката, а за младия асистент — дори на глас и артистично.
	Сгъна прилежно вестника и изведнъж видя на първа страница заглавие с големи букви:
C>
#	Героична саможертва
#	Кървава драма в Хитровка
	Съобщаваме някои подробности за вчерашното събитие, за което се носят толкова слухове и клюки.
	В нощта срещу 23 септември в едно от печално известните хитровски свърталища е станало истинско сражение между силите на закона и бандитите. Полицията сложи край на престъпната „кариера“ на двете най-опасни московски банди — на Княза и на Вампира, които са избрали смъртта пред ареста. Убит е също избягалият каторжник Кузмински, бивш студент, обявен за издирване в цяла Русия.
	Уви, има жертви и сред пазителите на реда. Геройски са загинали защитниците на московчани полковник Солнцев, пристав в Трети мясницки участък, и старшият стражар Будников. Първият беше млад и многообещаващ, на втория му оставаха само две години служба до заслужена пенсия. Вечна памет на героите.
	Адютантът на главния полицейски началник отказа да съобщи за пресата каквито и да било други сведения, като добави само, че в престрелката е убита и особа от женски пол, любовница (или на езика на престъпниците „изгора“) на Княза.
	Ала нашият кореспондент успя да изясни една интересна подробност, съвсем непосредствено свързана с хитровската трагедия.
	Четете на 3-а страница в „Произшествия“ статията „Благородна постъпка“!
C$
	Гадини, дяволски изчадия, възмути се Скорик. Така да преиначат, така да изопачат всичко! А за Ераст Петрович и Маса нито дума, макар че господин Неймлес остави в участъка плик, адресиран до главния полицейски началник, и вътре описа всичко както си беше.
	Намерили герои! Трябва да напише писмо до редакцията, това е. Нека хората научат истината. У, вестникари, лъжци проклети. Публикуват каквото си щат и дори не проверяват!
	Все така възмутен, Сенка отвори на трета страница.
	За каква постъпка става дума?
	А, ето.
C>
#	Благородна постъпка
	Според сведения, получени в редакцията от конфиденциален източник, битката между полицията и разбойниците (вж. „Героична саможертва“ на 1-ва стр.) е станала след засада на полицаите от Трети мясницки участък в подземно скривалище, където е имало изключителни ценности със старинен произход.
	Завчера мировият съдия в Теплостански участък, Московска губерния, е получил писмо, написано по поръчение на непълнолетния С. Скориков, който е открил в недрата на Хитровка имане с баснословна ценност. Вместо да присвои съкровището, както вероятно биха постъпили повечето московчани, благородният младеж е решил да предаде находката на градските власти. Бандитите са научили за местонахождението на съкровището за което от своя страна научава полицията от свои секретни осведомители, и разработва плана на въпросната смела операция, за която днес говори цяла Москва.
	А ние от името на първопрестолния град честитим на образцовия гражданин Скориков полагащото му се по закон възнаграждение. И се радваме, че расте чудесно поколение, на което можем без страх да поверим съдбата на новородения двайсети век.
C$
