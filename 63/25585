P>
	Леопардът има планината,
	дето остри канари го вардят.
	Имам повече от леопарда:
	имам аз един добър приятел.

	Спи си след игри и след забави
	гейшата на мекото възглаве.
	Казвам си: „Възглавката безценна
	верния приятел не заменя.“

	Има дивен замък феодала,
	птицата — крило, бедняк — зората,
	а на мен съдбата ми е дала
	там във Мексико един приятел.

	Президентът има си градини
	със фонтани и басейни сини,
	жито, амбра, злато и палати:
	аз си имам повече — приятел.
P$
