P>
	Аз съм там, където мен ме няма,
	в посребрения Анауак —
	в светлината му неповторима
	реша със ръце едно дете.

	То въз коленете ми напомня
	паднала от нечий лък стрела,
	и така като стрела го остря,
	люлкайки го с песен в своя скут.

	В светлината стара и детинска
	вещ намерена напомня то,
	местя го и нежно го обръщам
	спроти припева на песента.

	Гледат ме очите тъмносини
	с вечен и неутолим живот
	и по навик, наследен отвеки,
	реша го със моите ръце.

	Бистри борови смоли по него
	от тила до пръстите текат
	и е много тежко, много леко
	да си някаква стрела без лък.

	Аз го храня с песента си плавна,
	то ме храни със балсам свещен,
	който е на Маите балсама
	и от който съм лишена аз.

	С неговите кичури играя,
	сплитам ги и ги разплитам пак,
	и на Маите рода разпръснат
	виждам в лъсналите му коси.

	Вече от дванадесет години
	съм оставила това дете,
	но събудена или заспала,
	реша го със моите ръце.

	И това е майчинство, което
	не измаря никак мойта гръд,
	непознат възторг, спасен за мене
	от голямата жестока смърт.
P$
