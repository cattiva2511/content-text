P>
	Прозорецът е роден от страст към небето
	и на черната стена се откроява
	като ангел сред звездите.
	Приятел на човека,
	вратар на въздуха.

	Разговаря с локвите, с мокрите ниши,
	с огледалата — деца на дома,
	със стачкуващите керемидени покриви.

	Прозорецът от висотата си тежко
	ориентира тълпите в местността
	със прозрачната си табела.

	Прозорецът-учител
	пръска в нощта светлината си, своите новини,
	извлича квадратен корен от метеор,
	сумира колоните на съзвездията.

	Прозорецът — борд на земния кораб, —
	тих прибой, опасан от розови облаци.
	Духът-капитан търси острова Божи
	и очите му умиват сини мълнии.

	Прозорецът разпределя между всички хора
	по куб въздух, по кварта светлина.
	Изоран от облаците, той е
	малка собственост на небето.
P$
