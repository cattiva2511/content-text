P>
D>
	На Антонио Ламберти
D$

	В часа на сънищата моите очи се взират
			в листа бял.
		По него идва шествието от видения и сенки.
	Минават жени с лица на статуи,
	жени с лица на мраморни статуи,
	тъжни, мили, нежни, бледни!

		И призраци минават от странни поеми,
	от странни поеми на целувки и сълзи,
	от истории, които в жестоки мигове
	покриват с бели коси главите!

		Какви снежни корони поставя съдбата!
	С какви преждевременни бръчки вае лика!
	А как ни се иска по-леко да стъпват
	камилите мудни от тоя керван!

		Камилите мудни
	— като сенки на свода —
	сякаш в ледена пустиня,
	прекосяват белия лист.

			Едната понесла
			товара огромен
	от древни тъги и болки,
	тъги на народи, болки на раси;
	тъги и болки, изстрадани от Христосовци,
	които идват на света за саможертва!

			Другата носи
	на своята гърбица
	сандъка със блянове, перли и злато,
	а върху им — властната Савска царица.

			Третата носи
			ковчег,
	в който пътува скръбна покойница
	като мъртва лилия, като клета надежда.

		И напредва върху едногръб верблюд
			Бледната,
	облечената в тъмни одежди,
	Царицата непобедима, недокоснатата красавица:
			Смъртта.

			И човекът,
	връхлитан от тежки видения,
	открива в звездната вис,
	поразителни чудеса и ужасни предвестници,
			гледа този верблюд
			от кервана
	като пратеник на светлината
	в смътната пустош на белия лист!
P$
