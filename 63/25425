	{img:razkazi_i_prikazki_ot_ruski_pisateli_klasitsi_pic33.png}
	На скореца, едва отърван от котарака, баба обряза счупеното крило, а върху мястото на отхапаното краче ловко прикрепи една клечица и след като излекува птицата, започна да я учи да говори:
	— Хайде искай: на скорчето — кашица!
	Скорецът извива към нея своето кръгло живо око на шегобиец, тропа с клечицата по тънкото дъно на кафеза, протяга шия и свири като авлига, смешно наподобява сойка, кукувица, старае се да мяучи като котка, подражава воя на кучето, а човешката реч не му се удава.
	— Я не се глези! — сериозно му казва баба. — Ами кажи: на скорчето — кашица!
	Черната перната маймуна оглушително реве нещо подобно на бабините думи — старицата се смее радостно, дава на птицата каша от просо с пръста си и казва:
	— Зная те аз тебе, дяволе, преструванко си ти, а всичко можеш, всичко умееш!
	И ето че тя изучи скореца: след известно време той доста ясно си искаше каша, а като зърнеше баба отдалеч, проточваше нещо като:
	— Дра-авей…
	{img:razkazi_i_prikazki_ot_ruski_pisateli_klasitsi_pic34.png}
