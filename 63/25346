	Един майстор четял много. Всеки път, когато прекъсвал четенето, слагал в книгата си нов показалец и изхвърлял предишния.
	— Защо всеки път ползваш нов показалец? — го попитали.
	— Нали мястото в книгата всеки път е ново, а и аз вече не съм същият, какъвто съм бил няколко страници по-назад, — отговорил майсторът.
	— Не може да бъде, не можеш да се изменяш толкова само след няколко страници, — му възразили.
	Майсторът се усмихнал:
	— Тази част от мен, която не се променя след четенето, не вижда разлика между книгата, показалеца и мен.
