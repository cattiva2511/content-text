	Една майка купила сливи и искала да ги даде на децата след обеда. Те били поставени в една чиния. Ваня никога не бил ял сливи и все ги миришел. И те много му се харесали. Много му се искало да ги изяде. Все ходел край сливите. Когато нямало никого в стаята горе, той не се сдържал, грабнал една слива и я изял. Преди обеда майката прочела сливите и видяла, че няма една. Тя казала на бащата.
	А след обеда бащата рекъл: „Слушайте, деца, някой да не е изял една слива?“ Всички казали: „Не“. Ваня се изчервил като рак и също казал: „Не, аз не съм ял“.
	Тогава бащата рекъл: „Дето някой от вас е изял сливата, не е хубаво, но не е там бедата. Бедата е там, че в сливите има кокички и ако някой не умее да ги яде и глътне кокичката, след един ден ще умре. Аз от това се боя.“
	Ваня пребледнял и казал: „Не, аз хвърлих кокичката през прозорчето“.
	И всички се засмели, а Ваня заплакал.
	{img:razkazi_i_prikazki_ot_ruski_pisateli_klasitsi_pic05.png}
