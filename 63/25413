	Две момиченца си отивали в къщи с гъби.
	Трябвало да пресекат железопътната линия.
	Те мислили, че влакът е далеко, изкачили се върху насипа и тръгнали през релсите.
	Изведнъж затрещял влакът. По-голямото момиченце се втурнало назад, а по-малкото хукнало през пътя.
	По-голямото момиченца почнало да вика на сестра си:
	— Не се връщай назад!
	Но влакът бил тъй близо и тъй силно бучал, че по-малкото момиченце не чуло добре: то помислило, че му казват да тича назад. Хукнало назад през релсите, спънало се, изтървало гъбите и почнало да ги събира.
	Влакът бил вече близко и машинистът свирел с всички сили.
	По-голямото момиченце викало: „Хвърли гъбите!“, а мъничкото момиченце мислело, че му поръчват да събере гъбите и пълзяло по железния път.
	Машинистът не можал да задържи влака. Той свирел с всички сили и налетял върху момиченцето.
	По-голямото момиченце викало и плачело. Всичките пътници гледали от прозорците на вагоните, а кондукторът се затекъл към края на влака, за да види какво е станало с момиченцето.
	{img:razkazi_i_prikazki_ot_ruski_pisateli_klasitsi_pic06.png}
	Когато влакът минал, всички видели, че момиченцето лежи между релсите с лице към земята и не мърда.
	Сетне, когато влакът вече отминал далече, момиченцето повдигнало глава, скочило на колене, събрало гъбите и се затекло при сестра си.
	{img:razkazi_i_prikazki_ot_ruski_pisateli_klasitsi_pic07.png}
