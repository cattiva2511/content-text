P>
	В шест сутринта димът се събужда
	и непрекъснато сочи с ръка посоката на вятъра.
	Пейките консервират замразения сън на бедняка,
	витрините на магазините вземат улицата в плен
	и я продават заедно с плодовете, бутилките
	и морските миди.
	Децата събират хлябове и звезди
	на своите траурни плочи за писане,
	и автомобилите се носят, не знаейки,
	че камъкът на всеки завой чака знак от съдбата.

	Словесна картечница,
	пишещата машинка стреля по невидимия часови — звънеца.
	Наковалните раздробяват звънкия сън на подковите,
	а шевните машини ускоряват сърцебиенето на неомъжените жени
	сред въртящия се прибой на материята.

	Вечерта откарва голям вързоп от слънцето в трамвая.

	Безработните гледат небето като кошница с ябълки.

	Полковете на студа
	разпръсват групите на бедняците и скитниците.

	Продавачът на риба, продавачите на вестници
	и човекът, който смила небето със своята латерна,
	си подават един на друг ръце в часа за вечеря
	в клоаките и под мишниците на мостовете,
	където отпадъците изобразяват градина
	и консервните кутии изплезват език.
	Сенките им растат по-високо от островърхите керемидени покриви
	и малко по малко покриват града, пътищата, близките полета,
	докато не задушат в гърдите си образа на вселената.
P$
