>	Ужасното произшествие в гората

	Малкият автофургон на Маншон се носеше по пътя с висока скорост. Смелчагите бързаха за морето. Жадуваха за почивка. Копнееха за тихия плисък на вълните, за глътка свеж въздух.
	— О, море! Море! Мое море! — затананика Полуобувка някаква песничка, дочута кой знае кога.
	Но не довърши. Якичка — кученцето на Маншон — внезапно вирна муцунка и тревожно зави.
	Слънцето прежуряше. Вече се чувстваше приближаването на есента, но този ден беше твърде горещ. Навярно и морската вода идеше да бъде топла.
	Озоваха се в гора. Никога не бяха идвали по тези места. Маншон спря колата си и заби нос в картата.
	— Пътят прави широк завой — обясни той. — През гората е поне три пъти по-направо, но…
	— През гората! — зарадва се Мъхеста брада. — Много обичам да пътувам през гората.
	— Добре би било — измънка Маншон, — но за съжаление нямаме точна карта. В гората можем да попаднем в затънтено място и, как да се изразя… ще се движим опипом, като с вързани очи.
	Но Полуобувка подкрепи Мъхеста брада.
	— Направо е по-добре — разпали се той. — Не може да се живее само с географски карти!
	Маншон обаче не беше убеден.
	— Никога не се знае накъде ще те отведе един горски път — предупреди той.
	Но ентусиазмът на Полуобувка ни най-малко не се повлия от здравия разум на Маншон.
	— Всички пътища водят към морето — повиши глас той. — Не си ли чувал тази поговорка?
	Вместо да отговори, Маншон пак заби нос в картата.
	— Зад гората вдясно се намира морето — накрая обясни той. — А вляво има голямо блато. И друга поговорка знам — всички пътища водят в блатото.
	— Не съм я чувал — бързо отвърна Полуобувка.
	Маншон се усмихна и сгъна картата.
	— Добре! Нека минем през гората, щом и двамата искате.
	— Да се отбием и при блатото — обади се Мъхеста брада. — Ще си наберем блатни боровинки. Те виреят по влажните места и там трябва да има много от тях. Когато бях малък и се къпех по-често, в брадата ми растяха и блатни боровинки. Трябва да ви кажа, че те са най-вкусните от всички боровинки на света.
	— Чудесно! — примляска Полуобувка. — Разбира се, че ще си наберем блатни боровинки.
	Маншон внимателно, но твърдо се противопостави.
	— Край блатото трябва да се движим с вериги на колелата — обясни той. — Освен това ние сме тръгнали към морето, а не на излет за боровинки в блатото.
	Този път Маншон беше тъй убедителен, че Полуобувка и Мъхеста брада не посмяха да му възразят.
	Маншон даде газ. Пътуваха още малко по магистралата, след което завиха по един път през гората.
	Мъхеста брада смъкна стъклото.
	— Какъв въздух! — възторжено извика той. — Ухание на гора!
	Мъхеста брада направо призна, че предпочита гората пред морето. Безразлично му е колко дълго ще пътуват натам, стига да пътуват все през гора.
	С тихо боботене автофургонът на Маншон навлизаше все по-дълбоко в горските дебри. Гора, прекрасна гора… Каква красота и спокойствие ги обкръжаваха! Смелчагите се взираха през стъклата и не усещаха как се изнизва времето. Денят гаснеше. Маншон забеляза един ручей край пътя и удари спирачките.
	— Нямаме вода и трябва да си налеем — заяви той.
	Така беше. Бяха тръгнали набързо от града и големият гюм за мляко, в който носеха вода, сега беше полупразен.
	Маншон стана от седалката, грабна кофата и слезе от колата. Полуобувка и Мъхеста брада го последваха — да се поразтъпчат и да глътнат въздух. Но какво ставаше с Якичка?
	Наистина странно! Кученцето застана пред отворената врата и жално заскимтя.
	— Вижте го — пръв забеляза Мъхеста брада. — Трепери горкичкото!
	— Трепери ли? — угрижи се Маншон. — Да не би да има температура?
	Полуобувка опипа нослето на Якичка.
	— Няма температура — каза той. — Обаче ноздрите му са разширени.
	Якичка дишаше на пресекулки, сякаш надушваше чужда миризма, твърде неприятна за него.
	— Има нещо във въздуха — обади се Мъхеста брада.
	Маншон се пресегна и погали Якичка по гърба.
	— Не бой се, миличко! — нежно рече той. — Ще гребна вода и начаса` се връщам!
	Кученцето се успокои и Маншон с кофата в ръка заситни към ручея.
	И ето какво се случи!
	Като изпод земята пред Маншон изскочи някакво куче. Огромен звяр с жълто-сива козина, подвита опашка и щръкнали остри уши. Очите му горяха със зли пламъчета.
	— Прилича на вълк — прибеля Полуобувка.
	Мъхеста брада отвърна:
	— Вълк е наистина!
	Ето, значи, защо… Точно така, Якичка се беше уплашил… Кученцето бе усетило близостта на звяра. Ах, да бяха по-внимателни!
	— Къци-къци! — помами Маншон вълка.
	Но едва издумал, и… всичко стана много бързо!
	Маншон се простря на земята, кофата подскочи високо и с дрънчене се търкулна наблизо. Вълкът захапа дрехата на Маншон, метна го на гърба си и мигом изчезна. Скри се в храстите на отсрещния бряг.
	Полуобувка, бял като платно, посегна за прашката в джоба си, но вече нямаше по кого да стреля. Мъхеста брада стоеше като закован и с празен поглед се взираше натам, където само до преди миг се намираха Маншон и вълкът.
	— Якичка! — викна Полуобувка.
	А кученцето беше вече до него. Нима вълкът толкова се беше отдалечил, че миризмата му не плашеше Якичка?
	— Търси Маншон — прошепна Мъхеста брада.
	Якичка завря нос в земята и старателно задуши. Там, откъдето Маншон бе тръгнал към ручея, кученцето пое по следата.
	Мъхеста брада и Полуобувка напрегнато го проследиха с очи.
	Но Якичка спря и заджафка уплашено.
	— Следите на Маншон прекъсват — обади се Полуобувка.
	— Вместо следи от Маншон трябва да потърсим отпечатъци от вълчи лапи — разсъди Мъхеста брада.
	Якичка още веднъж лавна, но не се реши да продължи нататък.
	— Колебае се — обясни Полуобувка.
	Мъхеста брада кимна.
	— Бори се със себе си — каза той. — Сега всичко зависи от това, кое чувство ще надделее — любовта към стопанина или страхът от звяра!
	Кученцето заскимтя жаловито. Козината на гърба му настръхна.
	— Събира смелост — предположи Полуобувка.
	Якичка колебливо пристъпи напред и бавно пое по следите на вълка.
	— Ами ние? — стресна се Мъхеста брада. — Какво ще правим ние сега?
	Онова, което плашеше Якичка, ужаси и самите тях! Точно същият въпрос! Бояха се от вълка — и още как! Но Маншон… той беше най-добрият им приятел.
	— Да вървим! — реши се Полуобувка.
	Точно така! Последваха Якичка. Сърцата и на двамата смелчаги биеха до пръсване.
	Край ручея Якичка объркано спря.
	— Следите свършват — каза Мъхеста брада.
	— Вълкът е минал на другия бряг — предположи Полуобувка.
	Якичка, изглежда, реши същото. Миг колебание, след което кученцето скочи във водата и заплува към другия бряг. За съжаление там не откри следите на вълка и скоро се върна при Полуобувка и Мъхеста брада.
	Никакви следи!
	— Край! — обади се Полуобувка с разтреперан гласец. — Какво мислиш ти, Мъхеста брада? Има ли все още някаква надежда?
	Но Мъхеста брада не можеше дума да издума. Мислеше за горския вълк. За острите бели зъби, които захапаха дрехата на Маншон. И какво щеше да последва… Не, по-добре да не размишлява над всичко това! Каква ти надежда тук!
	{img:i_otnovo_manshon_pic19.png}


>	Защитният огън

	Слънцето слизаше все по-ниско, клоните на дърветата тънеха в полумрак. Мъхеста брада и Полуобувка седяха под една огромна ела.
	— Притъмнява — обади се Полуобувка. — Какво ще правим?
	— Положението трябва да се обмисли — отвърна Мъхеста брада.
	Той се беше съвзел от първата уплаха. Постепенно самочувствието му се възвръщаше и сега той искаше да си спомни какво точно знае за вълците.
	— О, скъпи Маншон! — не млъкваше Полуобувка. — Къде ли си сега? Какво ли става с теб?
	— По това време на годината във вълчето леговище трябва да има малки — припомни си Мъхеста брада. — Щом вълкът метна Маншон на гърба си, навярно е изтичал да го отнесе право там.
	— Вълчето леговище трябва да е много далеч оттук — размисляше на глас Полуобувка. — Старата пословица казва, че вълкът не ловува край бърлогата си.
	Мъхеста брада сякаш не го чу. И той размисляше.
	След малко слънцето съвсем се скри. Смрачи се.
	Внезапно се дочу:
	— У-ху-у, у-ху-у!
	Полуобувка скочи като ужилен.
	— Чу ли? — прошепна той. — Вълкът вие!
	И отново прозвуча:
	— У-ху-у, у-ху-у!
	Този приглушен, твърде зловещ звук се чуваше съвсем наблизо. Наистина ли беше вълк?
	Над тях безшумно прелетя някаква сянка и Мъхеста брада обясни:
	— Бухал е! Тръгнал е на лов.
	Полуобувка не можеше да се успокои. Приседна по-близо до Мъхеста брада и се оплака:
	— Нерви…
	Чак сега забеляза, че Якичка не помръдваше. Това му вдъхна смелост. Ако наблизо се притаяваше вълк, Якичка щеше да се държи съвсем другояче.
	Мъхеста брада мислеше за нещо свое.
	— Преди малко чухме гласа на бухала — каза той. — Но вълците имат обичай да надават вой по залез-слънце. Също и сутрин при изгрев. Вият край леговището си — и родителите, и малките. Бухалът ми напомни това.
	— Но виж — оживи се Полуобувка, — можем да открием бърлогата им по техния вой.
	— Точно така — закима Мъхеста брада. — В такова тихо време гласът им се чува цели километри наоколо. Вълците са хитри същества, но все пак се издават по този начин. Природата им диктува да правят това.
	Умълчаха се. Но иначе бяха нащрек да чуят вълчия вой. Напрегнато се вслушваха. Нощта все повече напредваше и те изпаднаха в отчаяние.
	Ох, бедни Маншон! Знаеш ли, че в този момент приятелите ти мислят за теб? Или вече нищо не чувстваш?
	Непрогледна тъмнина!
	— Вълците не се обадиха — с няколко думи обобщи положението Полуобувка.
	Мъхеста брада добави:
	— Не ни остава нищо друго, освен да дочакаме утрото. Вълците вият и призори.
	Решиха да си починат малко. Нямаше надежда наистина да поспят с тия тревоги на главата, но поне трябваше да опитат. Да посъберат сили, защото никак не се знаеше какво ги чака в близко време.
	Мъхеста брада се зае да събира съчки из тъмната гора.
	— Трябва да запалим огън — обясни той. — Силният огън е най-добрата защита срещу вълците.
	— Може би този път ще спиш в колата? — запита Полуобувка. — Леглото на Маншон е свободно.
	Но за Мъхеста брада спането под открито небе беше принципен въпрос.
	— Якичка ще ти прави компания — кратко отсече той.
	С това всичко беше решено.
	Полуобувка примами кученцето и те се прибраха в автомобила. Мъхеста брада разпали огъня и се излегна край него.
	— У-ху-у! У-ху-у!
	Разбира се, пак беше бухалът! Търсеше плячка в тъмното и скоро се зарея тъй надалеч, че никакъв не се чу.
	Величественият покой на горската нощ ободри Мъхеста брада. Мисълта за трагичната съдба на Маншон тлееше в душата му, но болката улегна и се притъпи. Напрежението в него постепенно спадаше. Мъхеста брада се обърна по корем, за да не се подпали от някоя случайна искра. И сам не разбра как очите му се притвориха и той потъна в дълбок сън.
	В същото време Полуобувка се мяташе из постелята. Не можеше да се освободи от преживения ужас. В колата беше задушно. Сърцето му биеше до пръсване. Полуобувка дори не шаваше с пръстите на краката си, а това вече беше лош признак.
	Чак в полунощ и той се унесе в тежък сън, но и това не беше задълго.
	Якичка! Якичка се напъха под одеялото при Полуобувка. Скимтеше уплашено и няколко пъти го близна по лицето.
	— О-о-ох! — измърмори Полуобувка. — Що за навици имаш, миличко?
	Но Якичка скимтеше и се гушеше в Полуобувка, като да търсеше закрила. Сякаш електрически ток прониза Полуобувка. Вълкът! Трябва да е наблизо! Точно по същия начин Якичка скимтеше и преди. Вълкът е дошъл да дебне за нова жертва. А това можеше да бъде само клетият Мъхеста брада, който заради глупавия си навик беше решил да спи навън и в тази толкова опасна нощ.
	Без да размисля повече, Полуобувка отметна одеялото и се втурна към стъклото на колата.
	Дълбока нощ. Огънят гореше и образуваше светъл кръг, който стигаше чак до брега на ручея.
	Слава богу, Мъхеста брада лежеше здрав и читав край огъня, унесен в дълбок сън.
	В този момент Полуобувка съзря вълка. Откъм ручея се дочу цамбуркане и вълкът изскочи оттам като четириног призрак.
	Полуобувка искаше да извика, за да предупреди Мъхеста брада, но от гърлото му не излезе нито звук. Сякаш някой здраво го стискаше — страхът, неистовият страх вършеше своето тъмно дело и вместо вик се чу хърхорене.
	Вълкът се насочи към огъня. Още няколко мига и той се спря на крачка от него. Точно тъй! Нали и Мъхеста брада твърдеше, че буйният огън е най-добрата защита срещу вълците. И този се боеше, не смееше да приближи. Какво ли щеше да стане сега?
	{img:i_otnovo_manshon_pic20.png}
	Но онова, което последва, накара Полуобувка да изстине от ужас. Вълкът протегна лапи и почти се надвеси над огъня. От мократа му муцуна се разлетяха пръски вода, които се изсипаха над огъня. Чу се тихо съскане и пламъците се снижиха. А вълкът вече се връщаше при ручея. Потопи муцуна във водата, върна се, пак протегна шия над огъня.
	И този път пламъците не се възпротивиха. Водата ги поглъщаше един след друг. Полуобувка най-после разбра — вълкът гасеше защитния огън.
	Трябваше да стори нещо, незабавно! Но какво?
	Полуобувка изпадна в паника. Ако вълкът още веднъж успееше да излее вода в огъня, той щеше да угасне. Мъхеста брада оставаше сам срещу звяра. И тогава… Вълкът щеше да го отмъкне, така както беше сторил с Маншон…
	Трябваше да помогне на Мъхеста брада, и то още в този миг! Но как?
	Полуобувка се опита да викне. Напразно! Гърлото му беше свито от страх, този път дори звук не се чу. Да можеше да изтича при Мъхеста брада! Но не! Вълкът за трети път отиде до ручея. И вече се връщаше…
	„Ох, защо не се научих да карам автомобил!“ — затюхка се Полуобувка.
	Ако можеше сега да запали мотора и да се втурне на помощ. Но Полуобувка нищо не разбираше от шофиране. Умееше единствено да натиска клаксона — и това беше всичко…
	Всъщност защо не? Поне това можеше да направи!
	Полуобувка се метна зад волана, натисна клаксона. Сигналът раздра нощната тишина — неочаквано и гръмко! Вълкът спря изненадан, потрепера.
	Стресна се и Мъхеста брада. Разбуден, той седна и се огледа наоколо. Мигом разбра опасността.
	Подскочи, грабна една главня и я завъртя над главата си, след което я хвърли към вълка. Но от него нямаше и следа!


>	Една необикновена езда

	Когато вълкът метна Маншон на гърба си, смелчагата не осъзна в каква беда е изпаднал. Никога досега Маншон не беше се сблъсквал с вълчето племе. Мислеше си, че това е просто едно голямо куче. И тъй като кучетата почти винаги са добронамерени същества, Маншон не смяташе, че и сега има от какво да се бои. Струваше му се, че това толкова едро куче иска да си поиграе с едно дребосъче. Ей така, на шега, ще го поноси върху гърба си из гората, и толкова!
	— Къци-къци! — отново помами вълка Маншон и го потупа по гърбината.
	А той се засили към ручея. На Маншон му се стори, че ще последва гигантски скок до отсрещния бряг, и здраво се улови с две ръце за козината на вълка. Но не се случи нищо подобно. Вълкът предпазливо нагази във водата и пое нагоре срещу течението на ручея.
	Едва сега Маншон се разтревожи и причината беше наистина сериозна. Полуобувка и Мъхеста брада оставаха далече назад, а горският жител все тъй твърдо вървеше напред във водата и нямаше никакво намерение да се връща.
	„Това куче поне не е бясно — успокояваше се Маншон. — Бесните кучета не смеят да припарят край вода.“
	Но това беше малка надежда.
	Вълкът стъпи на брега и хлътна в дълбокия лес.
	„Това е прекалено! — възмути се в себе си Маншон. — Мислех да пояздя за разнообразие, но стига вече! Във всеки случай не жребецът носи ездача, накъдето му скимне!“
	И друго го тревожеше — трудно ще открие пътя назад. Е, стигне ли до ручея, все ще се оправи някак. Но ако това куче го отнесе насред гъстата гора, никога няма да открие приятелите си. Ще остане отново сам. И може би завинаги.
	— Не, и още веднъж не! — тръсна глава Маншон. — Не мога да си разреша да тъна отново в самота. До гуша ми е дошло от нея. Стига ми за цял живот!
	Той пусна козината на вълка и се търкулна по горския мъх като кафява топка.
	За съжаление този опит за бягство беше обречен. В същия миг вълкът спря Маншон с лапа и впи изненадан поглед в него. После го сграбчи в челюстите си и го разтърси с такава злина, че чак стомахът на Маншон се сви. И пак го метна на гърба си.
	Маншон остана дълбоко съкрушен от тези обноски. Но нямаше що да стори, пътуването продължи. Той осъзна, че не си струва да опитва повторно бягство. Известно време не можеше да събере мислите си, сякаш вълкът ги беше изтръскал от него. Но лека-полека отново се обнадежди.
	„Може би този яростен пес иска да ме отнесе вкъщи при стопаните си — утешаваше се Маншон. — Но възможно ли е да има човешко селище из тия горски дебри? Наистина не би могло. Но пък кой знае! Както се казва, отговора знае само вятърът…“
	Вълкът ускори ход. После така побягна, че вятърът наистина засвири в ушите на Маншон. Но не довея нито един отговор на тъй тревожните въпроси.
	Внезапно вълкът се закова на място. Ослуша се. Подуши въздуха. Защо беше всичко това? И Маншон, надвесен над вълка, наостри уши, но не откри нищо подозрително.
	Какво ли беше разтревожило горския обитател? Вълкът отново пое на път, но крайно внимателно. Избягваше откритите места, тулеше се сред храстите, при това без да шумне нито една вейчица. Стъпваше съвсем предпазливо и се плъзгаше като сянка през гората. Маншон усети как мускулите по гърба на вълка чак се напрегнаха.
	Но ето че се дочуха гласове. Мъжки гласове! Разговаряха хора!
	— О, ясно ми е! — отдъхна си Маншон. — Сигурно са ловци, дървари или кой знае какви други работници, а кучето е тяхно. Ей сега ще бъдем при тях и край на тази дива езда през гората!
	Вълкът приближаваше към гласовете, но стана още по-предпазлив.
	— Аха! — подсмихна се Маншон. — Кучето разбира, че е сторило беля, и сега не може да се покаже пред стопаните си. Гузен негонен бяга! Така и трябва да бъде! Бива ли да стават подобни неща? Да грабнеш посред бял ден един честен смелчага, да го метнеш на гърба си и да се запилееш с него из гъстата гора!
	Най-после вълкът толкова се приближи до хората, че беше възможно да се различат отделни думи и дори част от разговора им.
	— Животът и навиците на вълците са основно проучени — достигна до Маншон дълбок тембър на мъжки глас, — но ако ги наблюдаваш, все може да се установи нещо ново и интересно.
	— Несъмнено — отвърна другият с по-висок тон. — Горя от желание да наблюдавам живота на вълците по-отблизо. И ако ни се удаде да открием непознати навици у вълците, ще знам, че и аз съм дал нещо на света.
	Сега от хората ги деляха само редките клони на храсталака и Маншон успя добре да ги разгледа.
	Онзи с басовия глас беше млад човек с брада, носеше шарено кепе и беше обут с ботуши. На гърдите му висеше бинокъл. Другият изглеждаше по-възрастен, слънчевите лъчи играеха по голото му теме, а огромните стъкла на тъмни очила скриваха лицето му. И двамата носеха раници. Маншон напрегнато се вслушваше в думите им. Постепенно осъзна, че двамата бяха природоизследователи, дошли насам да проучват живота на вълците. Интересно, дали все пак в тази гора можеше да има вълци?
	— Лично мен повече ме интересуват вълчетата — обади се плешивият. — Тъкмо сега е сезонът, когато ги подготвят за самостоятелен живот.
	— Така е — закима брадатият. — За да не са безпомощни един ден, възрастните вълци ги учат как да разкъсват плячката. О, дано ни се удаде да ги наблюдаваме тъкмо в тези часове на ловно обучение.
	— Голям късмет бихме имали — отбеляза плешивият. — Но нека не забравяме колко хитро същество е вълкът. Той винаги може да ни държи под око, а ние него — не. Не бих се изненадал ни най-малко, ако тъкмо в този момент иззад храстите ни следи някой вълк като невидим горски дух.
	Брадатият се разсмя.
	Маншон най-после съобрази своето положение. Разбира се, че тук имаше вълци. Най-малкото поне един горски хитрец, който Маншон яздеше вече от толкова време. Нито едно куче не би могло да стъпва тъй безшумно. Нито пък да се приближи до хората така, че те дори да не го забележат. А за обноските да не говорим — как едно куче би могло да се отнесе така безцеремонно с един смелчага? Боже мой! Но какво в края на краищата може да иска един вълк от него?
	Не беше сега моментът да размишлява надълго и нашироко. Спасението изглеждаше тъй възможно! И толкова близко — просто иззад ей този храст. И хората са там! Навярно ще му помогнат, стига да извика за помощ. И трябваше да побърза, не се знае още колко време вълкът щеше да се притулва така.
	Маншон не се и опита пак да се търкулне долу, защото знаеше, че този път всичко можеше да свърши много по-зле. Не му се искаше и да помисля за това. Как страшно го разтърси вълкът преди малко! Но що да стори? Как да се обади на хората? Да го направи така, че вълкът да не се втурне начаса в неизвестна посока!
	Маншон се озърна. Клонките! Над него надвисваха храсти. Един по-дебел клон беше точно над главата му. И нямаше какво да му мисли повече!
	Ловко протегна ръце, улови се добре, увисна и се залюля напред-назад.
	— Хора! — изписка той. — Хора! Помогнете!
	И пак се залюля. Нагоре, надолу!
	Но и този план се провали. Маншон не успя да се вдигне още веднъж, клонът не издържа тежестта му и се откърши.
	— Хора! — нададе гласче още веднъж той.
	Но в следващия миг хората останаха вече далеч назад. Маншон отново се бе озовал безпомощен в челюстите на вълка, който се втурна като вихър по своя път.
	— Чу ли? — обади се плешивият и с изненада втренчи очи в своя другар.
	— Сякаш някой викна за помощ — закима другият.
	Те претърсиха храстите, но не откриха нищо особено.


>	Посоката е открита

	Когато вълкът изчезна от полянката, Полуобувка се реши да излезе от колата и изтича при Мъхеста брада. Мъжественото поведение на приятеля му разсея обхваналия го ужас и Полуобувка най-после успя да си възвърне дар-слово.
	— Опасен си! — с признателност възкликна той. — Просто легендарно смел. Как само метна под краката на онзи звяр горещата главня!
	— Казах ти аз, че най-добрата защита срещу вълците е огънят!
	— Убеден съм — смееше се Полуобувка. — Огънят е първичен жизнен елемент!
	И той се настани до Мъхеста брада. Нямаше желание да се върне в автомобила. Огънят изведнъж го покори. Мъхеста брада наслага нови съчки и приседна до Полуобувка. Сънят бягаше от очите им. Макар този път вълкът да не успя да им стори зло, все пак им развали съня.
	— Ако Маншон се досети да запали огън… — разсъждаваше на глас Полуобувка. — Но едва ли има кибрит в джоба си. А Маншон е твърде цивилизован, за да получи огън от триенето на два сухи клона един о друг.
	— Прав си! — въздъхна Мъхеста брада. — Щом дълго време живееш в автомобил, това оказва своето въздействие.
	Приказките им се завъртяха около Маншон. Мили приятелю! Скъпи Маншон! Ако все още си жив и в плен на вълците, как ще издържиш в дивото им обкръжение? Ще те сломят ли суровите им обичаи, точно тебе, навикнал на всички приятни удобства? Ще изтърпиш ли наглото им грубиянство ти, толкова чужд на всякакво насилие?
	— Нека не забравяме, че Маншон е поет — подхвана приказката си Мъхеста брада. — Твърде ранима душа, непонасяща никаква грубост. Поетите са толкова чувствителни.
	— Същото може да се каже и за душата на художника — додаде Полуобувка. — Някога Маншон копнеел да стане художник. Мечтаел да рисува картини из живота на зверове и птици, нали тъй? Да ги изобрази за вечни времена върху белия лист. Наистина е ужасно, че сега тъкмо горските животни му причиняват страдание.
	Но Мъхеста брада внезапно свъси вежди.
	— Не бива да виним животните — твърдо настоя той. — Това би означавало да ругаем извечната природа! Живите същества не осъзнават нашата правда и справедливост. Те са онова, което представляват сами по себе си.
	— Така е! — съгласи се Полуобувка. — Всъщност аз сега обвинявам само този единствен вълк!
	Но Мъхеста брада съвсем не се съгласи с него:
	— Дори и този вълк не може да бъде обвиняван. Постъпва така, както му е отредено от природата. Изобщо не осъзнава разликата между добро и зло, която е важна за нас!
	В себе си Полуобувка не беше достатъчно убеден, но не се увлече в спор с Мъхеста брада. Беше му пределно ясно как се отнася той към природата. И трябваше да е доволен, че приятелят му не се сети да се заеме с опитомяването на вълчето племе.
	Следващите думи на Мъхеста брада повече му допаднаха.
	— Няма смисъл да укоряваме вълците — обясняваше той. — Но това не означава, че трябва да им оставим Маншон. Разбирането е едно, а реалността — съвсем друго нещо! Прекрасно зная какво представлява вълчето племе, но за спасението на Маншон се налага да водя безпощадна борба с него!
	— Чудесно! — зарадва се Полуобувка. — Между нас казано, не разбирам нищо от вълци, но съм готов на всяка цена да воювам с тях заедно с теб!
	Но по какъв начин щяха да осъществят намеренията си срещу вълците, засега на нито един от двамата не му беше ясно. Край огъня всичко изглеждаше много просто — грабвай главнята и нападай! Но няма навсякъде все огън да разпалват, я? Изскочи ли вълкът — внезапно и като изпод земята, трудно може да се разчита на огъня в същия миг! А ще трябва да действат начаса`! Сега се взираха в пламъците и размисляха.
	— Съмва — обади се по едно време Полуобувка.
	Лека-полека нощният мрак се разсейваше. Оттук и оттам взеха да се обаждат птици. Настъпваше утрото.
	— Идва новият ден — каза Мъхеста брада. — О, ако знаехме какво ни носи той?
	Слънцето изгря.
	Внезапно над гората екна далечен протяжен вой. Не беше гласът на бухала. Нещо много по-различно!
	— Вълците! — прошепна Мъхеста брада.
	Полуобувка скочи на крака и с две-три светкавични крачки се озова до най-близкото дърво. Закатери се бързо нагоре.
	— Къде хукна пък и ти сега? — викна подире му Мъхеста брада.
	Полуобувка не отговори. Беше твърде зает с намерението си. Отново се разнесе вой, този път едва доловим.
	Мъхеста брада напрягаше слух. Наистина бяха вълците. Сега виеха малките им. С два пъти по-слаби гласчета. Сигурно се намираха в леговището си. Трябваше да установят посоката. И то навреме. Не можеха да очакват, че вълчетата ще надигат глас през целия ден. А тръгнеха ли напосоки из гората, скоро щяха да се объркат. В гората трябва да се ориентираш съвсем точно!
	{img:i_otnovo_manshon_pic21.png}
	И както Мъхеста брада се чудеше какво да предприемат, до него стигна гласът на Полуобувка:
	— Всичко е наред! Воят се чува откъм една огромна ела!
	Чак сега Мъхеста брада осъзна защо Полуобувка се беше покатерил на дървото. Съвсем не от страх пред вълците, както си беше помислил той! Полуобувка се беше надявал да открие ориентир, по който да тръгнат към вълчето леговище. И ето че успя! Гигантска ела! Слава богу, нямаше да се загубят из гората! Вълчият вой сякаш ги приближи до милия Маншон!
	Докато Полуобувка се смъкна от дървото, воят прозвуча още веднъж-дваж и замлъкна.
	— Невероятен си! — не скри радостта си Мъхеста брада. — Благодарение на теб сега посоката е известна!
	Той стана, напълни от ручея кофа вода и я плисна върху огъня.
	Полуобувка отвори вратата на автомобила.
	— Хайде, Якичка! — подвикна той. — Тръгваме да търсим Маншон!
	Якичка радостно се втурна навън, готов да се отправи на път в същия миг, но Полуобувка се застоя замислен. Погледът му се спря върху гюма за мляко, в който наливаха вода, сега наполовина празен.
	— Няма ли да вземем нещо за из път? — запита Полуобувка.
	— Не, разбира се! — отвърна Мъхеста брада. — Гората ще ни нахрани и ще ни напои. Тя е нещо като огромна пазарска чанта. Ще утоляваме жаждата си от реката или с изворна вода, а за ядене ще се намерят горски плодове. Ако не успеем да открием нещо, моята брада все ще ни избави от глад.
	Но Мъхеста брада остана крайно озадачен, когато Полуобувка измъкна гюма за мляко и изля водата от него. После се върна в автомобила, порови се из сандъчето с инструменти на Маншон и взе бормашината.
	— Сетих се за една стара ловджийска история — подхвана Полуобувка. — Чувал съм я като дете. Един ловец облякъл рицарска броня, вмъкнал се в глутница вълци и избил сам-самин две дузини от тях. Хищниците се нахвърлили върху него, но зъбите им не могли да пробият метала.
	— Е, и? — недоумяваше Мъхеста брада, комуто тази история за ловеца, избил толкова вълци, съвсем не се понрави. — Какво общо има това с нас?
	Но Полуобувка вече се бе заел с бормашинката.
	— Гледам, че от този гюм за мляко може да се получи чудесна рицарска броня — обясни той. — Трябва само да пробия две дупки на дъното за краката и други две встрани за ръцете. Така ще бъда напълно защитен от вълците, особено ако сложа и капака отгоре.
	Мъхеста брада беше дотолкова изумен от изобретението на Полуобувка, че дума не обели. Работата потръгна и скоро Полуобувка беше с бронята на гърба си. Когато промуши ръцете и краката си, той подаде глава през гърлото и гюмът просто прилепна към тялото му.
	— Сега приличаш на костенурка — не се стърпя да не го подкачи Мъхеста брада.
	А Полуобувка кимна.
	— Точно така! — обясни той. — И като костенурка ще мога да се свия вътре. Нека вълкът се опита да ме достигне тогава!
	Нямаше какво толкова да се чудят на ризницата. Трябваше да се действа. Посоката е вече изяснена, а и Маншон вероятно се надяваше сега само на тях двамата.
	Но как да изоставяш автомобила насред път, ей така! Преди да тръгнат, те го избутаха към храстите и го покриха с клони.
	{img:i_otnovo_manshon_pic22.png}


>	Патилата на Маншон

	Захапал Маншон, вълкът пристигна в леговището си, където с възторжено скимтене към него се втурнаха четири вълчета. Едва вълкът пусна Маншон, и начаса` се вдигна олелия. С радостно ръмжене вълчетата се нахвърлиха върху него. Търкаляха го, тичаха и си го подаваха като топка, раздърпаха го и кичури от маншона се разлетяха на всички страни. От време на време малките спираха, колкото Маншон да стъпи на крака. Но то биваше за миг и отново се нахвърляха върху него с ловна страст, за да подновят дивата си игра.
	Ако не беше дебелата му дреха, Маншон наистина щеше да се прости с живота. За щастие маншонът се оказа сигурна защита, а слабите челюсти на вълчетата не можеха да го повредят сериозно. Но положението изглеждаше наистина отчайващо! От непрекъснатото търкаляне на Маншон му прилоша, чувстваше се съвсем слаб и на няколко пъти дори загуби съзнание.
	Вълкът известно време любопитно наблюдаваше тази игра. После отиде при вълчетата и решително ги отстрани от Маншон. Какво облекчение! Маншон седна на земята и вдигна благодарен поглед към вълка. Но това трая само мигове. Вълкът приближи към Маншон и го избута от леговището…
	Маншон остана зашеметен!
	Нима вълкът му даваше знак, че може да си върви? И този див звяр му подаряваше свободата? Вълкът пак се приближи, сякаш недоволен, че Маншон се бави и още не е тръгнал. И тогава Маншон закрачи напред — в началото по-бавно, все още невярващ в късмета си, после ускори ход…
	„И тъй — размисляше Маншон, — патилата ми комай свършиха! Само дано издържа, а и да не се заблудя из гората. Най-напред иде открия ручея, иде се поосвежа край него и после иде продължа по брега.“
	С тези мисли Маншон се понесе напред. Приятелите му го очакват! И навярно се безпокоят за него!
	Но съдбата не се оказа толкова благосклонна, колкото му се беше сторило. Маншон стигна до някаква полянка в гората, когато му хрумна да се обърне назад. И тогава разбули загадката! Какво ти спасение! Напротив!…
	Онова, което Маншон видя зад гърба си, заличи всяка надежда. Вълците се прокрадваха след него — както старият, тъй и малките му. Следваха го неотлъчно като сенки. Продължаваха дивата си игра. Но дали беше само игра? Маншон си спомни думите на природоизследователите, дочути иззад храстите. Те казаха, че вълците тъкмо сега учат малките си да ловуват. И ето го техния урок! Онова, за което мечтаеха природоизследователите — да можеха да го зърнат отнякъде!
	Времето за размисъл беше твърде кратко. Водени от стария вълк, малките се подредиха в опасен полукръг, а едно от тях изтича напред и отряза пътя на Маншон. Макар и уплашен до смърт, Маншон успя да отбележи в себе си, че всичко ставаше светкавично, безмълвно и много точно. Наистина природоизследователите трябваше да видят всичко това! Но засега Маншон беше единствен свидетел на зрелището, без надежда да се спаси. Жертвата, която вълците се канеха да разкъсат.
	Маншон напълно се отчая.
	„Край! — горчиво размисляше той. — Моят жизнен път ще свърши във вълчите челюсти. Но все пак искам да умра достойно!“
	Какво обаче означава това — да умреш достойно?
	„Аз съм поет — не секваха мислите на Маншон. — И нека си отида от света с нова песен! Няма значение, че само дървесата наоколо ще чуят моя глас. Никога не съм ламтял за шумна слава. А съчинявам ли поезия, преди да умра, то и смъртта ми ще бъде достойна!“
	Той се вглъби в себе си. Времето сякаш спря. После прозвуча развълнуваният му глас:
P>
	Вълци край мене кръжат,
	маншона ми ръфат грозно.
	О, бедният аз, ще умра,
	в сън ще потъна морен…
P$
	Маншон не успя да продължи. Вълчетата връхлетяха върху него и го събориха. Затъркаляха го, заблъскаха го като бесни. На няколко пъти Маншон усети зъбите им през дебелата си дреха. Може би това беше краят?
	Но не! Все още не!
	Старият вълк се намеси отново и отблъсна малките от Маншон. А самия него побутна с муцуна да тръгва назад към леговището.
	В края на краищата какво означаваше това? Досети се — вълкът обучава малките да ловуват. Това щеше да продължи, докато Маншон дишаше. От него имаше полза, но само когато се движеше. Ето защо още не са го убили!
	Старият вълк отново го побутна и волю-неволю Маншон пое обратно към леговището.
	Сърцето му все пак откликна с радост! Жив е и може би нямаше да умре чак толкова скоро! Дано дочака нощта. А дотогава можеше да съчини още някой и друг куплет.
	Не след дълго всичко се повтори. Стигнаха леговището, избутаха Маншон на пътечката, вълчетата пак се юрнаха да го преследват. Обкръжиха го и се нахвърлиха върху него. По-смели и по-дръзки, този път здравата го раздърпаха. Но Маншон не беше тъй уплашен. Живееше и имаше надеждата, че няма да умре тъкмо сега. Тази увереност му вдъхна сила и Маншон мъжествено устоя на набезите на малките.
	Най-сетне старият вълк реши да прекъсне урока. Остави Маншон на милостта на вълчетата и току хлътна в гъстата гора. Маншон изтръпна, защото вълкът ръководеше урока и обуздаваше стръвта на малките. Но скоро се разбра, че нямаше причина да изпада в паника. Вълчетата го търкулнаха насам-натам, но това скоро им омръзна и го оставиха на мира.
	Сега Маншон можеше да предприеме нещо за бягството си, но беше капнал от умора и дори не му мина през ум подобна мисъл. Просна се край вълчето леговище и остана там като странно рошаво кълбо.
	Скоро вълкът се завърна, преметнал едно агне на гърба си. Малките се нахвърлиха върху храната. Настана нещо невиждано и нечувано и чак когато се натъпкаха до насита, вълчетата утихнаха.
	Сумракът се сгъсти, нощта настъпи. Старият вълк пак се изгуби някъде. Маншон все тъй не се помръдваше и дори поспа малко. Призори се разбуди внезапно от странни гласове. Вирнали муцуни към небето, вълците жалобно и протяжно виеха.
	Необичайни, много тъжни вопли, от които Маншон се просълзи.
	„Нещастният аз! — окая се той. — Никога не съм понасял самотата. Но какво представлява тя в сравнение с тая вълча компания? Благословено време! Истински рай! Да не би пък да завия заедно с вълчето котило?“
	И наистина не му трябваше много, за да завие от мъка. Зарони сълза след сълза. Заплака на глас. Беше толкова нещастен! Никога по-рано не беше изпитвал подобна непреодолима жалост към себе си.
	Старият вълк се завърна от нощния си лов. Вълчетата се втурнаха да го посрещнат, но този път той не им донесе нищо. Малките трябваше да се научат да ловуват сами и вълкът отново вдигна Маншон на крака.
	„Надявам се, че и този път вълкът няма да стигне твърде далеч — помисли си Маншон, докато се подчиняваше на подадения знак да тръгва. — Повторението е майка на знанието. Преди да започнат самостоятелен лов, малките трябва да са научили добре урока си.“
	Маншон закрачи напред, а вълчетата го последваха дебнешком.
	{img:i_otnovo_manshon_pic23.png}


>	Изпробване на рицарската броня

	Полуобувка и Мъхеста брада упорито бродеха из гората. Целия ден не подвиха крак, но не усещаха умора. Изобщо не се сещаха за хляб и вода. Вървяха ли, вървяха, а тревогата за съдбата на Маншон сякаш ги подтикваше да бързат.
	Не беше лесно да следват вярната посока посред гъстата гора. За ориентир им служеше голямата ела. На няколко пъти Полуобувка смъкваше бронята, за да се катери по дърветата. Внимаваха да не изгубят от очи елата. Откъм нея се беше разнесъл воят на вълците призори и сега те бързаха да се озоват тъкмо там. Вярваха, че не се лъжат.
	Вървяха ли, вървяха.
	— Не ти ли дотегна тази ризница? — запита по едно време Мъхеста брада.
	Полуобувка махна с ръка.
	— Малко ми убива на раменете — обясни той. — Но ако я нося в ръце, ще ми бъде още по-неудобно. Свиквам с нея.
	— Разбира се — закима Мъхеста брада. — С всяко нещо се свиква.
	Много скоро обаче Полуобувка изведнъж се оплака:
	— Ох, убива ми!
	Измъкна се от бронята и се протегна.
	— Трябва пак да се кача на някое дърво — каза той. — Да проверя посоката. Но да се катериш по дърво, след като си бил в подобна ризница, е приятно разнообразие.
	Мъхеста брада нямаше възражения. Тъкмо до тях имаше могъщо дърво. Полуобувка се улови за най-долните клони и набързо се изкачи по-нагоре.
	Мъхеста брада почувства непреодолима умора и седна да отдъхне. Якичка също копнееше за почивка. Примъкна се до Мъхеста брада, сви се на топка и завря глава в ръцете му.
	— О, скъпи приятелю! — зачуди се Мъхеста брада. — Целият трепериш!
	Кученцето наистина се тресеше цялото. Може би не толкова силно, но тръпките минаваха по цялото му тяло. Какво ставаше наистина? Ами ако… Мъхеста брада не успя да съобрази какво е положението, защото Полуобувка се развика отгоре:
	— Всичко пропадна! От гигантската ела няма и помен в гората!
	Мъхеста брада скочи на крака.
	— Как така я няма? — уж викна той в отговор, но гласът му едва се чу.
	Мъхеста брада усети как го побиват същите тръпки, които разтърсваха Якичка. Дали пък не е прихванал някаква болест от кученцето?
	— Дървото е изчезнало — потвърди Полуобувка и заслиза по клоните.
	Щом стъпи на земята, веднага навлече ризницата си.
	— С всяко нещо се свиква. Ето, никак не ми убива.
	Но мислите на Мъхеста брада се въртяха около гигантската ела.
	— Как тъй ще е изчезнала? — недоумяваше той.
	— Отсекли са я! — реши Полуобувка.
	Това, изглежда, беше единственото разумно обяснение. А сега как щяха да продължат нататък?
	— Ти огледа ли добре на всички страни? — запита Мъхеста брада.
	— Разбира се — отвърна Полуобувка.
	Настъпи напрегнато мълчание. Само Якичка трепереше и тихичко скимтеше.
	— Огледах навсякъде много добре — пак подхвана Полуобувка. — Отвисоко всичко се вижда. Това дърво е много голямо, а аз се качих на самия връх. Елата я няма!
	Отново се умълчаха. Изведнъж и двамата видяха, че Якичка души наоколо. Напред-назад, завъртя се в кръг, не отлепяше нос от земята.
	— Сякаш търси нещо — отбеляза Полуобувка.
	— И го намери — побърза да каже Мъхеста брада.
	Якичка наистина стискаше в зъбите си нещо кафяво на цвят, рошаво и с дълги влакна. Отдалече не можеше да се разбере какво е.
	— Якичка, тук! — викна Полуобувка.
	Кученцето приближи. Послушно и много внимателно то остави намереното тъкмо пред Полуобувка и Мъхеста брада, сякаш искаше те да го разгледат много добре.
	— Боже мой! — трепна Полуобувка.
	— Но това е… това е… — заекна Мъхеста брада. — Как да се изразя, частица от нашия скъп приятел!
	Наистина беше се случило невъзможното — Якичка беше намерил парченце от дрехата на Маншон.
	— Бедни приятелю! — окая го Полуобувка. — Дали това не е всичко, което е останало от теб?
	— Не бива винаги да се предполага най-лошото — възрази Мъхеста брада.
	Прибра парченцето в джоба си и добави:
	— Може би все някога ще се наложи да го зашием на мястото му.
	Но Якичка не се успокояваше. Изглежда, парченцето от дрехата на Маншон му вдъхна надежда, и кученцето отново тръгна да души. Но в същото време изглеждаше изплашено от нещо и все така трепереше.
	— Чудно нещо — отбеляза Полуобувка. — Няма я голямата ела и въпреки това ние не сме се отклонили от вярната посока.
	{img:i_otnovo_manshon_pic24.png}
	Внезапно Мъхеста брада засия и дори се засмя.
	— Я ме чуй, Полуобувка! — каза той. — Елата е същото онова дърво, на което ти току-що се покатери. Ето я там! Ако не се лъжа всъщност!
	Вече гледаха на дървото с други очи. Наистина грамадна ела! Точно така! Същата е! Загадката беше разбулена, тайнствено изчезналото дърво се намери.
	Ами парченцето от дрехата на Маншон? Оттук нейде се носеше вълчият вой. А Якичка все така трепереше. Чудно как всички обстоятелства напълно съвпадаха!
	— Май сме стигнали, където трябва! — заключи накрая Мъхеста брада.
	— Тръгвам! — заяви Полуобувка.
	— Накъде? — недоумяваше Мъхеста брада.
	— Накъдето ме отведе Якичка. По следата — обясни Полуобувка. — А ти чакай тук! Нямаш си ризница, която да те опази от вълчите зъби.
	Мъхеста брада се чувстваше раздвоен. Сърцето му подсказваше да не се отлъчва от Полуобувка, но разумът изискваше тъкмо обратното. И надделя разумът. Не биваше и двамата да се впускат в неизвестността. Нека Полуобувка предприеме нещо сега. Все пак си имаше рицарска броня! Ако не успееше, тогава щеше да действа той — Мъхеста брада. Засега реши да се покатери на голямата ела и да не изпуска от очи Полуобувка.
	— Якичка! — подвикна Полуобувка. — Хайде, търси Маншон!
	Кучето, особено след като откри парченце от дрехата на Маншон, изглеждаше твърде неспокойно. Сега обаче, щом чу името на стопанина си, то едва-що не затича напред. Отправиха се на път — Якичка, забил нос в земята, Полуобувка на няколко крачки след него. С разширени ноздри кученцето душеше въздуха, а Полуобувка внимателно се взираше из храстите.
	— Якичка, търси Маншон! — повтори Полуобувка.
	И двамата бяха нащрек. Предпазливост и пак предпазливост! Да не допуснат никакви изненади!
	— Тихо, Якичка! — от време на време се обаждаше Полуобувка. — Не бързай толкова!
	Но Якичка не бързаше. Познатата миризма на Маншон наистина го подтикваше да се стрелва нетърпеливо напред, но земята пазеше и друга една миризма, от която Якичка се разтреперваше! Миризмата на вълци! Остра и нетърпима, тя объркваше кученцето и то се връщаше при Полуобувка с настръхнала козина на гърба.
	Скоро стигнаха до горска полянка. Полуобувка се канеше да направи голям полукръг, за да върви по сянката, но Якичка удари направо. Полуобувка не го повика да се върне. Вероятно кученцето вървеше по следите на Маншон. Полуобувка прекрасно разбираше това и не изпускаше Якичка от очи.
	Изведнъж кученцето изскимтя. Но не от страх. Имаше нещо друго. Якичка се втурна напред, изостави Полуобувка и независимо от вълчата миризма се понесе като стрела нанякъде.
	— Якичка, върни се! — изплашен викна след него Полуобувка.
	Подобен вик се дочу и от другата страна на полянката:
	— Якичка, назад!
	Полуобувка спря като закован! Какво е това? Той подвикна на кученцето и някой друг повтори същото. Тук нямаше ехо! Тогава?
	— Назад, Якичка! — чу се отново.
	Полуобувка трепна от радост. Та този глас му беше тъй добре познат!… Никога не би го сбъркал с друг!
	И тогава се показа самият той! Маншон! Цял-целеничък! Наистина доста пораздърпан, но иначе жив и здрав! Изтича при Полуобувка. Якичка се плетеше из краката му и току се опитваше да подскочи и да го близне по лицето.
	— Бягайте! — извика им Маншон. — Всеки момент вълците ще изскочат на полянката.
	Полуобувка остана като гръмнат! Не беше дошъл тук, за да избяга при първата опасност. Но и за бягство вече беше късно — вълчетата се прокрадваха към тях.
	Маншон се приближи до Полуобувка.
	— Но какво чакаш още? — разсърди се той. — Вълците всеки момент ще се нахвърлят върху нас!
	— Ами ти? — недоумяваше Полуобувка.
	— Никой не може да ме измъкне от лапите им!
	И той набързо разказа на Полуобувка за учебните часове по лов, както и за своята роля в тях.
	— Ще остана при теб! — отсече Полуобувка. — Моята ризница ще ме предпази!
	А вълчетата приближаваха. Вече правеха коварния си полукръг.
	— Сега ще ни отрежат пътя за бягство — обясни Маншон.
	Знаеше точно всички действия на малките. Те повтаряха наученото. Както Маншон предполагаше, намеренията им можеха да бъдат предвидени.
	Сега те трябваше да ги нападнат.
	Маншон и Полуобувка бяха готови да приемат нападението. Маншон беше просто в междучасие, което вълчетата сега прекъсваха. Полуобувка се надяваше на ризницата си. Но Якичка?
	— Бягай оттук, Якичка! — настоя Маншон. — По-скоро!
	Кученцето се стъписа. Едва-що откри своя мил стопанин, а сега го гонят! Но как така? Не, тук ще си стои въпреки ужасяващата миризма на вълците! И за да обясни по-добре, Якичка обичливо се притисна о Маншон и размаха опашка.
	Тази всеотдайност трогна Маншон, но Якичка трябваше да изчезне от полянката. И колкото може по-скоро!
	— Махай се! — грозно изкрещя Маншон и вдигна една пръчка от земята. — Да те няма, хайде!
	Това се оказа достатъчно! Якичка го послуша. Но вдигна към Маншон очи, пълни с изненада и с безкрайна скръб. После се врътна и наистина изчезна.
	И тъкмо навреме! Старият вълк изскочи от храстите и поведе нападението на малките си.
	— Пак започват! — изтръгна се отчаян вик от Маншон.
	Полуобувка приклекна, така че дъното на гюма да опре в земята. Сега краката му бяха защитени. После скри ръцете си, накрая и главата. Затвори капака! Чудесно! Вълчетата вече бяха при него. В следващия миг връхлетяха върху гюма.
	Полуобувка се сви на топка вътре, а вълчетата задраскаха по ламарината. Опитаха се да вмъкнат лапи през дупките на гюма, тикнаха и муцуни там, но напразно!
	Полуобувка остана недосегаем!
	Първото изпитание на бронята се оказа успешно.
	Но ето че гюмът се търкулна.
	— Проклети вълчета — изпъшка отвътре Полуобувка. — Къде, по дяволите, ще ме избутат сега?
	В отговор се чу ядовито ръмжене. Гюмът се търкаляше все по-бързо през камъни и буци, а вълчетата го следваха неотлъчно. Сърцето на Полуобувка се разхлопа. Ламарината трещеше оглушително. Едно търкаляне — страхотия!
	Полуобувка беше съвсем зашеметен и много скоро изгуби съзнание.


>	Откритието на природоизследователите

	Маншон успя да зърне как Полуобувка се изтърколи нанякъде далеч от полянката, преди старият вълк да го грабне в челюстите си и да го отнесе в леговището. Скоро и вълчетата се събраха в очакване да продължат урока си.
	Мислите на Маншон зажужаха като пчели в кошер. Полуобувка! Все пак той се появи! Ами Мъхеста брада? Неизвестно! Какво се канеха да предприемат? Също не се знаеше. Маншон не разбра почти нищо. С Полуобувка размениха само няколко думи и вълците ги погнаха. Какво ще последва оттук нататък? Пълна мъгла!
	„Ще трябва да спася Полуобувка!“ — твърдо реши в себе си Маншон.
	И то още като тръгнат отново! Но какво чакаше старият вълк? Защо не даваше знак да тръгват? Нали уж урокът с малките трябваше да продължи?
	А без онова леко побутване от страна на възрастния вълк Маншон не смееше да мръдне от леговището. Веднъж се опита, но дълго щеше да помни какво му сториха вълците тогава!
	Сега Маншон умолително погледна към вълка. Какво чакаше той? Хайде! Но вълкът не му обърна никакво внимание, сякаш наистина щеше да остави недовършен урока по ловуване.
	Дали от неочакваната среща с Полуобувка, или имаше друга причина, но вълкът наистина изглеждаше твърде неспокоен. Въртеше глава, душеше въздуха, ослушваше се. И неочаквано изскочи от леговището.
	Сърцето на Маншон ускорено заби! Какво става? Може би вълкът е подушил плячка? Например Полуобувка, който е съвсем наблизо. Или Мъхеста брада? Защо не и Якичка. Или и тримата заедно?…
	Тревогата на стария вълк се предаде и на вълчетата. Но те не помръднаха от леговището. Напротив — спотаиха се и се притиснаха едно до друго. Нещо ги плашеше. Но какво? Два въпроса, на които Маншон не можеше да отговори.
	Не би ли могъл тъкмо сега да избяга? Уж случайно Маншон направи две-три крачки навън. Но вълчетата скочиха и техният сподавен, но заплашителен вой накара Маншон да се върне.
	Не, бягството беше изключено засега. И освен това — накъде щеше да върви? По-скоро Полуобувка и Мъхеста брада бяха в състояние да го открият, а не той тях! Полуобувка е наблизо, а Маншон може да изгуби всяка надежда за спасение, ако се залута сам из гъстата гора. Трябваше да остане тук и да не усложнява нещата.
	Но какво да стори наистина? Маншон усилено размисляше. Да стои и да чака? Или все пак да даде знак на приятелите си? Можеше да опита! Когато решиш нещо, все ще се открие начин да го изпълниш. Маншон си спомни как виеха вълците призори. Ами да! Струваше си да опита. Трудно можеше да се измисли нещо по-добро. Защото, извика ли за помощ, старият вълк щеше да се появи незабавно. А за котилото край себе си Маншон не искаше дори да помисля. Виж, вълчият вой е нещо съвсем друго.
	Маншон си пое дълбоко дъх! И тъй…
	Протяжен вой отекна в тишината. Повтори се… Вълчетата настръхнаха. Вирнаха муцунки към небето. Маншон виеше така естествено, че увлече и малките. След миг всички виеха в хор — някак печално и отдън душа. Вълчият вой от своя страна въздейства и на Маншон. Сърцето му преливаше от неизказана мъка и неусетно Маншон също вирна нос към небето. Странно наистина! Изглеждаха като едно семейство — изконните горски жители и Маншон. Виеха, забравили всичко друго на света. Нито чуваха, нито виждаха нещо, увлечени в тъжния си хор.
	Слънцето взе да клони към залез. Маншон и вълчетата не млъкваха. За Маншон това беше зов към приятелите му. Надигаше глас в безотрадно отчаяние и ако го питаха, и сам не би могъл да отговори дали това ще му помогне, или не. Наистина в този момент Маншон не мислеше за нищо. Виеше с вълчетата, едва ли не забравил тежката си орис.
	— Дявол да го вземе! Това се казва откритие!
	Тези думи, внезапно прозвучали над главите им, прекъснаха вълчия концерт. Вълчетата презглава се втурнаха към гората. Бяха страшно изненадани от двамата мъже, случайно налучкали вълчето леговище.
	Маншон не се помръдна и вдигна към хората очите си, плувнали в горещи сълзи. Двама бяха… И някак познати… Сети се — онези природоизследователи! Брадатият и другият — с голата глава. Естествено, бяха попаднали тук, водени от вълчия вой.
	— Виж, хранениче на вълците! — обясни плешивият и пристъпи към Маншон. — Дете, откърмено с вълче мляко!
	Брадатият дълбокомислено поклати глава.
	— Да-а! — каза той. — Вероятно детето се е заблудило в гората, вълците са го намерили и са опазили живота му. Вълчицата не е била гладна и го е отгледала заедно с малките си.
	{img:i_otnovo_manshon_pic25.png}
	Природоизследователите бяха във възторг! Толкова стремежи и въжделения да узнаят нещо повече за света! И ето на`… Най-после попаднаха на нещо необичайно. Хранениче на вълците!… Нещо истинско, живичко!… Неведнъж вестниците бяха писали за деца, отгледани от вълци. И тъкмо те двамата можеха да представят на света едно неоспоримо доказателство!
	— Погледни го с каква гъста козина е обрасло! — каза плешивият. — Още една загадка за нашия двадесети век.
	Брадатият се засмя.
	— Няма нищо за чудене — отвърна той. — Природата се е погрижила за него. Наистина е интересно да видиш как едно живо същество се приспособява към обстоятелствата наоколо. Достатъчно е да се прецени колко е необходима такава шубичка, за да опазиш живота си в тази пустош.
	Той посегна да опипа дрехата на Маншон, но другият го предупреди незабавно:
	— Внимавай! Храненичето на вълците сигурно има вълчи навици!
	— Може да си прав! — отдръпна ръката си брадатият.
	Маншон беше дотолкова изумен от чутото, че дума не обели в своя защита. Но щом се разбра, че двамата се канят подробно да го изследват, изведнъж възвърна дар-слово.
	— Извинете, всяка граница си има нещо! — гневно изрече Маншон, но, както винаги, от вълнение обърка думите.
	— О-о-о! — ахна плешивият. — Още не е забравило човешкия говор.
	— Но обърква смисъла на казаното — отбеляза брадатият.
	— Произношението обаче е правилно, без акцент.
	Маншон се накани да се обясни с тях, но те не му дадоха никаква възможност.
	— И това е нещо — отвърна плешивият. — Ако искаме да изучим речта му, няма да започнем съвсем отначало.
	— Така е — съгласи се плешивият. — Но трябва непременно да го научим да говори правилно. Човешката реч е като мост и той ще ни сближи с него. По-лесно е да изучаваш един говорещ екземпляр, отколкото друг, който мълчи или в краен случай вие.
	— Не съм нито хранениче, нито екземпляр — най-после успя да надигне глас Маншон. — Имам си дори автомобил.
	Лицето на плешивия просветна от радост.
	— Много добре говори! — възкликна той. — Страшно надарено дете! Ако нещата вървят все така, ще можем само след месец-два дори да разменяме мисли с него.
	Но брадатият не смееше да се надява на подобен късмет.
	— Думите изглеждат смислени — свъси вежди той. — Но липсва логическата връзка. Нямам понятие например за какъв автомобил споменава сега.
	— Навярно за някаква отдавнашна играчка — предположи плешивият. — Но явно не е прекъснал духовната си връзка с обществото.
	— И приятели си имам — опита се още веднъж да изясни положението Маншон. — Полуобувка и Мъхеста брада…
	Плешивият не сдържа усмивката си:
	— О-хо-о! Полуобувка и Мъхеста брада! Нали ти казах, споменава играчките си. Не ги е забравил, макар да са го откъснали от хората. Моите внучета също имат Полуобувка и Мъхеста брада. И трябва да призная, че по-добри играчки от тях трудно можеш да си представиш. Малки гумени човечета, надуват се. Имаше още едно, но как ли се казваше?
	— Маншон! — подсказа му Маншон.
	— Точно така! — зарадва се плешивият. — Наистина беше Маншон.
	А Маншон се убеди, че е невъзможно да ориентира правилно тия природоизследователи. Убедени бяха, че той е дете, откърмено от вълците. И не искаха да чуят нищо друго. Попаднали са на необичайно явление — хранениче на вълците. Предстоеше им само да оформят откритието си. В никакъв случай не биха се отказали от предположението си. Хранениче, надарено от природата с необходимата за тия условия дебела кожена шубичка.
	— Какво ще правим сега? — запита плешивият. — Да го отведем в града и да потърсим истинските му родители.
	Но брадатият беше на друго мнение.
	— Рязката промяна на обстановката може да му повлияе зле — разсъди той. — Връщането на храненичето при хората трябва да стане постепенно и незабелязано за него.
	Те се съветваха още някое време и решиха да вземат Маншон в палатката си за няколко дни, колкото да посвикне с хора.
	— Няма закъде да бързаме — реши брадатият. — Подобен екземпляр се проучва с години!
	— С години! — изтръгна се от Маншон.
	А брадатият направи своите изводи след този отчаян вик:
	— Умението да говори при него е съвсем първично, просто повтаря думите като папагал.
	— Е, ще го научим поне да говори — отвърна плешивият. — Да го слагаме в раницата сега.
	Двамата пристъпиха предпазливо към Маншон, готови в следващия миг да отскочат назад, ако той се нахвърли да ги хапе.
	Но Маншон беше тъй опечален, че дори не се сети да се дръпне назад.
	„Нима наистина ще минат години?!…“ — отчаяно си повтаряше той.


>	Скитанията на Полуобувка

	Полуобувка постепенно идваше в съзнание. Но беше тъй объркан, че в началото нищо не разбра. Всички кости го боляха. Обкръжаваха го тъмнина и мълчание. Къде се намираше наистина?
	Достраша го. Опита се да седне, но чукна в нещо главата си. Когато се поразмърда още, ламарината затрещя. Какво е това? И току си спомни… Маншон… Вълците… Шеметното търкаляне… Разбира се, гюмът за мляко трещеше сега, при това без да се търкаля.
	Полуобувка се спотаи, преди да измъкне главата си навън. Вслуша се внимателно. Пълен горски покой. Отметна капака на гюма и се огледа. Тишина. Недалече между стволовете на дърветата се мяркаше познатата полянка, където се срещнаха с Маншон. Нямаше нищо, което да се набива в очи.
	И сега какво? Полуобувка неволно отправи поглед към гигантската ела. Високо горе сред клоните се забелязваше нещо, подобно на разхвърляно паче гнездо. Мъхеста брада! Какво би било, ако сега свърне назад към това дърво и се посъветва с Мъхеста брада? Изкушението беше много силно, но Полуобувка съумя да го потисне. Не биваше да се губи време, защото скоро щеше да се мръкне. Слънцето клонеше към залез. А паднеше ли нощта, нямаше надежда отново да се намерят с Маншон.
	Така положението беше горе-долу преценено. Полуобувка се пооправи с ризницата и тръгна на път. Но мъжеството му секна внезапно. Накъде да се отправи? Надяваше се, че Мъхеста брада все още го държи под око, и съзнанието за това му вдъхна нови сили. Щом имаш приятел, който с трепет те следи, дори и към вълци да тръгнеш, пак ти е приятно!
	Скоро Полуобувка стигна до горската полянка. Ето откъде започна всичко — Якичка хукна натам, откъдето скоро изникна и Маншон. Къде ли е кученцето сега? Волю-неволю засега Полуобувка трябваше да мине без водач.
	Много добре помнеше мястото между храстите, откъдето изскочи Маншон. Запъти се натам. Ще мине през полянката и ще хлътне в горските дебри. Напред и само напред! Да побърза, особено сега, след като Мъхеста брада го е изгубил от очи. Полуобувка събра цялата си смелост, за да продължи.
	Но къде са вълците? Ами ако се появят ей сега насреща му? По-добре да не мисли! Цялата му надежда беше в ризницата! Чудесен метален костюм! Ползата беше още по-голяма, защото тя го предпазваше и от острите клонки из гората.
	Внезапно Полуобувка спря. Стъпки!
	Вслуша се внимателно и много скоро осъзна, че по горската пътека тропаха четири крака. Твърде тромав вървеж и Полуобувка заключи, че така в гората се движат единствено хората. Четири крака — следователно насам идваха двама души!
	Дали да не ги помоли за помощ? Но хората са различни. Има добри, има и лоши. А злият, дето се казва, е истински вълк за другите! Що да стори? Не можеше да съобрази. Макар да си беше имал вече работа с горските зверове.
	В този момент един от двамата рече:
	— Трябва ни сурово месо! Който е раснал сред вълци, не познава друга храна.
	Полуобувка наостри уши. Сурово месо? Ужас! Що за хора са тия тук? Израснали сред вълци! Побиха го студени тръпки. А той току-що се канеше да ги моли за помощ. Какво безумие!
	— За съжаление нямаме оръжие — оплака се единият.
	— Все ще измислим нещо — успокои го другарят му.
	„Естествено — разсъди в себе си Полуобувка. — Израснали сред вълците! Безброй пъти са виждали как те разкъсват със зъби и нокти нещастните жертви. Едва ли би ги трогнала невинно пролятата кръв!“
	Откъде можеше Полуобувка да знае, че става дума тъкмо за Маншон. Той, горкият, сега се свиваше в раницата, която единият от мъжете носеше на гръб. Още по-малко би се досетил, че отраснал сред вълците е самият Маншон, както смятаха ония двамата. Чудно ли е тогава, че Полуобувка възприе чутото посвоему. Спотаи се в храстите и остана неподвижен, докато хората се изгубиха далече напред. Осмели се да продължи едва когато не чуваше нито говора, нито стъпките им.
	Щом излезе на пътечката, Полуобувка осъзна, че вече не изпитва онзи панически страх от вълците, който го терзаеше до неотдавна. Вълците наистина са хищници и се хранят с живо месо, но природата им диктува това. Докато ония двамата са от по-опасните вълци — на два крака!
	Сега, когато страхът отстъпи пред здравия разум, Полуобувка се огледа внимателно. И добре направи. Вече стъпваше през оглозгани кости, които се търкаляха наоколо.
	Полуобувка се спря.
	Кости и пак кости! От най-различни животни. Изпотъпкана трева. А тук-там и кичури козина…
	Намираше се в самото леговище на вълците. Личаха местата, където те се бяха излежавали. Значи тук именно живееха те, цялото им зло котило! Просто не е за вярване, че все пак успя да открие леговището им. Избраната напосоки цел се оказа достигната. Трябва да е голям късметлия! И къде се бяха дянали вълците? Ами Маншон? И него го няма тук! Да не би?… Тия кости наоколо?… Но не! Не бива да се предполага най-лошото!
	Може би вълците са напуснали леговището си, уплашени от нещо. Отмъкнали са и Маншон! Навярно са побягнали от ония двамата, кръвожадните, дето току-що минаха оттук! Какво можеше да предприеме сега? Да тръгне да търси Маншон и вълците ли? Из тая неизбродна гора? Безнадеждна работа! По-добре да остане наблизо край леговището и да чака. Все нещо ще се случи. А че наистина ще стане тъкмо така, Полуобувка изобщо не се съмняваше. Събитията се редяха едно след друго. Полуобувка вече трудно можеше да си представи своя живот без неочаквани и все по-изненадващи случки.
	Не се наложи да чака дълго. Или по-точно, нямаше защо да чака. Още преди да бе открил място за засада, стана тя, каквато стана!
	Полуобувка по-скоро почувства, отколкото чу, как някой се промъква насам! Просто усещане за надигаща се опасност. Полуобувка мигом скри ръцете си и се сви в гюма. Само очите му останаха да шарят наоколо, за да разбере откъде точно идва опасността.
	Леко шумолене…
	Какво е това? Вятърът? Или само му се е счуло? Не знаеше какво да мисли, но остана нащрек.
	Едва доловимият шум се повтори. Този път Полуобувка разбра — някой наистина се промъкваше насам. Тихомълком, като дебнещ звяр.
	И наистина беше звяр. Вълкът! Показа се целият!
	Кого ли дебнеше? Кого другиго освен него — Полуобувка!
	Той с радост би се изправил на крака, за да хукне през гората, но засега все още надничаше през открехнатия капак.
	Беше озадачен. Струваше му се, че тъкмо този вълк не беше с другите на полянката. Всъщност вълците доста си приличат и трудно може да се прави разлика между тях. Но колкото и да са уж еднакви, винаги може да се долови някоя особеност, която ги отличава един от друг. Сега Полуобувка не се съмняваше, че вълкът пред него е различен от ония, които видя с Маншон. Навярно беше онзи, който го отвлече, за да учи малките си на ловното изкуство. Той ще да е!
	Изглеждаше грамаден. И свиреп! Във всеки случай доста опасен на вид! Полуобувка разбра това от пръв поглед, личеше по очите на звяра, които горяха със зли пламъчета. Вероятно е бащата на вълчетата. Бил е на лов. Сега се завръщаше в леговището, но тук ги няма нито малките, нито майка им — вълчицата! Вместо тях — някакво човече в броня! Полуобувка почувства, че гневът на вълка ще се стовари върху него. Един нагъл натрапник! Какво му струваше да реши, че именно Полуобувка е прокудил семейството му. Съвсем естествено е да направи подобен извод. Полуобувка — този зъл разбойник, настанил се завинаги в леговището му!
	Вълкът стоеше като прикован на двадесетина крачки. Нищо и никакво разстояние! Три-четири мълниеносни скока — и… край! Мигновения! Полуобувка навреме съобрази опасността и скри главата си в гюма. Сви се на топка и тракна капака. Беше толкова тясно, че дори пръстите на краката си не можеше да помръдне.
	Вълкът пристъпи към него.
	Не, съвсем не се нахвърли, както всъщност очакваше Полуобувка. Напротив! Приближи се предпазливо и спря до самия гюм. Полуобувка чуваше шумното дишане на звяра.
	Вълкът вдигна лапа и бутна гюма на една страна.
	Полуобувка с ужас очакваше да започне отново онова диво търкаляне през камъни и сухи пънове, което вероятно щеше да продължи, докато вълците най-после го измъкнат навън. Но не се случи нищо подобно. Вълкът остана наблизо. Дебнеше — Полуобувка усещаше присъствието му. Вълкът очакваше нещо. Какво беше то?
	Да чака каквото си ще! Полуобувка реши да става вече. И в същия момент осъзна — невъзможно е! Бронята сега го пазеше. Но щом се покаже навън… Навярно именно това и очакваше вълкът!
	И остана свит на кълбо. Колко време можеше да издържи? Едно денонощие? Или две? Гладът и жаждата ще свършат своето тъмно дело, нямаше никакво съмнение! Ако все пак вълкът изгубеше търпение, Полуобувка би могъл да излезе победител в съревнованието. Но така или иначе, бронята се превърна в капан за него!
	Нямаше повече сили да обмисля положението. Притвори очи, обзет от пълно отчаяние!
	{img:i_otnovo_manshon_pic26.png}


>	Мъхеста брада действа

	Съмна се. Слънцето изгря. Мъхеста брада чу добре воя на вълците. Стоя цяла нощ на поста си, притиснал гръб о ствола на грамадната ела и увил брадата си около съседния клон, за да не се изхлузи долу. Сега тъкмо отвиваше брадата си. Къде ли останаха Маншон и Полуобувка? Видя краткотрайната им среща на полянката, а по-късно и Полуобувка, когато се луташе сам из гората. И толкова! Измина нощта — дълга и предълга, но от тях двамата нямаше и следа.
	Загрижен, Мъхеста брада заслиза от дървото. Никога не е бил майстор в катеренето и сега измина повече от половин час, преди Мъхеста брада да стъпи отново на земята. Пое си дъх и лапна няколко горски ягоди, колкото да залъже глада си. Набра ги наоколо, а не от брадата си. Животът го беше научил да не пропилява лекомислено плодовете, които му бяха подръка. Можеше да се случат дни, когато майката земя да няма храна, която да предложи на един смелчага като него. И тогава щеше да преживява от брадата си, макар и с трошици, тъй да се рече.
	Междувременно вълците спряха да вият, но Мъхеста брада продължи към леговището им по памет. И призори, и по залез гласовете им екваха точно от едно и също място, натам сега се отправи и Мъхеста брада. Даваше си сметка колко е опасно положението му. Беше напълно беззащитен. Маншон имаше дебелата си дреха, която го предпазваше от вълчите зъби. Полуобувка носеше броня. Но той самият?
	„Да става каквото ще! — вирна глава Мъхеста брада. — Ако вълците се нуждаят от моя живот, за да запазят своя, значи така е отредила самата природа. Със смъртта си ще спася живота на малките им. Ще им помогна да се научат по-добре да разкъсват плячката си. Образно казано, със смъртта си ще проправя пътя на вълците, по който те ще тръгнат право срещу изгряващото слънце на новия ден…“
	Но засега Мъхеста брада беше този, който крачеше право срещу изгряващото слънце. Стигна полянката и продължи нататък през гъсталака, но слънчевите лъчи прозираха през листа и клони и светлината беше достатъчна.
	И пак благодарение на слънчевите лъчи той видя един изтърван под храстите колан — металната катарама проблясна и светлината резна очите му. Мъхеста брада се наведе и вдигна колана. От яке ли беше или от палто? Нямаше съмнение, че го е изтървал човек. Изгубил го е. Но що за човек можеше да бъде той, щом се е залутал чак тук? Коланът беше изтърван съвсем наскоро, по металната катарама нямаше дори петно от ръжда.
	Мъхеста брада се намираше на пътечката, по която предния ден бяха минали двамата природоизследователи. Оттук бе вървял и Полуобувка, но в сумрака не бе забелязал катарамата. Мъхеста брада беше в неведение относно природоизследователите. Те не попаднаха в обзора му, когато стоеше на пост. Затова сега беше твърде изненадан — човек, и то в такава близост до вълчето леговище, в най-гъстия пущинак на гората! Що за птица наистина може да бъде той?
	Но както и да размисляше, каквото и да предполагаше, Мъхеста брада не можеше да се надява на отговор. Човекът имаше своите занимания, надежди и пътища в живота, които нямаха нищо общо с Мъхеста брада. Който и да беше той, вероятно е търсел красиви и опасни приключения в горските дебри.
	Ами коланът? Мъхеста брада размисли. И реши, че все щеше да му послужи за нещо. Пъхна пръстите на дясната си ръка в катарамата и нави колана около ръката си чак до лакътя. Чудесно! Ако вълкът рече да зине насреща му, не му остава друго, освен да навре ръката си в гърлото му. Коженият колан ще го защити от острите зъби. Ето ти и ползата от колана. Образно казано, можеше да смята този колан за изкуствен зъб. Във всеки случай, ако е достатъчно хитър, току-виж и вълка надвил!
	Продължи пътя си. Сега, когато не беше тъй беззащитен, Мъхеста брада почувства прилив на нови сили. Е, дори и да се лишеше от живота си, природата не губи. Но нямаше да отстъпи без борба! Никакво примирение! В природата съществува единство на противоположностите, непрекъсната борба между живота и смъртта. Слабите умират, оцеляват по-силните! Но и по-силните побеждават след отчаяна борба, докато не бъдат на свой ред победени и те!
	Между храстите нещо заблещука. Метален предмет! Слънчевите лъчи се отразяваха като в огледало и Мъхеста брада никак не можеше да разбере какво е това. Присви очи и вдигна ръка да заслони лицето си. И чак тогава разбра — гюмът за мляко. Бронята на Полуобувка, гътната на една страна!
	Мъхеста брада ускори ход.
	— Полуобувка! — подвикна той. — Вътре ли си?
	Отвърна му познатият глас на Полуобувка, но някак странно приглушен.
	— Тук съм! Тук! Цял-целеничък, скъпи приятелю!
	Мъхеста брада не разбра скрития смисъл на думите му.
	Какво ставаше наистина? Защо Полуобувка не скочи на крака да го посрещне?
	Едва когато се приближи достатъчно, Мъхеста брада разбра истинското положение на Полуобувка.
	Вълците! Двата възрастни вълка и четирите малки! Цялото вълче котило дебнеше край гюма. Ами Маншон?
	Мъхеста брада спря и изгледа вълците един по един. Те не се и помръднаха и останаха напълно безразлични. Не проявиха враждебност. Приеха Мъхеста брада напълно естествено, не толкова като живо същество, а по-скоро като растение.
	При тази мисъл Мъхеста брада се усмихна. Растение! Наистина ли в очите на вълците можеше да мине за растение? И осъзна нещо важно — беше им близък на душата. Нищо в него не възбуждаше ловната им страст. От само себе си се подразбираше — Мъхеста брада миришеше на гора като самите тях. Може би го вземаха за буца пръст, обрасла с еленов мъх. Напълно възможно!
	Съобразил всичко това, Мъхеста брада пристъпи към гюма за мляко:
	— Как се чувстваш?
	Вместо да отговори, Полуобувка тревожно запита от своя страна:
	— Вълците още ли не са те нападнали?
	— Засега все още не са! — отвърна Мъхеста брада. — Маншон къде е?
	Полуобувка трябваше да признае, че няма никаква представа къде може да е Маншон.
	{img:i_otnovo_manshon_pic27.png}
	— Когато дойдох тук, в леговището нямаше вече никой — обясни той. — Появи се ей онзи вълк, най-едрият, и ме гътна на една страна. Не мога дори да шавна. Само да побутна капака, и вълкът е вече при мен! После се появиха малките и вълчицата, но Маншон не беше с тях.
	— Бедният Маншон! — окая го Мъхеста брада. — Патилата му най-после свършиха.
	Полуобувка само въздъхна и гюмът начаса отекна звучно.
	— Все пак ще го търсим — реши Мъхеста брада. — Ако за зла участ Маншон не е между живите, наш дълг е да го погребем, за да почива в мир.
	— Мене не ме брой — изпъшка отвътре Полуобувка. — Вълците няма да ме оставят да мръдна оттук! Тая ризница се превърна в гробница за мен. Глупаво е! Като си помисля, че жив и здрав сам се напъхах в този капан!
	Мъхеста брада се зачуди що да прави. Ама работа наистина! Какво биха сторили вълците, ако той им отмъкне гюма? Заедно с Полуобувка, разбира се… Можеше да си го позволи, и то много повече от всеки друг…
	Да не се бави повече! Мъхеста брада помнеше как неотдавна вълкът се готвеше да го нападне на полянката край ручея, където дори огъня беше взел да гаси. Нямаше вяра на вълчата им кротост сега!
	Наистина трябваше да побърза! Но как да го хване този гюм? Полуобувка не беше кой знае колко едър, но все пак и той тежеше като всеки друг.
	Коланът! Съдбата просто му го подари в подходящ момент!
	Сега, когато се сети как да действа, Мъхеста брада не се забави нито за миг. Бързо разви колана от ръката си, после го върза за дръжката на гюма. Опита се да го дръпне след себе си. Гюмът се плъзна по накапалите листа и по начупените клонки като шейна в снега.
	— Какво става? — обади се отвътре Полуобувка.
	— Спокойно! — отвърна Мъхеста брада. — Ще говорим после!
	Сега всичко зависеше от вълците.
	Мъхеста брада тръгна, като подръпваше гюма след себе си. И чудно! Вълците ги оставиха на мира! Наистина позволиха на Мъхеста брада повече, отколкото на всеки друг. Не се и помръднаха, сякаш нищо особено не се беше случило. Мъхеста брада съвсем не ги интересуваше. Гледаха го с пълно безразличие. Или дори с облекчение. Най-после се намери някой, който да ги избави от този тъй подозрителен гюм за мляко.
	{img:i_otnovo_manshon_pic28.png}


>	Между небето и земята

	Мъхеста брада откри тясна пътечка и тръгна по нея заедно с Полуобувка в гюма. Отдалечиха се доста от леговището на вълците. Гюмът все така леко се плъзгаше по треви и листа.
	Още веднъж съдбата се показа милостива към Полуобувка и Мъхеста брада. А и Мъхеста брада беше убеден, че никога не трябва да губят вяра в щастливата си звезда. Дори и за Маншон не биваше да предполагат най-лошото. Поне дотогава, докато не открият нейде само дрехата му.
	— Накъде отиваме? — обади се Полуобувка.
	— Нямам представа — призна Мъхеста брада. — Накъдето извива пътечката, натам и ние.
	Засега наистина нямаше значение къде отиват. Важното беше да се отдалечат от вълците. Когато бъдеха в безопасност, щяха да имат време за нови планове.
	По едно време Полуобувка пак се чу:
	— Мисля, че вече е време да се измъквам от тази тенекиена гробница.
	Мъхеста брада спря. Струваше им се, че са вън от опасност. Вълците никакви не се виждаха.
	— Хайде, излизай! — подкани го Мъхеста брада. — Докога ще те влача!
	Главата на Полуобувка се показа навън, после и той самият. Най-после се освободи от своята тъй прехвалена ризница!
	— Ох, бедничкият аз! — окая се Полуобувка. — Целият съм се схванал, дори пръстите на краката си не мога да мръдна.
	Едва стъпи на краката си. Наистина, да стои толкова дълго време свит на кълбо в тесния гюм за мляко!
	— Само с едното мърдане на пръстите няма да минеш! — пошегува се Мъхеста брада. — Трябва здравата да се разкършиш, тъй че кръвта да се раздвижи по цялото ти тяло.
	Полуобувка се опита да последва съвета на Мъхеста брада, но наистина страшно се беше сковал. Вероятно още дълго щеше да тъпче на едно място, ако не изпита внезапен гняв. Ядоса се на този гюм, който му причини толкова неприятности. Засили се и с всички сили ритна ламарината.
	Но в същия миг изпищя. Сякаш огън резна голите му пръсти и страхотна болка прониза тялото му. Полуобувка заподскача, търкулна се, запревива се от болка, пак скочи, затропа на едно място. И целият този невероятен танц се съпровождаше от невероятни писъци.
	Постепенно болката се уталожи и Полуобувка се спря на едно място. Дотолкова се успокои, че дори не хленчеше.
	— Добре направи! — похвали го Мъхеста брада, колкото да му вдъхне кураж. — Това тропане и подскачане беше най-доброто раздвижване на кръвта. И ето те здраво стъпил на земята.
	Полуобувка не отвърна. Той свърна към гюма, вдигна го с две ръце над главата си и го запрати назад в храстите край пътечката.
	— Стига ми толкова! — гневно заяви той. — Нека мишките се настанят вътре, щом това им се харесва.
	Мъхеста брада също не съжаляваше за гюма. С тези отбори по него той наистина беше безполезен. Но от колана не се отказа. Беше чудесен колан, при това му е късмет. Едва ли щеше да срещне някога неговия притежател — това би било истинско чудо. Мъхеста брада се върна при гюма и отвърза колана.
	— Откъде го имаш? — зачуди се Полуобувка.
	— Намерих го в гората — обясни Мъхеста брада. — Близо до леговището на вълците.
	Полуобувка вдигна пръст към Мъхеста брада.
	— Сега разбирам — изрече многозначително той.
	И разказа за ония двамата и за ужасяващите им намерения, с една дума, всичко, което чу иззад храстите оная вечер.
	— От приказките им останах с впечатлението, че те са израснали сред вълците — продължи Полуобувка. — Във всеки случай им трябва сурово месо.
	— Сурово месо ли? — на свой ред изтръпна и Мъхеста брада.
	Но се случи нещо, което за миг заличи мислите им за ония двамата и за намеренията им да си набавят отнякъде сурово месо.
	Полуобувка случайно се обърна назад.
	— Вълците! — писна той.
	Мъхеста брада също се огледа.
	Точно така! Вълците! Вероятно провеждаха своите учебни часове по лов. Или просто се бяха спотаили, та после да се нахвърлят върху жертвите си изневиделица.
	Полуобувка се втурна напред, сякаш не беше до неотдавна скован от болки.
	„Накъде се юрна такъв? — зачуди се в себе си Мъхеста брада. — Наистина ли се кани да надбяга вълците? Напразни надежди! Но той наистина се е раздвижил добре и сега инстинктът за самосъхранение го тласка напред.“
	Мъхеста брада не искаше и този път да изгуби от очи Полуобувка.
	„Налага се да сме заедно! — реши Мъхеста брада. — Заедно в живота, а ако трябва — и в смъртта!“
	И той хукна подир Полуобувка.
	Зад себе си усети лекия тръс на вълците. Като на шега те се носеха след бегълците и вече ги настигаха.
	Мъхеста брада скоро се задъха. Но Полуобувка тичаше като вихър! И защо трябваше да го прави? Наистина ли не разбираше, че всеки момент вълкът ще го сграбчи? Единственото им спасение беше да се покатерят на някое дърво…
	Едва-що си го помисли, и ето ти го чудото! Отскок! Единствена секунда! Или може би даже по-кратко време… И Полуобувка увисна на едно дърво. Сякаш подхванат от могъща пружина — и Мъхеста брада се зачуди каква сила имаше мисълта му!
	Или може би очите го лъжеха?
	Без да спира, Мъхеста брада се взря натам, където Полуобувка се метна във въздуха.
	Нямаше съмнение!
	Полуобувка висеше край самата пътека на клоните на млада ела. Да, висеше с главата надолу.
	Мъхеста брада усети ускореното дишане на вълка. Понечи да отбие встрани, но не успя. Кракът му се закачи в нещо. Може би се препъна в корен… И наистина падна по очи, а вълкът вече го докосваше с лапа по гърба. Нима щеше да го разкъса?
	Мъхеста брада притвори очи. В следващия миг го подхвана незнайна сила, изтръгна го от лапите на вълка и го запрати нагоре. Когато пак отвори очи, Мъхеста брада вече се люлееше редом с Полуобувка на клоните на друга ела, също тъй стройна и хубава.
	Мина доста време, докато Мъхеста брада дойде на себе си. Какво стана? Каква беше тази сила, която го запрати чак на дървото? И го застави да виси надолу с главата.
	Мъхеста брада напрегнато размисляше. Имаше нещо свръхестествено. Защото само със силата на мисълта не би могъл да се озове на дървото. Със силата на мисълта би могъл да скочи по-нависоко от обикновено, но тя в никакъв случай не би го вдигнала на едно високо дърво! Земното притегляне е много по-силно от мисълта на един Мъхеста брада. В това никой не биваше да се съмнява! Би могло да се предположи, че става дума за далеч по-обикновени неща — капани и тъй нататък!
	И изведнъж Мъхеста брада разбра. Капан за зайци! С Полуобувка бяха се уловили в капани за зайци!
	Знаеше ги — младият клон на дървото се превива до земята и се свързва с примка. После примката се затяга, освобождава клона и той се изправя нагоре. Просто нещо! Още в древни времена ловците залагали по горските пътеки подобни капани. А сега и двамата с Полуобувка бяха в примка. В своя устремен бяг не доловиха опасността. Но какво щастие все пак — поне от вълците се отърваха засега.
	— Как се чувстваш там? — чу се гласът на Полуобувка от другата ела. — Кръвта нахлу ли в главата ти?
	— И още как! — изпъшка Мъхеста брада. — Положението ни е твърде тежко, скъпи приятелю!
	Полуобувка беше на същото мнение.
	— Тук и ще свърши животът ни — окая той Мъхеста брада и себе си. — Между небето и земята.
	Наблизо се разлетяха врани. Цяло ято закръжи над Мъхеста брада и Полуобувка. Нима разбираха какво става? И вече предугаждаха края им?
	— Лешояди? — ядно промърмори Мъхеста брада.
	А под тях неспокойно сновяха вълците и току поглеждаха нагоре. Учебният час по ловуване прекъсна най-неочаквано и това явно не им харесваше. Изглежда, крояха нещо, съветваха се.
	Какво ли се канеха да правят?
	Нито Мъхеста брада, нито Полуобувка бяха в състояние да съобразят нещо. Скоро загубиха интерес към каквото и да било. Пълно безразличие! Да става каквото ще! В главите им зашумя, мислите им се разбъркаха. Само една-единствена остана да блещука в съзнанието им — така и ще свършат те, между небето и земята!
	{img:i_otnovo_manshon_pic29.png}


>	Мила среща

	Когато природоизследователите се връщаха от вълчето леговище, и двамата ликуваха. Колко плодотворно се оказа проучването на вълците в тази гора! Хранениче на глутницата! Обрасло с козина дете! Невероятно откритие!
	Ще върнат на човешкото общество това невинно създание. Но не бива да се бърза. Какво ли ще кажат родителите, когато видят своето съкровище с този кожух? Но най-напред трябва да го научат да се храни с нож и вилица. И да говори, разбира се! Преди всичко да не се бърза — бавно и спокойно! Постепенно ще го отучат от вълчите му навици. А и храната трябва да се подбира, щом то е яло досега само… Но с какво са го хранили вълците? Разбира се, със сурово месо!
	Брадатият изрази гласно мисълта си:
	— Трябва да му осигурим сурово месо! Който е раснал при вълците, не хапва друго!
	Плешивият закима в знак на съгласие. Но откъде в гората сурово месо? Без оръжие не могат да направят нищо.
	— За съжаление нямаме оръжие — отбеляза той.
	Но за брадатия работата с оръжието не изглеждаше тъй безнадеждна.
	— Ще измислим нещо — безгрижно отвърна той и след малко добави: — Нося два капана за зайци!
	Това беше нещо ново за плешивия и той настоя да види капаните. Брадатият му направи знак да има търпение и продължи да крачи спокойно по горската пътека. Когато до палатката им остана не повече от половин час път, той спря и отвори раницата си.
	— Тия капани ги открих при едно от моите проучвания на горските дебри. Захвърлени бяха край една изоставена къщурка — обясни той. — Днес вече не могат да се намерят, а и никой не ги прави. Много по-добри са от металните капани фабрично производство.
	Плешивият напрегнато проследи как онзи се залови да залага капаните. Сведе клоните на две млади ели, свърза ги с капаните, после грижливо разстла примките по земята. И Маншон, свит в раницата, взе мълчаливо участие в приготовленията. Вярно е, че не видя нищо, но природоизследователите дотолкова подробно разговаряха, че всичко около капаните му стана пределно ясно.
	Но какъв ужас! Те не жалеха труд, за да го нагостят с прясно месо. А дали той искаше, или не, това не ги интересуваше ни най-малко. Защото именно те, природоизследователите, желаеха да доставят сурово месо на едно хранениче на вълчето племе. От все сърце им се искаше това наистина да е така и дори не си представяха Маншон да има свои собствени предпочитания. Изтръпнал от страх, Маншон си мислеше, че ако наистина остане за по-дълго в ръцете на тия хора, ще се превърне в екземпляр за опитите им! Няма да разбира онова, което ще му се казва, и току-виж с удоволствие взел да налита на сурово месо! Ако нещата се развиват все така, иди разбери как ще свърши всичко! Попритиснат ли го сериозно тия набедени природоизследователи, песента му наистина ще бъде изпята.
	Сърцето чак го болеше! Маншон се опита да подреди мислите си, но нищо не излезе. А и как би могъл да оползотвори силата на съзнанието си? Видя се как тича на четири крака по следите на зайците — истински питомник на вълчата глутница. Загубил ума и дума, Маншон отчаяно зарита в раницата!
	— О-хо-о! — замърмори плешивият. — Какво се бунтува? Не стига, че живее на чужд гръб, както се казва, ами и не мирува сега!
	— Да го вържем! — предложи брадатият.
	Плешивият мигом се съгласи и посегна за колана си.
	— Изгубил съм си колана — оплака се той.
	Жалко наистина, но нямаше да се връщат сега. А и къде ли биха го намерили в горския сумрак? Нямаше как, изследването на природата изисква жертви. Ето как Маншон остана свободен в раницата.
	Но също така разбра, че няма смисъл да вдига врява. Ще го вържат и… толкова! По-добре да кротува и да изчака събитията. Нека не се издава! Първо — съвсем не е важно кой е той! Не е хранениче на вълците, но щом на тия двамата им се ще да е така, нека си го мислят! Той знае, че е Маншон и никой друг!
P>
	Маншон съм аз и знам добре това!
	Маншон ще съм за вечни времена!
P$
	Стиховете дойдоха незабелязано за самия него. Това му вдъхна нови сили. Поезията го успокояваше, а в сегашното му положение това беше най-доброто…
	Природоизследователите продължиха пътя си и когато най-после стигнаха палатката, наоколо беше тъмно. Но имаше огнище, а край него бяха струпани сухи клонки. Скоро огънят весело заигра. Плешивият свари чай, а брадатият донесе от палатката хляб и кашкавал. Трябваше да се подкрепят.
	— Какво да предложим на нашия любимец? — запита плешивият. — Нямаме сурово месо.
	— Може би дребосъчето ще се погрижи само за себе си — разсъди брадатият. — Ще си изрови нещо от земята.
	{img:i_otnovo_manshon_pic30.png}
	Плешивият развърза раницата и измъкна Маншон от нея.
	— Е, малкият — подвикна той, — ще се оправиш, нали?
	Маншон не отвърна. Въпросът беше твърде фамилиарен и не си струваше един поет като Маншон да отваря дума за подобни измишльотини.
	— Може би ще успееш да си уловиш мишка! — не преставаше да му досажда плешивият. — Вълците не те ли научиха поне мишки да ловиш?
	Маншон и сега не отвърна.
	Той самият беше едно мишле за вълците. Играеха си с него, както котка с мишка. Но би ли могъл да разкаже за всичко това тъкмо на тия природоизследователи?
	Зави му се свят. След толкова време в задушната раница свежият въздух оказваше въздействието си. А може би му прилошава от глад? Откак попадна при вълците, не беше сложил троха в устата си. Гладът напомни за себе си и сега Маншон не откъсваше очи от хляба и кашкавала. Хапка хлебец и трошица кашкавал биха го заситили. Ако не беше толкова гладен, навярно би намерил думите, с които да убеди природоизследователите. Ония думи, които да разкрият цялата истина за него.
	Боже мой, колко е гладен! Гладен — като вълк!… Това и рече Маншон.
	— Гладен… гладен съм — едва не проплака той. — Гладен вълк!
	Както често му се случваше, отново не се изказа ясно и разбрано. „Гладен вълк!“ — рече го неволно, обаче плешивият го чу добре.
	— Не си ми никакъв вълк! — усмихна му се доброжелателно той. — Само ти се струва, че е така.
	А брадатият добави:
	— Дори да си израснал сред вълци, пак не може да си вълк!
	Маншон съвсем се отчая! Защо все объркваше думите си?
	Страшна пустота зейна в душата му. Ето ги хората тук, съвсем близо до него, но въпреки това беше самотен. Може би никога не е бил тъй безнадеждно самотен! Не го разбираха, това беше най-ужасното, и чувството на самота просто го влудяваше.
	При това е толкова гладен!
	— Много ви моля… — започна Маншон с отпаднал гласец, отправил печални очи към природоизследователите.
	И щеше да си изпроси малко хляб, но в този момент:
	— Якичка!
	Гласът на Маншон проряза горската тишина. Той отекна с неописуем възторг, лицето на Маншон се озари от внезапното щастие. Якичка! Беше се появил в светлината на огъня! Малкото, смело и тъй самоотвержено кученце!
	Радостта им беше взаимна. С дълги стремителни скокове Якичка се втурна към Маншон и се хвърли да лиже ръцете и лицето му. Скимтеше щастливо, въртеше опашка и скачаше по раменете на Маншон. Прималелият от глад Маншон се търкулна на земята, но и това не го опази от милувките на кученцето.
	Природоизследователите наблюдаваха неочакваната среща с нарастващ интерес.
	— Якичка, скъпи ми Якичка! — дълго повтаряше с прибелели устни Маншон.
	— Нарича кученцето Якичка! — усмихна се брадатият. — Излиза, че не му липсва чувство за хумор!
	— Просто не е за вярване, виж ги колко си приличат! — чудеше се плешивият.
	Брадатият се замисли.
	— Да не забравяме, че кучетата са от рода на вълците — разсъди накрая той. — И щом ей този, малкият, е хранениче на вълците, те изпитват взаимна симпатия с това кученце.
	— Тъй е — съгласи се плешивият. — Наистина имат нещо общо! Виж им кожухчетата!
	— Изглеждат съвсем еднакви — отбеляза брадатият. — Мисля, че и кученцето заслужава нашия интерес. То много по-лесно от нас ще намери общ език с вълчия питомец.
	— Правилно! — одобри плешивият. — Ще ни бъде посредник.
	Брадатият отчупи залък хляб.
	— Къци-къци! — помами кучето той и се обърна към плешивия: — Любовта на кучето минава през стомаха.
	Якичка наостри уши и отправи поглед към брадатия.
	Кученцето беше също толкова гладно, колкото и Маншон, може би и по-гладно. Една дълга нощ и цял един още по-дълъг ден то се беше лутало из неизбродната гора. Щом изпълни заповедта на Маншон да се махне от очите на вълците, кученцето се втурна накъдето му видят очите. Обърка се из вековната гора. Не успя да открие отново следите на смелчагите. Луташе се насам-натам, додето за щастие не забеляза светлината на огъня, който го доведе при любимия стопанин. През цялото това време милото кученце не беше хапвало нищичко.
	Брадатият подхвърли залъчето към Якичка, а кученцето го улови още във въздуха.
	— Браво! — обади се плешивият и на свой ред отчупи залъче, подхвърли го.
	Охо! Този път Маншон улови хлебеца, лакомо го загриза.
	— Работата ни напредва! — зарадва се брадатият. — И хляб яде вече! Ако върви тъй, скоро ще забрави суровото месо.
	— След две седмици може и плодове да му предложим — допълни плешивият. — Диваците обичат плодове!
	Засега обаче нагостиха Якичка и Маншон само с хляб, хапнаха и те и най-после всички бяха сити.
	— Време е да си лягаме — обади се брадатият. — Утрото е по-мъдро от вечерта.
	Плешивият кимна.
	— Да приберем ли малкия в палатката? — обърна се той към другаря си.
	Но брадатият се колебаеше.
	— Нека остане край огъня — реши накрая той. — Току-виж завие призори, ще ни събуди рано-рано.
	Имаше причина да се опасяват — прекрасно знаеха как хубаво умееше да вие Маншон, като истински вълк. Но трябваше да се погрижат да не избяга. Отново сложиха дребосъчето в раницата и здраво я завързаха.
	— Кучето ще го пази — каза плешивият.
	И правилно реши. Якичка се промъкна до раницата и се сгуши там.
	Пламъците се снижиха и огънят взе да догаря.
	{img:i_otnovo_manshon_pic31.png}


>	Отново на земята

	Лек ветрец разлюля клоните на дърветата.
	— Зле се подредихме — обади се Мъхеста брада.
	— Да си попеем, за да ни олекне — подхвърли Полуобувка и затананика: — Лю-лю, лю-лю!…
	Но на Мъхеста брада не му беше до шеги.
	— Образно казано, песента ни е изпята — изпъшка той.
	— Ако ще говорим в образи, хубава картинка сме сега — подкачи го Полуобувка. — Да има кой да я обърне, няма да висим с главата надолу.
	Мъхеста брада не отвърна и на тази закачка, след което Полуобувка пак се обади:
	— Не ми харесва картинката с вълците!
	Сега и Мъхеста брада изви очи към тях. Какво чакаха още? Дали не замисляха нещо? Не искаха да се признаят за победени! Нали изтърваха плячката, която уж беше тъй достъпна. Очевидно вълците не искаха да се примирят с обстоятелството, че двамата с Полуобувка изпод носа им се озоваха горе по дърветата, а не между зъбите им.
	И какво ли замисляха?
	Скоро всичко се изясни.
	Вълчицата с двете вълчета се промъкна под елата, на която висеше Мъхеста брада, а вълкът поведе другите две към Полуобувка.
	И стана една…
	Вълчицата се засили, подскочи със зинала паст и едва не докопа брадата на Мъхеста брада.
	— Страшен скок! — уплаши се Мъхеста брада.
	— Увий брадата си — посъветва го Полуобувка. — Щракне ли зъбите си в нея, ще те смъкне от дървото.
	Мъхеста брада уви брадата около врата си.
	— Сега и шал си имаш — намери кога да се шегува Полуобувка. — Няма да се простудиш от вятъра.
	Вълчетата последваха примера на майка си. За щастие техните скокове далеч не можеха да се мерят с нейните. После вълчицата пак се метна нагоре. Дявол да го вземе! Мъхеста брада благодари в себе си на Полуобувка за съвета му. Иначе този горски демон наистина щеше да го смъкне от дървото.
	— Излиза, че отново сме свидетели на уроци по ловуване — обади се Мъхеста брада с разтреперан глас. — Вълците учат малките си да скачат нависоко.
	— Това по-скоро е спортно състезание — разсъди Полуобувка. — А наградата сме ние с теб!
	Но в същия миг гласът му секна, защото и под неговата ела настъпи раздвижване. Вълкът сякаш накара малките си да внимават. После се засили и скочи нагоре.
	Горещият дъх на звяра опали лицето на Полуобувка. Малко не му достигна да го сграбчи. Ако искаше, можеше да го близне с език.
	— Сантиметри го делят от мен! — изписка Полуобувка. — Лошо ни се пише!
	Заподскачаха и вълчетата, но те не бяха опасни. Страшно им беше да помислят за новия скок на вълка.
	— Залюлей се по-силно! — на свой ред и Мъхеста брада посъветва Полуобувка. — Подвижната цел се улучва по-трудно.
	Полуобувка размаха ръце и се залюля като махало.
	Вълкът подскочи. Беше силно раздразнен, както се разбра. И в този скок вложи цялата си вълча стръв и дива сила.
	Полуобувка изпищя от ужас! Муцуната на вълка се мерна пред лицето му. Изглеждаше тъй, сякаш в следващия миг ще впие зъби в гърлото му. Но махалото се люлееше — Полуобувка се отдалечи от вълка, а той вече падаше надолу.
	Вълкът с трясък се стовари на пътеката.
	— Спасен съм! — извика Полуобувка.
	— Но докога? — усъмни се Мъхеста брада.
	Сега идваше неговият ред. Майката и вълчетата, съвзели се след първия си неуспех, вече виреха муцуни към Мъхеста брада и се готвеха за следващия си опит.
	Но какво чакаха? Да скачат най-после!
	Вълчицата се бавеше. Застана нащрек. Мъхеста брада съвсем не я интересуваше.
	Вълкът също наостри уши.
	— Надушват нещо — обади се Полуобувка.
	Малките също се спотаиха, не смееха да шавнат.
	— Какво ли се е случило? — оживи се Мъхеста брада.
	И по-точно — зло или добро за вълците?
	В следващия миг зверовете изчезнаха. Както възрастните, тъй и малките. Изгубиха се в гората. Колкото да примигнеш с очи — и сякаш никога не ги е имало.
	Пръв се обади Полуобувка:
	— Чуват се гласове!
	Двамата с Мъхеста брада се ослушаха. Наистина гласове. Човешки говор… Шум от счупено клонче… Отново гласове… Стъпки… И ето че се показаха двама души. Как няма да избягат вълците?
	Хората бяха още далече, но Полуобувка ги видя от своята ела. И веднага предположи най-лошото.
	— Това са онези — прошепна уплашено той. — Дето си приказваха за сурово месо.
	{img:i_otnovo_manshon_pic32.png}
	Когато срещна природоизследователите в гората, Полуобувка не успя да ги разгледа добре в сумрака. Два неясни силуета между стволовете на дърветата — и толкова. Но разговора им чу. Да, все по-уверен е! Същите гласове, добре ги помнеше! И колкото повече приближаваха сега, толкова по-сигурен беше Полуобувка. Да, съвсем същите хора!
	— Тук нейде заложихме капаните — дочу се по-плътният глас.
	— Ако не греша, две-три крачки по-нататък — обади се другият, с по-мекия гласец.
	Полуобувка притвори очи — те бяха!
	Природоизследователите се вдигнаха от сън още по изгрев-слънце, и то не защото Маншон ги разбуди с вълчия си вой, ами просто така, от само себе си. Сънят им се оказа кратък, но затова пък бяха преизпълнени с енергия и готовност за труд. С удоволствие биха се заели с Маншон, но раницата все тъй стоеше до угасналия огън и те засега решиха да го оставят да си поспи. Завръщането в човешкото общество навярно му струваше много. Нека си почива, додето се разбуди сам. По-добре те да нагледат капаните за зайци. И се отправиха на път. Кученцето също не се виждаше никакво, но природоизследователите решиха, че за закуска ще се появи отнейде. Бяха в приповдигнато настроение. Дали нещо се е хванало в капаните? Бързаха по пътя и скоро стигнаха там, където трябваше.
	— Я гледай! — провикна се плешивият. — И на двете ели виси по нещо!
	Но в следващия момент се почувстваха разочаровани.
	— Това не са зайци! — промърмори плешивият и за всеки случай се зае да трие очилата си. — Ти какво виждаш там?
	Брадатият вече триеше очи, защото си нямаше очила.
	— Някой се е пошегувал с нас! — провикна се накрая той. — Вместо зайци в капаните са се уловили кукли.
	— Но те се движат — усъмни се плешивият.
	— Ами, просто се премятат — отвърна брадатият. — Но може и да се движат, ако са с батерии.
	Природоизследователите застанаха под самите ели. Плешивият съгледа колана си. В големия си страх Мъхеста брада го беше изтървал на пътеката. Плешивият го грабна зарадван, препаса се с него и закопча якето си.
	— Чудесно! Но аз съвсем не го изгубих тук!
	Откъм клоните горе се дочу гласът на Мъхеста брада:
	— Намерих колана ви в гората, близо до леговището на вълците.
	Природоизследователите останаха като гръмнати. Истинска човешка реч!
	— Помогнете ни най-после! — не твърде любезно се обади и Полуобувка. — Какво чакате?
	— Но те говорят — доверително изшептя плешивият. — Това не са кукли, ами истински…
	Не успя да продължи.
	— Е? — искаше да чуе по-нататък брадатият. — В края на краищата какви според теб са тия тук?
	Плешивият не отговори. Пък и какво ли би могъл да каже?
	— Вероятно имат монтирани магнитофонни ленти — упорито настояваше на своето брадатият, макар и сам да не вярваше особено, че може да има подобни кукли.
	— Кръвта ми слезе в главата — оплака се Полуобувка. — Ще припаднем, нима не се досещате?
	— Сигурно имат и изкуствено кръвообращение — обади се плешивият. — Нали сме в двадесети век!
	Брадатият остави тази забележка без коментар.
	— Да ги смъкваме! — усмихна се накриво той.
	Като наведе клоните на елата, брадатият внимателно освободи Полуобувка от примката. Плешивият стори същото с Мъхеста брада. След няколко мига и двамата бяха на земята.
	— Бъди благословена, майко Земя! — възторжено възкликна Полуобувка. — Колко е приятно отново да те чувстваме под нозете си!
	В същия миг му причерня, той разпери ръце и се строполи на пътеката.
	— Не се и помръдва — обърка се плешивият.
	— Трябва да се навие с ключе — побърза да обясни брадатият. — Стига да не се е скъсала пружината.
	— Но той просто припадна — обади се Мъхеста брада. — Такива страхотии преживяхме! Ако само знаехте…
	Но не можа да продължи. Мъхеста брада също падна в безсъзнание до Полуобувка.
	— Ами сега? — Брадатият безпомощно се взря в плешивия. — Би ли ми казал откъде ще вземем ключе, за да ги навием?
	{img:i_otnovo_manshon_pic33.png}


>	Полуобувка си отива

	Когато Полуобувка и Мъхеста брада отново дойдоха в съзнание, видяха се да лежат край палатката на природоизследователите. От чайника над огъня се виеше пара.
	— Гледай, разшаваха се! — извика плешивият и посочи смелчагите.
	— Излиза, че наистина работят с батерии — равнодушно отвърна брадатият. — Може и да са слънчеви батерии.
	И тъй като плешивият хвърли изпитателен поглед към смелчагите, брадатият поясни:
	— Полежаха на слънце, батериите им отново се заредиха с енергия и механизмът им заработи. Не разбираш ли?
	Плешивият не отговори. Той се взираше в Полуобувка и в Мъхеста брада с все по-нарастващ интерес. Приличаха му на джуджета. Но малко по-едри на ръст. Ако беше дете, непременно щеше да ги вземе за джуджета — едното с брада, а другото не! Ами ако наистина са джуджета?… Нещо като герои от приказките на двадесети век, или как там да го наречем?… Ако размислеше справедливо, излизаше, че и храненичето на вълците е същото приказно същество като тия. Или как там му се казваше…
	По гърба на плешивия пробягаха тръпки.
	„Наистина ли се вдетинявам?“ — уплашено помисли той и побърза да забрави за всякакви джуджета.
	А уж искаше природоизследовател да става!
	— Къде съм? — обади се на висок глас Полуобувка.
	Беше се съвзел от припадъка и сега любопитно се оглеждаше наоколо.
	— Виждаш ли? — възторжено погледна брадатият към своя другар. — Лентата пак се завъртя. Храненичето на вълците спи като коте в раницата.
	И без да обръща повече внимание на Полуобувка, брадатият пристъпи към раницата, оставена на тревата. Приклекна, потупа я нежно и каза:
	— Време е да ставаш! Чаят е готов! Хайде, излизай навън и бъди умно момче!
	Мълчание! Нито звук! Никой не шавна в раницата. Интересно!
	— Но какво се е случило? — зачуди се плешивият. — Да не се е задушил вътре?
	Другият трескаво се зае да развързва вървите на раницата. Още няколко напрегнати мига и…
	— Но тук има само трева!
	— Какво? — не разбра плешивият.
	Брадатият се изправи в цял ръст.
	— Избягал е! — обясни той. — Напълнил раницата с трева и… дим да го няма!
	Двамата се гледаха като треснати.
	Това променяше нещата.
	— Пропаднахме! — изпъшка плешивият. — Сами сме си виновни! Трябваше да го пазим!
	Недоумение! Пълно отчаяние!
	— Бих искал да знам кого в края на краищата ще проучваме сега? — избухна брадатият. — Тези ли тук?
	И посочи смелчагите.
	Плешивият се оживи.
	— А защо не? — отвърна той. — Такива човечета не се срещат всеки ден!
	Но брадатият махна с ръка.
	— Не се шегувай и ти! — избоботи той. — Най-после ние сме природоизследователи, а не организатори на куклен театър. Трябва да имаме ясна цел и да я следваме неотклонно.
	— Точно така — съгласи се плешивият, но беше доста смутен. — Ала нашата цел избяга от раницата.
	— Ще трябва пак да го хванем! — отсече брадатият. — Ще го търсим! Може би е избягал при своите осиновители във вълчето леговище? Нали е хранениче на вълците. Ще му се да си живее и по-нататък като диво вълче, просто не е свикнал с хора. А може и сурово месо да му се е прияло.
	Мъхеста брада вече успя да се вдигне от земята и да седне, съвземаше се малко по малко.
	— Чуваш ли ги? — пошушна на Полуобувка той. — Вълчето леговище… Хранениче на вълците!… Дали не става дума за нашия Маншон? Тия са го взели, ето защо не си го намерил в леговището на вълците!
	— Може би — разсеяно му отвърна Полуобувка. — Гледай го ти тоя Маншон… Разбира се, точно така си е!…
	В ума му заседна една важна мисъл, но преди да я изкаже на глас, щеше му се тя да узрее в него.
	Мъхеста брада стана и отиде при природоизследователите.
	— Извинете — учтиво се поклони той, — бихте ли ми описали с две-три думи как изглежда тъй нареченото от вас хранениче на вълците?
	Брадатият не му обърна внимание. Мъхеста брада и Полуобувка го нервираха, защото не можеше да си обясни появата им на тоя свят. Сега просто му лазеха по нервите и той не намираше за нужно дори да ги изслуша.
	Но плешивият се оказа по-дружелюбен.
	— Храненичето на вълците е същество страшно окосмено — подхвана той. — Висок е почти колкото вас. Бих казал дори, че помежду ви има нещо много общо.
	— Нещо много общо! — възкликна Мъхеста брада. — Но разбира се! През цялото време вие говорите за Маншон.
	— Маншон ли? — зачуди се плешивият.
	Сега и брадатият не остана безучастен към разговора, или по-точно избухна в гръмък смях.
	— Маншон?! — запревива се от смях брадатият. — Много образно казано. Ако помислиш добре, излиза, че храненичето на вълците наистина е един мекичък, пухкав маншон.
	Брадатият още дълго се смя, после решително се обърна към другаря си:
	— Добре! Хапка няма да хапна, глътка няма да пийна, докато не докараме тук тоя жив маншон!
	Мъхеста брада не успя дори да гъкне, когато природоизследователите вече се отдалечаваха от лагера с широка крачка.
	Настъпи тишина. Мъхеста брада безпомощно се озърна за Полуобувка.
	След още някое време Полуобувка най-после отвори уста и ето какво рече:
	— Сега вече си пролича що за птица е нашият мил приятел! Хранениче на вълците! Боже мой!…
	Ето какво му беше минало през ума. Тази нова мисъл не му даваше мира.
	Мъхеста брада си глътна езика от изненада, а Полуобувка не го и дочака да отвърне нещо.
	— Едва сега разбирам защо Маншон с такава радост ни отпрати от вълчето котило!
	— И дори с радост! — възмути се Мъхеста брада. — Какви ги дрънкаш по адрес на своя приятел? Вълкът го отвлече, ти сам видя!
	Полуобувка се усмихна многозначително.
	— Много е просто — отвърна той. — Вълкът е познал храненичето си, а и Маншон е нямал нищо против да си похапне сурово месце!
	Мъхеста брада беше възмутен до дъното на душата си. Що за хрумвания имаше Полуобувка? Хранениче на вълците? Природоизследователите бълнуваха небивалици, а Полуобувка взе думата им за чиста монета. Как можеше да му хрумне подобна мисъл? Просто да не повярваш! В края на краищата… Какво от това, ако някога в детството си Маншон е раснал сред вълци? Има ли значение? Маншон си е Маншон! Познават го добре, много по-добре от тия уж изследователи на природата или който и да било друг!
	И Мъхеста брада отсече:
	— Дори Маншон да е отраснал сред вълци, това не е повлияло на характера му!
	— Досега наистина няма в какво да го упрекнем — съгласи се Полуобувка. — Но беше достатъчно да зърне стария горски демон и вълчата му кръв заигра.
	— Престани! — изпъшка Мъхеста брада. — Толкова дълго вися с главата надолу, че мислите ти също са се обърнали наопаки!
	Но Полуобувка си знаеше своето!
	— Аз във всеки случай повече не мога да се доверя на Маншон — заяви той. — Не е известно кога може отново да се разрази смъртоносното надбягване с глутницата!
	— Свърши ли? — ядоса се най-после Мъхеста брада. — Имаш ли да добавиш още нещо?
	Отговорът на Полуобувка гласеше следното:
	— Бях глупак, че се оставих Маншон да ме подмами в тази гора! Но вече ми дойде умът в главата! Чудесно ще си преживявам и без Маншон. Морето ме очаква, време е да вървя!
	Този път Мъхеста брада кипна. Каква несправедливост! Маншон ги подмамил насам? Напротив! Те двамата с Полуобувка настояха да пътуват през гората. И Маншон отби от главното шосе. Имаше ли някаква вина? Ни най-малко! Виж го ти Полуобувка!
	— Заминавам! — в същия миг се обади Полуобувка. — Имам си нозе, те ще ме носят по белия свят. Не ми трябва ни автомобил, ни никакъв Маншон!
	— Ти си се побъркал! — все още недоумяваше Мъхеста брада.
	— Не можеш да ме спреш! — не мирясваше Полуобувка. — Идваш ли с мен или не?
	— Разбира се, че не!
	Не можеше да изостави Маншон на произвола на съдбата! Маншон също не би го сторил. Това е сигурно. А тоя Полуобувка сега…
	— Довиждане! — сбогува се Полуобувка.
	— Ела на себе си! — надигна глас Мъхеста брада.
	Но Полуобувка пое напред с широка крачка. Ама как така? Какво му стана? В това имаше нещо неразбираемо. Кошмарен сън…
	— Полуобувка! — още веднъж надигна глас Мъхеста брада.
	— Върни се!
	Но пак му отговори само горската тишина.
	Мъхеста брада се върна при огъня и се зае да го гаси. Природоизследователи, а оставиха огъня да гори насред гората. Мъхеста брада старателно утъпка мястото, като все поглеждаше натам, накъдето се отправи на път Полуобувка. Огънят отдавна угасна, но Мъхеста брада все още не смееше да напусне това място. Не можеше да осъзнае как така изведнъж Полуобувка рече и си тръгна от тях. Но станалото — станало!
	С тежка въздишка Мъхеста брада закрачи през гората.


>	Какво се случи с Маншон

	Наистина, какво се беше случило с Маншон?
	След като природоизследователите го оставиха в раницата, Маншон реши да се наспи добре. Беше изнурен до крайност и наистина се нуждаеше от почивка, но сънят бягаше от очите му. В раницата беше тясно и задушно. Маншон не спеше и разсъждаваше.
	Ето го отново пленник… Този път на природоизследователите.
	Наистина ли никога нямаше да се измъкне от тая раница?
	Откъм палатката на природоизследователите се чуваше задружно хъркане. Нямаше защо да се опасява от тях. Можеше да действа, но как?
	— Якичка! — подвикна едва чуто Маншон.
	Кученцето изскимтя в отговор, но все едно не можеше да помогне на стопанина си. Нямаше нито сили, нито разум да се заеме с възлите на раницата. Беше просто една жива душа до Маншон. Единственото, което Якичка можеше да стори, беше да стои и да варди.
	Маншон се зае да опипва раницата отвътре. Ушита от здрав брезент. Да имаше нож сега! С голи ръце нищо не можеше да стори. Но Маншон никога не беше имал нито нож, нито какъвто и да е друг остър предмет. Нищо ли не можеше да се направи? Наистина ли? Не би могъл да прегризе със зъби затвора си — това не би се удало дори на истинско хранениче на вълците, свикнало да глозга кости. И все пак?
	— Трябва да се използват всички възможности — решително си каза Маншон и стъпи на четири крака в раницата. — Е, и сега?
	Гледай, гледай — успя да се отмести заедно с раницата. Но беше повече от ясно, че по този начин не може да се стигне надалече. Би могъл призори да се озове нейде из гората, но това би бил и краят му. Никой не би го открил, защото викът за помощ ще бъде заглушен от раницата. Тъй и ще си остане в нея насред гората.
	По едно време Маншон осъзна, че от едната му страна е по-топло. Аха, огънят! Маншон успя полека-лека да доближи раницата до него. И сега, ако е малко по-внимателен… Разбира се, дано не се превърне във въгленче заедно с раницата…
	Внезапна мисъл прониза цялото му същество. Ами ако опита с помощта на огъня? Ще прогори дупка в затвора си — едно-единствено въгленче и… Опасен план! Но засега друг нямаше!
	Дотътри се още по-близо, горещината стана нетърпима. Но тъй като нямаше друга възможност, налагаше се да преодолее това неудобство. Само крачка още…
	На какво замириса? На изгоряло, нали? Случи се най-важното! Само дано не го подхване огънят сега… Като нищо ще изгори с раницата!
	Разкашля се от дима. Боже мой, отрова! Дъхът му секна, очите плувнаха в сълзи. Прекрасно знаеше, че може да се задуши. Горещината ставаше все по-непоносима! Трябваше да устои! Да се справи на всяка цена!
	И ето, накрая тлеещите въглени свършиха своето дело. В раницата зейна дупка. Маншон усети, че му олеква. Всеки миг отворът се разширяваше, но Маншон все още не можеше да се промъкне навън.
	Какво му се счува сега? О, Якичка! Скимти уплашено и се мята край огъня. Страхува се! Опасява се за живота на Маншон.
	— Не бой се, Якичка! — опиша се да успокои кученцето Маншон, кашляйки от дима. — Скоро всичко ще свърши!
	Раницата прогоря достатъчно и Маншон се измъкна.
	Свободен! Най-после свободен! При това жив и здрав!
	Идеше му да вика от радост, но се боеше да не разбуди природоизследователите. Пък и малко преждевременно се радваше — маншонът му тлееше на няколко места.
	Трябва му вода! Но откъде?
	Имала глава да пати! Малко ли му беше на кожухчето от вълчите зъби — проскубано и окъсано, та сега и опърлено от огъня.
	Страхотия! Маншон беше готов да съблече маншона си, но в този момент сякаш тайнствен глас му прошепна: „Лягай!“
	Точно така! Маншон се изтегна на полянката. Търкулна се насам-натам и тлеещите места по кожухчето му угаснаха. Маншонът беше спасен! А и той самият остана жив и здрав досега! Един истински Маншон, който винаги умее да опази кожухчето си въпреки всичко!
	Отмалял, Маншон продължаваше да лежи на земята. Якичка приближи, размахал опашка, и старателно взе да го ближе по лицето.
	Какво блаженство!… Колко хубаво би било поне малко да отдъхне, да затвори очи и за няколко минути да потъне в забравата на съня… Но Маншон намери в себе си сили да отблъсне това пагубно желание. Трябваше да се отдалечи от палатката, и то колкото може по-скоро. В това нямаше никакво съмнение.
	Маншон събра цялата си воля и скочи на крака. Погледна към раницата.
	Беше изгоряла почти наполовина. Ами сега!… Ако в този си вид тя се мернеше пред очите на природоизследователите, те веднага щяха да разберат, че пленникът е избягал.
	Маншон размисли и побърза да насъбере трева. После премести раницата на предишното й място и я натъпка с трева, а обгорялото място обърна към земята. Чудесно! Когато сутринта природоизследователите я погледнат, няма да открият от пръв поглед нищо подозрително. Ще останат с впечатлението, че храненичето на вълците още спи. Най-малкото Маншон щеше да спечели време!
	Във всеки случай стори всичко, което беше възможно.
	— Хайде, Якичка!
	Маншон закрачи, а кученцето весело го последва. Смелчагата зорко следеше да не се отправят в посока към вълците. Беше се наситил на компанията им.
	Няма нищо приятно в това, да се луташ из тъмната гора. Трябваше да върви като с вързани очи, да внимава да не се спъне в някое коренище или още по-лошо, да не го удари остър клон в лицето. Но Маншон се утешаваше с мисълта, че поне по петите му не тичат вълците! Якичка вярно припкаше до него. А докато кученцето беше спокойно, Маншон със сигурност нямаше защо да се страхува от горски зверове. Какво щастие, че се намериха с Якичка! Колко е приятно да си има мил и предан другар!
	След два часа ускорен ход Маншон дочу някъде напред тих ромон. Разбира се, ручеят! Едва сега Маншон осъзна колко беше жаден.
P>
	О, ручей мой, ромониш тихо!
	Вода ще пийна до насита!
P$
	И сам не разбра как се родиха в главата му тия стихове.
	{img:i_otnovo_manshon_pic34.png}
	Побърза и скоро се озова на брега. Вода!… Маншон коленичи и жадно взе да пие. Благословена изворна вода! Якичка с наслада последва примера му.
	Ручеят навя спасителни мисли на Маншон. Вече нямаше защо да се лута из мрачната гора. Прекрасно знаеше накъде да се отправи. Нали точно оттук започнаха всичките му премеждия. Сега ручеят щеше да му покаже пътя. Трябва да намери автомобила си. И няма защо да се бои, че ще сбърка.
	С ново усърдие Маншон продължи да върви. Знаеше, че не бива да се застоява на едно място. Само за миг да се отпусне, и умората ще го покоси. Трябваше да не спира. Едно-две, едно-две… Само напред, по брега на безкрайния ручей!
	Нощта преваляше. На изток небето взе да просветлява. Тук-там из високите клони на дърветата се заобаждаха птици. Изведнъж брегът на ручея се стори познат на Маншон. Но, разбира се, точно тук вълкът го метна на гърба си!
	Макар и безкрайно уморен, Маншон се затича. Наистина всичко наоколо беше тъй познато! Пристигна най-после!
	Просеката… Пътят, по който пътуваха. Тук някъде трябваше да се намира и автомобилът му…
	Маншон пак се затича. Нещо се заплете в краката му, удари го болезнено. Какво е това? Представете си само, някаква бормашинка! Захвърлена край пътя. И кому е притрябвала бормашинка насред гората?
	А къде се е дянал автомобилът?
	Маншон спря и се огледа.
	Огнище… Близо до колиба от клони. Но тук преди нямаше колиба? Кой ли я беше направил толкова скоро? Ясно, бормашинката е била необходима, когато са строили колибата от клони. А в колибата някой е пренощувал. На сутринта… На сутринта просто си е тръгнал с автомобила му!
	Маншон се разтревожи не на шега. Автомобилът! Но това е неговият дом! А също така домът на Мъхеста брада и на Полуобувка. Кой знае дали те двамата ще му останат приятели, ако автомобила му — всъщност общия им дом — повече няма да го има?
	За щастие ужасната умора притъпи болката му. Така или иначе, време беше да подремне и сега не можеше ясно да преценява обстоятелствата. Вероятно колибата щеше да подслони и него. После щеше да му мисли.
	Маншон се запъти към нея. Но къде е вратата? Или нещо, през което се влиза вътре? Аха, ето! Между прътите му се мярна обикновена дръжка. Дръпна я и вратата се отвори. Влезе. Беше тъмно и Маншон се промъкна пипнешком. Гледай ти! Легло… Съвсем му е по мярка, меко и удобно! Как не им е било жал да оставят насред гората едно такова хубаво легло?
	Само след миг Маншон беше удобно настанен.
	Якичка се сгуши плътно до него, но Маншон дори не го забеляза. Вече хъркаше с все сила за първи път в живота си.
	{img:i_otnovo_manshon_pic35.png}


>	И радост, и мъка!

	Маншон се разбуди. Сънят бавно отстъпваше и той не можеше да се съвземе от снощните си патила, да си припомни случилото се. И все пак — колибата! Прибра се да нощува в нея. Ето къде се намираше сега. Обхвана го страх.
	Нямаше си вече автомобил! Беше самотен и при това без дом! Само с един маншон на гърба си, раздърпан и вмирисан на опърлено. Защо съдбата се оказа тъй безмилостна към него?
	Маншон предпазливо вдигна клепачи. Сумрак! Но независимо от това той съзря хладилник. Ама работа! Наистина хладилник! Що щеше в тази колиба насред гората?
	Побиха го тръпки. Невъзможно е! Ами ако е истина? Маншон скочи на крака. Пресегна се към скрина — нямаше съмнение, скрин като скрин. Дръпна чекмеджето. Беше пълно с писма. Неговите писма, точно същите, които си пишеше до поискване.
	Сега всичко се изясни. Никаква колиба не беше това, ами неговият автомобил, покрит с клони. Хладилникът, скринът, леглото… Лежеше в собствената си постеля.
	Неописуема радост! Истинско щастие преизпълни цялото му същество!
	Маншон отвори хладилника — парченце салам, резенче кашкавал, стигаха му!
	Салама подели с Якичка, похапна и извара, след това излезе навън.
	Преваляше пладне. Слънцето се издигаше високо и изпълваше с шарена светлина дълбоките горски дебри.
	„Тук слънцето топли повече, отколкото край морето!“ — разсъди Маншон.
	Нямаше никаква представа, кога би могъл да се озове на морския бряг. Къде ли са сега Мъхеста брада и Полуобувка? Дали да ги дочака тук? Или да надуе клаксона и да подкара през гората, докато ги открие?
	Чакането беше за предпочитане. И, разбира се, беше по-удобно. Но като прецени едно-друго, Маншон реши, че все пак е по-добре да тръгва. Действието е по-добро от бездействието! Не го свърташе на едно място, съдбата на приятелите му беше поставена на карта.
	Главната причина да се отправи на път беше предположението, че вълкът отново може да излезе на лов. Току-виж Мъхеста брада и Полуобувка налетели на него, додето той ги чака тук. Или докато ги търси — всъщност те самите търсеха него. И дори го намериха! Сега и тримата щяха да се излежават на морския бряг, ако природоизследователите не се бяха намесили тъй злокобно! Полуобувка и Мъхеста брада не го оставиха сам на съдбата му. А Полуобувка дори рискува живота си, за да го избави от вълчата глутница. Ох, скъпи, най-прекрасни приятелю Полуобувка! Мили Мъхеста брада! Къде ли се лутате сега из тая дива пустош?
	Маншон махна клоните и откри автомобила. И седна зад волана.
	— Тръгваме, Якичка!
	Якичка размаха опашка, Маншон запали автомобила.
	Потеглиха бавно. Маншон внимаваше със скоростта — то и закъде ли да бърза? Ще се движи тихичко и умната! Ако се засили, неволно ще отмине Мъхеста брада и Полуобувка дори да са наблизо.
	След някое време Маншон натисна клаксона, после се заослушва. Тишина! Нищо не шаваше наоколо. Но той не губеше надежда.
	„Звукът на автомобилния клаксон се чува много по-надалече, отколкото човешкият глас“ — разсъждаваше Маншон.
	Повече от сигурно беше, че дори и да го чуеха приятелите му, техният вик нямаше да стигне до него. Търпение! И най-важното — да не се бърза!
	Автомобилът пълзеше по горския път.
	Дано сигналите на клаксона не стигнат до природоизследователите! Но що за природоизследователи бяха те? Да вземат един Маншон за хранениче на вълците? Просто да се пукнеш от смях! Какво въображение?! А нима въображението трябваше да засенчва разума, и то до такава степен, че да приемаш за истина онова, което сам си наумиш? Кой знае! Маншон не искаше друго, освен по-скоро да срещне приятелите си. Но засега горската просека пустееше. Ако силата на въображението наистина вършеше чудеса, то нека зад следващия завой се покаже някой! Макар да знаеше, че това са напразни блянове, Маншон тайно се надяваше напред да го чака голяма радост.
	Стигна до един завой. За всеки случай отново намали скоростта. Завоите винаги представляват опасност и макар да се движиш бавно, никога не се знае какво те чака от другата страна. Но ето — Маншон премина благополучно и този завой.
	И тогава изскърцаха спирачките.
	Лицето на Маншон прибеля. Ръцете му конвулсивно стиснаха волана. Беше поразен от силата на собственото си въображение.
	Каква невъобразимо правдива картина!
	На двадесетина крачки напред насред пътя стоеше изправен Мъхеста брада. Изглеждаше съвсем като жив! По-истински от всякога!
	Маншон не смееше да помръдне и не откъсваше очи от видението. Мъхеста брада — нямаше съмнение! Кой би повярвал, че силата на въображението може наистина да бъде подчинена на една настойчива воля? Свръхестествено явление!
	Мъхеста брада се усмихваше — едновременно радостен и някак печален. Маншон се съвзе от първоначалната си изненада и вече също се усмихваше на видението. И неговата усмивка беше същата — едновременно радостна и някак печална. Щастлив да види приятеля си и предварително натъжен, че видението всеки миг може да се разсее.
	Но колко неподражаема е силата на въображението — видението все тъй стоеше пред Маншон и не се разсейваше във въздуха. Нима мисълта наистина можеше да управлява осезаемия свят? Ако сега Мъхеста брада се приближеше… Да тръгне към автомобила… Маншон толкова искаше да си поговорят!… Ако съсредоточеше цялата си воля в това единствено желание, дали то щеше да се сбъдне?
	И едва-що си го помисли, когато Мъхеста брада закрачи към автомобила.
	Сърцето на Маншон ускорено заби. Силата на въображението не го подведе! Мили Мъхеста брада, скъпи приятелю!
	Мъхеста брада съвсем се приближи. Протегна ръка и отвори автомобила.
	Да отвори автомобила? Маншон се уплаши не на шега! Можеше ли едно видение да борави с материалните неща в околния свят? Не, нали? Видението преминава спокойно и през затворени врати. Но сега вратата се отвори широко и Мъхеста брада влезе в автомобила.
	— Най-после! — въздъхна дълбоко той. — Бях загубил всякаква надежда!
	— И аз — отвърна Маншон.
	— Добре го измисли, да даваш сигнали с клаксона — продължи Мъхеста брада. — Иначе едва ли щяхме да се намерим!
	Маншон не отвърна. Едва сега осъзна, че пред него нямаше никакво видение. Самият Мъхеста брада — цял-целеничък, от кръв и плът! Убеди се напълно, когато Мъхеста брада го прегърна.
	— Бедният Маншон! — окая го той, докато се взираше в раздърпаното кожухче на приятеля си. — Доста си изпати!
	— Всичко мина — скромно отвърна Маншон. — Къде е Полуобувка?
	Мъхеста брада отклони въпроса:
	— Хайде да тръгваме!
	Но Маншон предугади нещо недобро.
	— Защо не сте заедно? — настоя да узнае той. — Да не се е случило нещо с него?
	— В началото бяхме заедно — измърмори в брадата си Мъхеста брада. — Но после вече…
	Не искаше да разкрие истината на Маншон. Та няма да му каже как Полуобувка го сметна за хранениче на вълците и реши да не е повече дружинка с тях. Бедният Маншон, това би го убило начаса.
	— А после? — тръпнеше от уплаха Маншон.
	— Разделихме се!
	В гласа на Мъхеста брада се промъкнаха треперливи нотки, Маншон наостри уши. Тревогата му растеше!
	— Но защо се разделихте?
	— Защото…
	Мъхеста брада не можеше да намери точната дума.
	— Но моля те! — викна Маншон. — Не крий нищо от мен! Сърцето ми замира от страх, просто ще полудея!
	— Когато се разделихме, Полуобувка беше здрав и читав, както винаги! — опита се да го успокои Мъхеста брада.
	— Но защо се разделихте? — недоумяваше Маншон.
	Мъхеста брада беше затруднен.
	— Да тръгваме — настоя той. — Една твърде объркана история дори и за самия мен!
	Маншон даде газ, но това не го успокои. Как беше възможно тъкмо Полуобувка и Мъхеста брада да се разделят и дори да няма обяснение за това? Сигурно е нещо сериозно!
	След малко Маншон пак наду клаксона.
	— Няма смисъл да свириш — обади се Мъхеста брада. — Не вярвам Полуобувка да е някъде наблизо!
	— Но къде може да е? — съкрушен попита Маншон. — И как тъй е тръгнал сам? Ти криеш нещо!
	Мъхеста брада въздъхна. Реши, че не бива повече да измъчва Маншон. Неизвестността е често по-жестока и от най-неприятната истина!
	И изплю камъчето:
	— Полуобувка тръгна сам за морето. Той просто избяга от нас!
	— Как така? — почти изписка Маншон.
	Загуби самообладание, завъртя разсеяно кормилото, натисна педала на газта до възможния предел.
	— И какво каза той? — отново викна с все сила Маншон.
	И тогава се случи страшното.
	Като подлуден звяр автомобилът с пълна скорост изскочи от пътя. Моторът изрева. Храстите изпращяха. Всичко се затресе.
	И изведнъж — стоп! Автомобилът се вряза между две дървета и най-после се закова на място.
	— Моля за извинение! — тихичко се обади Маншон.
	Добре че тъкмо в този момент той отново си възвърна самообладанието.
	— Моля да ме извиниш — повтори той, — но това, което ми каза…
	Мъхеста брада го прекъсна:
	— Няма защо да ми обясняваш! Аз и така разбирам всичко!
	— Сега ще дам на заден ход — обясни Маншон.
	За щастие моторът беше съвсем здрав. Маншон даде на заден ход, но автомобилът не се и помръдна. Само колелата се завъртяха на едно място, и толкова. Маншон опита да подкара напред. Напразно! Стана ясно, че само с помощта на мотора нямаше да тръгнат.
	— Ще сляза да бутам — обади се Мъхеста брада.
	Маншон изглеждаше твърде угрижен.
	— Дано помогне!
	Мъхеста брада погледна към предната врата и мигом разбра, че няма да се отвори. И от двете стани предните врати бяха притиснати от могъщи дървесни стволове. Първо трябваше да се измъкне автомобилът.
	За щастие имаха още една възможност — Мъхеста брада се хвърли към задната врата, натисна бравата. Но и тя не се отвори. Вероятно бравата беше изкривена от внезапния удар. Мъхеста брада натисна с рамо, заблъска с все сила. Нищо не помагаше.
	— Опитай се да смъкнеш стъклото — обади се Маншон.
	Мъхеста брада посегна натам. Напразен труд! Стените на автомобила се бяха изкривили и лостчетата, с които стъклата се повдигаха и сваляха, сега не помръдваха.
	— Ще трябва да разбием предното стъкло — разсъди Мъхеста брада.
	Маншон поклати глава.
	— Невъзможно е! — отвърна той. — Стъклата са нечупливи. Но за щастие имаме бормашинка, с нея ще направим отвор в стените.
	Той затършува из сандъчето с инструментите, но след малко разпери ръце:
	— Няма я! Изчезнала е!
	Мъхеста брада си спомни нещо:
	— С тази бормашинка Полуобувка си направи броня от гюма — обясни той. — Защита срещу вълците…
	А и Маншон си спомни за онази бормашинка в гората, която подритна тъй лекомислено. Ясно! Полуобувка е забравил да я прибере. Просто обяснение. Маншон погледна натам, където обикновено стоеше гюмът за мляко. Нямаше го. Полуобувка го беше превърнал в броня…
	— Сега сме без бормашинка — тихо се обади Маншон. — И главно, без капчица вода!
	Положението беше сериозно, двамата прекрасно разбираха това. Не им оставаше друго, освен да чакат и да се надяват, че някой случаен пътник ще им помогне. От време на време щяха да дават сигнали с клаксона и това беше всичко, което биха могли да сторят за спасението си.
	Спогледаха се безпомощно. Какво нещастие! Наистина страшно нещастие!
	{img:i_otnovo_manshon_pic36.png}


>	Смъртта чука на стъклото

	— Пресъхна ми гърлото — оплака се Маншон. — Нямаме капчица вода.
	Мъхеста брада отвърна:
	— Брадата ми така е изсъхнала, че всеки момент може да се разпадне.
	Но тъкмо тази изсъхнала брада досега ги спасяваше от глад. Бяха останали само четири ягодки. Мъхеста брада откъсна две и ги подаде на Маншон.
	— Остават две за после — предупреди той. — И нищо повече.
	Не знаеха от колко време вече лежат един до друг. С всеки изминал час се чувстваха все по-зле. Обзе ги слабост. Приказките ги изморяваха, но от време на време пак ги подхващаха.
	— Образно казано, смъртта скоро ще почука на стъклото — изпъшка Мъхеста брада.
	— Като нищо! — съгласи се Маншон. — В началото ще почука учтиво, но после ще влезе, без да пита. За смъртта е без значение, че автомобилът ни е затворен. Ще се промъкне дори и през нечупливите стъкла.
	Дълго лежаха в мълчание. Друго вече не можеха да сторят, освен да лежат и да чакат кога ще ги грабне невидимата. Всички опити да напуснат фургона се провалиха. Не успяха да отворят нито една врата, по стъклата не се появи дори пукнатинка. На няколко пъти Маншон отправи сигнали, но призивът за помощ остана без отклик.
	— Кой знае къде ще ни погребат — подхвана приказката си Маншон.
	— Бих искал да остана завинаги в гората — каза Мъхеста брада. — И гробът ми да обрасне с еленов мъх. Това е най-хубавият паметник, който бих могъл да пожелая за себе си.
	— Наистина ли? — зачуди се Маншон.
	— Вечният кръговрат на природата — обясни Мъхеста брада. — Представи си само, брадата ми изтлява, но от нея се възземат нови стръкове еленов мъх. И все някога ще се намери човек, който да си свари чай против кашлица от тях.
	— Мен трябва да ме погребат с автомобила — замислено отвърна Маншон. — Така че и ковчег не ми трябва. А на гроба ми да напишат: „Тук почива Маншон във вечна самота!“
	Щом спомена самотата, Маншон така се натъжи, че две едри сълзи бликнаха от очите му.
	Мъхеста брада викна уплашен:
	— Не давай воля на сълзите си! Ще те връхлети свирепа жажда!
	Маншон почака, докато сълзите се търкулнат надолу по бузите, и ги облиза с език.
	— Самотата е по-страшна от смъртта — обясни Маншон.
	— Може и изобщо да не ни открият — разсъди Мъхеста брада. — Тогава няма и да ни погребат. Тук ще заспим своя вечен сън, а и ти няма да си самичък.
	Маншон подразбра, че Мъхеста брада иска да обърне всичко на шега, но сега никак не му беше до смях. Той седна нацупен в леглото.
	Якичка се промъкна до Маншон и сложи глава в скута му.
	— Горкичкото! — каза Маншон и помилва кученцето си. — Споделяше съдбата си с мен, но ето какво се случи! Смъртта те заплашва наравно с нас.
	Маншон почувства как сърцето го боли. Якичка му повярва, надяваше се на него. А той… Сега беше отговорен и за живота на кучето си.
	И едва-що си помисли това, почувства прилив на нови сили. Не си струваше да се предадат доброволно на смъртта!
	Маншон скочи от леглото и се промъкна до волана.
	— Бип-бип-бип… Би-и-ип, би-и-ип, би-и-ип… Бип-бип-бип!
	Маншон свиреше сигнала за бедствие. Три кратки изсвирвания и три по-дълги, отново три кратки.
	И пак прозвуча:
	— Бип-бип-бип… Би-и-ип, би-и-ип, би-и-ип… Бип-бип-бип!
	Но както и досега, сигналите за помощ оставаха без отговор. Маншон скоро се умърлуши. Дали изобщо имаха надежда за спасение? Наистина ли трябваше да напуснат този свят в разцвета на силите си, в най-хубавите си години?
	Мислите на Маншон го отнесоха назад във времето, видя се малко момче, сгушено в сивия маншон на своята баба. Виж ти! Имаше точно такава фотография! Маншон много отдавна не беше разгръщал албума си и сега го овладя непреодолимо желание да види снимките си. Върна се при леглото, вдигна дюшека откъм единия край и извади оттам албум с корици, изрисувани с цветя.
	— Якичка, искаш ли да видиш снимките ми?
	Кучето помаха опашка, поласкано от вниманието на стопанина си.
	Маншон седна на масата и Якичка мигом се намести в скута му.
	— Гледай сега — разтвори албума Маншон. — Това е наша семейна снимка. Майка ми, баща ми, също така баба, дядо — ей тук, от тази страна. Облечени са в официални маншони. А този мъничък пакет в ръцете на мама съм аз! Снимките са правени скоро след като съм се родил.
	Якичка заскимтя от удоволствие.
	— Нали съм много сладък? — засмя се Маншон. — Съвсем без коса, а маншонът не е от рошав кожух, а от мекичък бархет.
	Мъхеста брада се прокашля.
	{img:i_otnovo_manshon_pic37.png}
	— Мога ли и аз да видя снимките от детството ти? — запита той и любопитно протегна врат към масата.
	— Извинявай! — смутено отвърна Маншон. — Но не съм ти забранил. Нито искам да те притеснявам. Въобразяваш си какво ли не от излишна учтивост.
	— Но виж какво — приятелски призна Мъхеста брада, — тези снимки много ме интересуват.
	Пристъпи към масата и загледа през рамото на Маншон.
	А той вече разгръщаше нова страница.
	— Тук съм в детската количка — показа друга снимка Маншон. — А този, дето ме вози в нея, е дядо ми. Най-често той ме извеждаше на разходка, защото имаше най-много време от всички вкъщи. И винаги ми четеше стихове.
	— Е, още от тогава си обикнал поезията! — възкликна Мъхеста брада. — Щом в тази крехка възраст си слушал стихове, то поезията, тъй да се рече, е в кръвта ти!
	— Може би! — отказа да спори Маншон. — Не съм се замислял над тия неща.
	Продължиха да разглеждат снимките.
	— Това е баба ми като млада — показа Маншон нова страница. — Ето и венчалната им снимка с дядо ми. Той е седнал, а тя е права до него, нежно опряла ръка на рамото му.
	— Чудесна снимка! — отбеляза Мъхеста брада. — Колко е хубав този снежнобял маншон, който е облякла баба ти!
	— Сватбен маншон — обясни Маншон. — От бяла мечка!
	И отвори на друга страница.
	— Тук съм вече по-голям. С баща ми ловим риба… А тази снимка е коледна. Цялото ни щастливо семейство се е събрало под елхата.
	— Мило семейство — много тихо промълви Мъхеста брада.
	И внезапно повиши тон:
	— Но, скъпи Маншон, защо никога досега не си ни показвал този албум? И как така Полуобувка не можа да го види!
	Маншон вдигна глава и отправи недоумяващ поглед към Мъхеста брада.
	— Полуобувка ли? — повтори той. — Просто не се е налагало. Но защо тези снимки така те развълнуваха? В тях няма нищо особено.
	— Ти си мислиш, че няма!
	Мъхеста брада неспокойно пристъпваше от крак на крак, после се спря и тежко въздъхна:
	— Ако Полуобувка беше видял тия снимки, никога не би те помислил за хранениче на вълците!
	— Хранениче на вълците ли? — учуди се Маншон. — Природоизследователите ме вземаха за такъв! Обаче Полуобувка?
	Мъхеста брада пак въздъхна и седна на ръба на леглото:
	— Той също…
	Албумът трепна в ръцете на Маншон и току тупна на пода.
	— Не исках да ти казвам — мрачно подхвана Мъхеста брада.
	— Но сега, след като видях семейните ти снимки, думите неволно се изплъзнаха от устата ми. Та за Полуобувка… Дочул той какво си приказват ония уж природоизследователи, че като заседна в главата му тази мисъл… И щом си раснал с вълците, тогава с теб…
	Мъхеста брада се умълча, стори му се, че беше отишъл твърде далече.
	— Тогава с мен… — тихо подсказа Маншон, — с мен е опасно, така ли?
	— Нещо подобно… — още по-тежко, отколкото преди въздъхна Мъхеста брада. — Пред лицето на смъртта не бих могъл да си кривя душата! Точно това и каза Полуобувка!
	— И си замина?
	— Замина си!
	Настъпи тягостно мълчание. Даже Якичка подразбра, че нещо не е в ред, и близна с език лицето на Маншон, за да го утеши. Но Маншон почувства как силите отново го напускат. Не отвърна на милувката на Якичка, нито вече нещо го интересуваше. Твърде тежък удар за него! Албумът остана да лежи на пода. Маншон се строполи на леглото и заби нос във възглавницата.
	Мъхеста брада също почувства как ръцете и краката му отмаляват. Гладът и жаждата го измъчваха, но сега се прибави и това душевно терзание. Дали постъпи добре, когато разкри истината на Маншон? Може би трябваше да си мълчи? Но думите сами се изплъзнаха от устата му. Бяха пред прага на смъртта все пак… Трябваше ли да укрива истината за техния приятел Полуобувка?
	Мъхеста брада не знаеше точния отговор. Така или иначе, нищо вече не можеше да се направи. Всичко излезе наяве, и толкова! Мъхеста брада легна до Маншон. А той продължаваше да плаче. Сърцето на Мъхеста брада се свиваше от болка. Той откъсна от брадата си двете последни ягодки и ги подаде на Маншон:
	— Хапни си!
	Но и това не утеши приятеля му. В брадата на Мъхеста брада не остана нито плодче.
	— Благодаря! — обади се Маншон, докато дъвчеше плодовете, но после пак ревна.
	А Мъхеста брада лежеше и мислеше: „Докога ще продължи това? Колко време още ще издържим?“
	И в този момент:
	— Чук! Чук-чук! Чу-у-к!
	Маншон се умълча.
	Повтори се:
	— Чук-чук! Чук!
	„Ето че и смъртта ни навести!“ — помисли си Мъхеста брада.
	Засега само чукаше на стъклото. Но скоро идеше да се озове при тях…
	Той затвори очи и напрегнато зачака.
	{img:i_otnovo_manshon_pic38.png}


>	Премеждията на Полуобувка

	Когато Полуобувка се сбогува с Мъхеста брада и се отдалечи от палатката на природоизследователите, беше изпълнен с решимост да започне нов, напълно самостоятелен живот.
	„В края на краищата аз самият съм личност!“ — разсъждаваше Полуобувка.
	Защо трябваше цял живот да се влачи подир някого? Можеше и сам да поминува на тоя свят, много по-добре, отколкото заедно с тия тъй наречени смелчаги!
	— Полуобувка! — достигна до него умоляващият зов на Мъхеста брада, но той не се поддаде и закрачи по-бързо.
	Ако Мъхеста брада е решил на всяка цена да прекара живота си заедно с храненичето на вълците, моля, никой няма да му попречи. Знаеше си го той — Мъхеста брада и странните му навици. Дали ще е с отровно змийче в джоба или рамо до рамо с хранениче на вълците, за Полуобувка не е интересно! Във всеки случай няма да позволи подобна компания да го терзае до края на дните му! Той ще избере друг, напълно различен жизнен път…
	— Полуобувка! — сподири го отново гласът на Мъхеста брада.
	И този път Полуобувка не отвърна. Беше направил своя избор. Тия природоизследователи му отвориха очите, благодарение на тях разбра какво представляваше Маншон. Хранениче на вълците — гледай ти! Природоизследователите си знаеха работата. Чудеше се, че по-рано сам не беше отгатнал какъв е Маншон. А и кой знае от каква кожа е направен маншонът му…
	„Не, не, и още веднъж не!“ — отряза Полуобувка.
	Не му трябваше никакъв Маншон. Пък дори и Мъхеста брада. Сам ще се оправи в живота! Не е някакъв си там Маншон, та да рони сълзи в самотата си. И откъде се е взел у него този страх? Ами от там, от вълчето леговище! Стадният инстинкт е в кръвта му, какво друго! От стадния инстинкт не можеш да се избавиш. Страшно ти е да се осланяш на собствената си индивидуалност…
	Унесен в мислите си, Полуобувка бързаше напосоки. Но ето че спря, за да набележи целта си. Къде ли се намираше морето? Ей там някъде, далече напред! Нали към морския бряг е тръгнал? Ще си купи дузина лимонади — от най-хубавите, отлично газирани! Ще се зарива в пясъка на плажа и ще отпива от време на време по глътка, а може би по две. Чудесно ще бъде! Лимонадата ще шуми, морето ще се плиска в нозете му. Истинска почивка! Тъй отдавна не е бил на курорт. Слънце, въздух, топъл пясък, вода и лимонади! Трябва ли му друго на тоя свят?
	Полуобувка вървеше, без да спира.
	Гладът все по-често взе да напомня за себе си. Край морето щеше и риба да си налови. Пържената риба е много вкусна. Е, да, но до морето, изглежда, е далече, а в гората риба нямаше. Ще мине с онова, което намери тук за ядене.
	Като си помисли това, Полуобувка сведе поглед към поляната, за да види има ли горски ягоди, и в същия миг изпищя. Змия! Отровна змия се стрелкаше на зигзаг току пред голите му пръсти! Едва не я настъпи. Само крачка още и… щеше да узнае дали боли, когато в теб се впие отровен змийски зъб. Сам-самин в гората, ухапан от змия! Ужас!…
	„Ох, да се съвзема малко!“ — помисли си Полуобувка.
	Краката му се подкосяваха от преживения стрес, сърцето биеше до пръсване. Огледа се наоколо и забеляза сред буйните тревни туфи един гладък пън. Много добре. Ще поседне да насъбере сили, а после пак иде гони пътя.
	Но щом приближи, отново изпищя. Пак змия! Навила се на кълбо и се грее на слънцето. Тръпки го побиха. С тия голи пръсти на краката все на змии налиташе! По-добре да се пръждосват при Мъхеста брада, най-големия приятел на всички отровни змии! Къде ли е той сега? Дали са се намерили с Маншон? Но какво го интересуват? Има си свои грижи.
	Мина му желанието да отдъхва из тия места. На всяка крачка — змии! Каква ти почивка? Но беше толкова гладен!
	Продължи да върви, но забеляза, че земята сякаш се люлее под краката му.
	„Излиза, че съм страшно изтощен от глад!“ — окая се Полуобувка.
	Виеше му се свят. Крайно време е да намери нещо за хапване!
	Като по поръчка точно пред него изникнаха чудесни сочни плодове. Не беше виждал такива. Какво щастие, че птиците още не бяха ги окълвали. Приличаха на горски ягоди, но бяха жълти на цвят. Полуобувка се наведе, откъсна си ягодки, лапна ги. Лепнеха от сладост като мед. Ура-а-а! Гладът е победен.
	Ядеше ли, ядеше! Великолепно! Тънеше в блаженство! С всяка нова ягода настроението на Полуобувка се подобряваше. Какви плодове! Сладки и сочни! Истинска радост! Колко жалко, че Мъхеста брада и Маншон нямаше да вкусят от тях. Но можеше да им набере.
	Всъщност нали ги изостави? Наистина ли го направи? И как можа? Невероятно досадна глупост!
	Най-после Полуобувка засити глада си. И сега какво? Помисли малко, после бързо изплете кошничка от листа на репей и започна да я пълни с плодове. Винаги е добре да се позапасиш!
	Маншон бил хранениче на вълците! Голяма работа! Нека бъде хранениче на когото си ще! Важното е, че си е Маншон! Поне в това нямаше никакво съмнение. А нима той самият, Полуобувка, не е отраснал при англичаните? Имаше ли значение? Стреляше насам-натам с прашката си! Ако трябваше да бъде наистина откровен и да отдаде дължимото на правдата, нека си признае, че Маншон е много по-сърдечен от него самия!
	Внезапно го осени важна мисъл — трябва да открие Мъхеста брада и Маншон колкото може по-скоро!
	Хранениче на вълците! Кой би се занимавал с подобна дреболия? Не могат те един без друг! Тримата смелчаги, всеки със своите особености и слабости.
	Кошничката се напълни. Мъхеста брада и Маншон непременно трябваше да опитат тия плодове! Всъщност се налагаше да внимава да не ги излапа, без да се усети.
	Но какво става? Земята пак взе да се люлее под нозете му. Защо му се виеше свят? Чудна работа!…
	Полуобувка внезапно осъзна — земята наистина се люлееше! Всяка негова стъпка оставяше влажни, дълбоки следи. Блатото!
	Разбира се, водата се стичаше между голите му пръсти. Блато като блато! Ами змиите? Къде другаде биха се размножили толкова много? И тези прекрасни плодове… Не са ли същински блатни боровинки, за които спомена Мъхеста брада? Точно така трябва да е! Когато проучваха картата, Мъхеста брада обясни, че те растат само из блатата…
	Сега Полуобувка си спомни и друго. Маншон показа на картата, че морето се намира от едната страна на гората, а блатото — от другата. И следователно… Виж ти каква била работата! Полуобувка разбра, че е объркал посоките и вместо към морето е поел към блатото! Добре че навреме се усети, иначе… Кой знае какво идеше да се случи, ако беше продължил навътре из тресавището… С неговите бездънни ями, които ненаситно поглъщат жертвите си.
	Полуобувка се обърна и решително закрачи назад. Земята наоколо стана по-твърда. И вече не се люлееше.
	Не се люлееше ли? Какво е това наистина?
	На Полуобувка му се зави свят от умора. Примираше за сън! Стъпките му станаха несигурни, той едва не се строполи на земята. Очите му сами се затваряха.
	„Кое е по-сладко от меда?“ — едва си спомни той една стара гатанка.
	Беше дотолкова закопнял за сън, че не успя да се сети за отговора. Без да избира място, Полуобувка се хвърли на земята и подложи под главата си първата попаднала му буца пръст. Дори не забеляза как една голяма шарена змия уплашено се стрелна изпод нея и се метна встрани. Полуобувка блажено въздъхна и почти мигновено потъна в дълбок сън…
	Когато се събуди, в първия момент не можа да съобрази привечер ли е или сутрин. Но слънцето светеше високо в горските върхари и Полуобувка помисли, че е някъде към пладне. Вероятно беше проспал цяло денонощие. А може би две? Иди му разбери, съвсем беше изгубил представа за времето. Лапна няколко от плодовете в кошничката, за да поуталожи глада си. И отново на път!
	Сънят сякаш го беше превърнал в друго същество. Чувстваше прилив на нови сили. Мисълта му беше ясна, а настроението — ведро. Къде ли е Мъхеста брада? Ами Маншон? Никога вече няма да ги изоставя! И ще ги търси, докато отново се намерят. И тримата! Завинаги заедно!
	Полуобувка вървеше ли, вървеше! Слънцето прежуряше, птиците се надпяваха, а той самият гореше от желание да се види час по-скоро с Мъхеста брада и Маншон. Но постепенно го обзе съмнение, че ще успее да намери приятелите си из безкрайните горски дебри. И дали въобще са още тук? Може би вече се излежават на морския пясък и дори не се сещат за него. Да не се сещат за него ли? О, не, как така?…
	Полуобувка ускори крачка. Напред и само напред! Понякога спираше и викаше по име приятелите си. Но гората мълчеше. Само вятърът изшумоляваше във високите клони.
	Денят преваляше, захлади се. Полуобувка не спираше да върви, макар да не знаеше къде да търси приятелите си.
	И в един миг спря като закован.
	— Бип-бип-бип… Би-и-ип, би-и-ип, би-и-ип… Бип-бип-бип!
	Дали не му се счува? Не, съвсем не! Много добре разбра. Сигналът за бедствие!… Но този звук му е тъй познат!
	— Бип-бип-бип… Би-и-ип, би-и-ип, би-и-ип… Бип-бип-бип!
	Да, никакво съмнение! Автомобилът на Маншон, неговият клаксон! Полуобувка се ориентира горе-долу в посоката. Завърза кошничката, провеси я на гърдите си и се втурна натам, откъдето идеше сигналът. Клоните на храсти и дървета шибаха лицето му, но кой ти гледа! Тръни се забиваха в ходилата му, но Полуобувка тичаше с всички сили.
	Какво ли е наложило да свирят този сигнал? Вълците ли? Или природоизследователите? А може би нещо друго, още по-лошо? Гората е пълна с изненади! Полуобувка се задъхваше вече, но тичаше ли, тичаше.
	И дано автомобилът не напусне гората! Не, вероятно няма защо да се бои поне от това. Тези, които зоват за помощ, навярно разбират, че трябва да я чакат на мястото си. Клаксонът не се чу повече. Но Полуобувка следваше посоката…
	И ето го на горската просека. Точно така. Не би сбъркал, ако предположеше, че автомобилът е вървял точно по този път. Но къде да го търси? Дали да продължи напред, или да се върне по-назад? Трудно му беше да реши.
	И в този момент краката му се подкосиха — погледът на Полуобувка случайно пробягна встрани от пътя. Автомобилът на Маншон! Но заседнал безпомощно между две дървета.
	Полуобувка се затича натам. Хвана дръжката на вратата. Но тя не се отвори. Почука на стъклото. Мълчание. Почука отново. Пак не се обади никой. Полуобувка се надвеси над стъклото да види по-добре.
	И тогава Якичка радостно залая.
	{img:i_otnovo_manshon_pic39.png}


>	Спасени!

	Мъхеста брада и Маншон дочуха лая на кученцето като в тежък сън.
	— О, остави ни на смъртта, Якичка! — измърмори Мъхеста брада. — Нека поне умрем спокойно.
	Но Якичка все така лаеше. При това съвсем дружелюбно — ще речеш, че смъртта е най-добрият му приятел!
	Чукането се повтори. Този път настойчиво!
	Маншон повдигна клепачи, изви очи към стъклото. Просто да не повярваш:
	— Полуобувка!
	В следващия момент Маншон вече седеше в леглото, а и Мъхеста брада до него! Няма грешка — самият той, техният Полуобувка! Зад стъклото на автомобила надничаше любимият приятел, по лицето му личаха и радост, и печал. Ох, скъпи, предани и завинаги наш приятелю! Колко навреме идваш!
	Но за съжаление тримата можеха само да се гледат през нечупливото стъкло. Нито да си стиснат ръцете, нито дори да чуят гласовете си. За Полуобувка вратите и прозорците бяха също тъй здраво затворени. Той нищо не можеше да направи за спасението на приятелите си.
	Що да сторят?
	Маншон седна зад волана.
	— Тикай! — развика се той към Полуобувка. — Здравата тикай, аз ще дам газ!
	Полуобувка нищо не чу, но постепенно схвана за какво ставаше дума. Зиме в планината и най-тихият звук може да предизвика лавина, следователно нямаше как след викането на Маншон Полуобувка да не разбере за какво го молят!
	Моторът изръмжа, Полуобувка и сам се сети какво да прави. Остави кошничката с плодовете на земята и изтича към предната част на автомобила. Удари едно рамо и — хайде, давай! Обаче…
	Моторът зарева като луд, но автомобилът не се и помръдна от мястото си. Прегръдката на дървесните стволове беше по-силна от Полуобувка и мотора, взети заедно. Задните колела буксуваха, вдигна се облак прах. Напразно…
	— Няма да стане — изпъшка Маншон и изключи мотора.
	Но Полуобувка не се отказваше. Огледа се наоколо, донесе няколко камъка и ги напъха под задните колела. После викна на Маншон:
	— Давай газ!
	Опитаха още веднъж. Полуобувка напрягаше сили, Маншон изтръгна от мотора невъобразим вой.
	— Давай по-здраво! — крещеше отвътре Маншон.
	Мъхеста брада също не се стърпя:
	— Давай, братко! Давай!
	До Полуобувка не стигаше нито звук, но той и така разбираше какво да прави. Буташе с всички сили, пот изби по челото му. Голите пръсти на краката му заораха дълбоко в сухата земя. Костите му чак запращяха от нечовешко напрежение. И въпреки това — автомобилът не помръдваше. Дърветата не искаха да го пуснат.
	— Нищо няма да стане — отчая се Маншон и угаси мотора.
	Но на Мъхеста брада му хрумна друго:
	— Бормашинката! Чуваш ли? Полуобувка може да я донесе!
	Маншон се удари с длан по челото:
	— Наистина! Нали той е отвън!
	И засиял от надежда, Маншон пак извика на Полуобувка:
	— Донеси бормашината! Тя е там… Където си я захвърлил.
	Този път Полуобувка чу добре и се зачуди в себе си. Каква бормашина? Аха, спомни си! Когато правеше рицарската броня, дотолкова се беше увлякъл, че съвсем забрави да прибере инструмента. Недопустима небрежност, но сега тъкмо тя щеше да ги спаси!
	— Ясно! — подвикна Полуобувка. — Ще бъде изпълнено!
	И тръгна. Не може да се каже, че тичаше, но все пак бързаше, колкото му позволяваха силите. Скоро Маншон и Мъхеста брада го изгубиха от очи.
	— Пак това непоносимо чакане! — тежко въздъхна Мъхеста брада.
	Появата на Полуобувка ги зарадва, но ето че отново ги връхлетя непоносима жажда, която стопяваше силите им.
	— Е, сега поне ще чакаме не смъртта, а своя мил приятел — опита се да се пошегува Маншон.
	Полуобувка се беше завърнал при тях и това изпълваше сърцето на Маншон с много радост. И не само защото с него дойде надеждата за избавление! Не ги подведе той, техният Полуобувка! Дори и да го е имал за опасен храненик на вълците, какво от това? Маншон му прощаваше на драго сърце. Полуобувка е отново при тях — което е и най-важното!
	— Да чакаш бездейно е просто непоносимо! — оплака се Мъхеста брада. — Ако стоим със скръстени ръце, времето ще ни се стори безкрайно!
	— Прав си! — съгласи се Маншон. — Но какво бихме могли да вършим сега?
	Той огледа автофургона. При катастрофата всичко се беше обърнало наопаки. Дали да не подредят сега? Не, това можеше и да почака! Още не се знае какво ще стане… Но… Но той самият? Извинете моля, но наистина приличаше на дрипльо! Маншонът му — раздран от дивите набези на вълчетата, опърлен на няколко места! С такъв маншон никой уважаващ себе си шофьор не би дори седнал зад волана. А и правилата за движение изискват от водача да бъде прилично облечен. И най-важното — нито един смелчага не би останал в компанията на приятелите си в подобен вид.
	Не след дълго Мъхеста брада и Маншон вече усърдно шиеха кожухчето — Маншон отпред, а Мъхеста брада на гърба. Колкото повече напредваше работата им, толкова повече се отдалечаваха тревожните мисли и опасенията.
	Най-после Маншон остана доволен от външния си вид. Само отпред на коремчето му остана да зее кръгла дупка, през която прозираше нежната му плът.
	— Е, нищо! — примири се Маншон. — Сега се чувствам добре, а тази дупчица е без значение. Честна дума, дори е по-добре! Идва ми хладинка!
	Но Мъхеста брада се засмя щастливо.
	— Не се безпокой! — каза той и измъкна от джоба си онова парченце, което Якичка бе намерил в гората близо до леговището на вълците. — Ей сега ще зашием, където трябва!
	И той се зае да шие.
	Внезапен трясък прогърмя над главите им.
	Маншон и Мъхеста брада се спогледаха. Трясъкът се повтори и те двамата се втурнаха към задната врата да видят какво става.
	Полуобувка! Беше се завърнал, докато те се залисваха с кърпенето на маншона.
	Аха, ето какво ставаше! Полуобувка беше пъхнал бормашинката в бравата на задната врата и сега работеше усърдно. И ето, бравата поддаде, вратата се отвори.
	Свободни са! Спасени!
	{img:i_otnovo_manshon_pic40.png}
	— Ура-а-а! — извика Мъхеста брада, докато скачаше навън, следван по петите от Маншон.
	Но Якичка изпревари и двамата, пръв се завъртя около Полуобувка да го поздрави. А той, засиял от радост и все пак някак гузен, остави бормашинката и вдигна кошничката от земята.
	— Моля! — протегна ръка Полуобувка към приятелите си, за да ги покани да си вземат боровинки. — Опитайте! Блатни боровинки, ако се не лъжа!
	Мъхеста брада и Маншон се нахвърлиха на плодовете. Сочни и особено вкусни, те утолиха жаждата и заситиха глада им. Наистина чудесни боровинки!
	— Защото не са расли в брада — щастливо се пошегува Полуобувка. — Но какъв аромат! Невероятен вкус!
	Кошничката вече беше празна и Мъхеста брада отбеляза:
	— Струва си да живееш, пък, макар и само заради тия боровинки. Мисля да се заема с изкуствено напояване, за да отглеждам в брадата си и от този вид.
	— Превъзходна идея! — обади се и Маншон, като обърса с опакото на дланта си полепналия по устните му сладък сок.
	— Откъде намери тия боровинки, Полуобувка?
	Настроението на Полуобувка видимо помръкна. Все пак трябваше да се изяснят някои неща… Маншон и каквото там имаше около него!… Уплаши се, после се запиля сам из гората! Трябваше да се обяснят, и то още сега! Чисти сметки — добри приятели! Но Полуобувка се притесняваше.
	— Тези боровинки — подхвана той, — набрах ги в блатото… откъде другаде… Боровинките обичат влажните места, нали ти тъй разправяше, Мъхеста брада?
	Мъхеста брада не се обади. Една тъмна мисъл блуждаеше в съзнанието му. Полуобувка стигнал чак до блатото! Няма нищо за чудене, объркал е пътя. Човешко е да се греши, както се казва. Но се е върнал назад, защото не е могъл да продължи сам! И значи от страх…
	— Набрах ги за вас — мънкаше Полуобувка. — Ядох до пръсване и тогава…
	Маншон също се почувства неудобно. Спомни си как и защо Полуобувка си беше тръгнал от тях. Но нали сега си е тук? Спаси живота им! Който мисли за стари глупости, очите му да изтекат ей така!
	— Боровинките ми харесаха, имат чудесен вкус — обади се Маншон, колкото само да рече нещо.
	— Да — побърза да се съгласи Полуобувка. — Дума да няма!
	Но Мъхеста брада все тъй мълчеше. Боровинките, та боровинките! Виж ги ти, намерили се на приказка!
	— Мисля си, че за блатните боровинки е най-добре да си растат в гората — разсъждаваше на глас Полуобувка. — Те украсяват не само трапезата ни. С разкошния си жълт цвят те са като бисери насред гората. И няма да сгреша, ако…
	— И тъй като не грешиш — прекъсна го Мъхеста брада, — реши, че Маншон е хранениче на вълците!
	Най-важното беше издумано!
	— Така си помислих — призна си Полуобувка и се обърна към Маншон: — Природоизследователите твърдяха, че си раснал с вълците!
	Бузите на Маншон пламнаха от притеснение.
	Мъхеста брада отговори вместо него:
	— Наличните фотодокументи напълно отричат това твърдение!
	— Тъй ли? — изненадано вдигна вежди Полуобувка. — Съжалявам, че се подведох…
	Сега вече и Мъхеста брада нямаше за какво да се заяжда.


>	Гласът на морето

	Маншон и Мъхеста брада слязоха до ручея да се напият с вода и се върнаха с пълни шепи орехи. Блатните боровинки бяха залъгали глада им, но ореховите ядки наистина заситиха приятелите и им вляха нови сили, а това беше твърде важно след всичко, което бяха преживели досега.
	Въпреки щастливото си избавление смелчагите не бяха весели. А и Полуобувка след безпощадното разобличение на Мъхеста брада креташе унил и мълчалив. Между приятелите се загнезди неприятна подозрителност, която никой от тях не съумяваше да преодолее. Нямаше и на какво толкова да се радват — автомобилът беше все тъй заклещен между двата ствола. На няколко пъти опитаха да го изтикат оттам, но напразно.
	— Ако не измъкнем автомобила, ще останем да живеем в гората — каза по едно време Мъхеста брада.
	А за себе си беше убеден, че никак няма да е зле! Ще заживеят просто и естествено, в съзвучие с природата. Автофургонът все тъй ще бъде малкият им дом. Сега беше подходящ сезон да се подготвят за зимата — орехите зрееха, гората беше пълна с плодове и гъби. А напролет все щяха да открият някакви корени, с които да изкарат до лятото.
	Но Маншон не искаше и да чуе за оставане в гората.
	— По-добре да тръгнем пеша — заяви той. — Все ще стигнем донякъде. А в гората ще изпукаме от студ и от глад!
	— Ще съберем дърва за зимата — окуражи ги Мъхеста брада. — В гората дърва, колкото щеш.
	Но тези думи навяха съвсем други мисли на Маншон.
	— Боже мой! — внезапно се разпали той. — Погледнете, тия дървеса просто плачат за трион. Лесно ще се справим с тях!
	Колко проста мисъл — да отрежат тия дървесни стволове! Чудно е как не се бяха сетили веднага.
	Разбързаха се. Маншон изтича до автомобила и се върна с грамаден трион за двама. Закипя работа.
	Първо застъргаха с триона Маншон и Мъхеста брада, после Маншон и Полуобувка, отново Мъхеста брада и Маншон. И когато Полуобувка за втори път трябваше да смени Маншон, вече нямаше какво да се реже — голямото сухо дърво с трясък се заклати и плавно се стовари на земята. Единствено накриво отрязаният пън остана да стърчи там, където преди имаше дърво.
	Мъхеста брада измери с поглед поваления гигант и измърмори под нос:
	— Ще има какво да горим цяла зима.
	Но за съжаление начаса разбра, че наистина няма да зимуват в гората.
	Пътят на автофургона беше отново открит, а Маншон твърде загрижен, посегна към дръжката на вратата. Щеше ли да се отвори?
	Да, отвори се!
	— Автомобилът се нуждае от ремонт — каза Маншон и седна зад волана. — Но да стигнем веднъж до морето! Имаме доста път.
	Мъхеста брада се вмъкна след Маншон.
	— Тръгваме ли? — неволно запита той и просто се засрами от нетърпението си.
	— Разбира се! — отвърна Маншон:
	Якичка също подразбра, че пътешествието започва, и с радостен лай влетя в автомобила.
	— Ти какво чакаш? — зачуди се Маншон, вперил поглед в Полуобувка.
	А той стоеше на няколко крачки от тях, без да помръдне, като вкаменен. Стиснал здраво устни, взрян мрачно в автомобила на Маншон.
	— Я слушай! — развика се Мъхеста брада. — Морето ни зове, скачай вътре!
	Полуобувка мълчеше и не помръдваше.
	Какво ставаше наистина? През цялото време Полуобувка все за морето бленуваше — как щял да се зарива в пясъка, да се излежава под слънцето. И сега изведнъж?… Не помръдва. Стои като втрещен!
	— Лошо ли ти е? — загрижено се осведоми Маншон.
	Полуобувка закима:
	— Душата ме боли!
	— Душата ли? — недоумяваше Мъхеста брада.
	А Полуобувка продължи:
	— Не оцених дружбата ви, едва сега го разбирам. Подло беше от моя страна да ви изоставя. Отивайте, приятели! А мен нека ме накаже самотата!
	Маншон и Мъхеста брада изглеждаха потресени.
	— Не си извършил престъпление, че да те наказваме чак и със самота — обади се Маншон. — Твърдя това със сигурност, защото много добре знам какво е самотата.
	— Ти спаси живота ни, Полуобувка! — напомни Мъхеста брада и гласът му трепна умилено. — Не сме тъй безсърдечни, че сега да те зарежем сам-самин насред гората!
	Лицето на Полуобувка оставаше напрегнато. Той усилено преглъщаше сълзите си.
	— Не съм достоен за приятелството ви — повтори едва чуто той. — Тежка е вината ми, но вие си спомняйте с добро за мен…
	— Полуобувка! — повиши глас тогава Маншон. — Стига си говорил глупости! Аз съм виновникът за всичко!
	— Ти ли? — вдигна очи към него Полуобувка.
	— Разбира се — отвърна Маншон. — Напълно естествено е да ме вземеш за хранениче на вълците. Погледни ме — рунтав, рошав, грозен!
	— Охо-о! — намеси се Мъхеста брада. — То ние двамата с Полуобувка сме едни красавци!
	И стана една — всеки един от тримата винеше себе си.
	Най-после Полуобувка колебливо пристъпи към автомобила.
	— Скъпи Маншон — каза той, — можеш да бъдеш хранениче на когото си щеш! Но всъщност ти си благороден и страшно симпатичен смелчага и тъкмо затова ми е трудно да те гледам в очите сега.
	— Скачай вътре! — с грозен глас нареди Маншон. — Хайде!
	И ето го най-после Полуобувка при тях в автомобила.
	Маншон запали мотора и на заден ход се озова на широката просека.
	Умълчаха се. Всеки мислеше за нещо свое. Автомобилът се носеше напред и постепенно увеличаваше скоростта. Моторът работеше безупречно.
	— Ако всичко върви все така, привечер сме край морето — обади се по едно време Маншон.
	— Трябва пътьом да се отбием в някой магазин — обади се Мъхеста брада. — Якичка здравата се нагладува. Горкичкото, нали не яде горски плодове!
	— Разбира се — съгласи се Полуобувка. — Ще си купим и лимонада за плажа.
	Разприказваха се, но и сами чувстваха, че не говорят от сърце. Думите им се отронваха някак насила — дали не си омръзваха?
	Бяха пътували вече около два часа, а може би и повече, когато Маншон изведнъж се оживи и намали скоростта.
	— Хора на пътя! — съобщи той.
	Мъхеста брада и Полуобувка погледнаха през предното стъкло. Бяха двама души, претоварени с багаж.
	— Но вижте! — викна Полуобувка. — Това са природоизследователите!
	Наистина бяха те — брадатият и плешивият! Прибрали всичко, те явно напускаха гората.
	Маншон натисна спирачките, за да се ориентира в създалото се положение. Природоизследователите също бяха зърнали автомобила и вече им махаха да ги качат в колата.
	— Искат да ги вземем! — обади се Мъхеста брада.
	Маншон свъси вежди. Не желаеше отново да си има работа с тия уж природоизследователи. И даде газ… Обаче…
	Автомобилът се изравни с ония двамата. Дали да не спре все пак?
	В никакъв случай! Маншон хвърли бегъл поглед зад себе си, колкото да се увери, че наистина няма никакво място. През предното стъкло зърна и опулените насреща им природоизследователи. Разбира се, че го познаха! Изумиха се! Нечувано, храненичето на вълците шофира истински автомобил! Изглеждаха толкова смаяни, че Маншон го напуши смях.
	— Е, вече няма да те имат за хранениче на вълците — обади се Мъхеста брада.
	И в същия миг се разсмя. Ведър и заразителен смях. Полуобувка също прихна. Настроението им се възвърна, нямаше и помен от хладина и отчуждение.
	Природоизследователите останаха далеч назад. Пътуването продължи.
	Гората взе да оредява. Най-после! Трудно беше да се определи къде свършва гората и откъде започва голото поле. Но все пак бяха стигнали донякъде. Скоро се показа и магистралата.
	Маншон удари спирачките — да се съвземат, преди отново да се втурнат сред гъмжилото на хората. Моторът едва заглъхна, когато се обади Мъхеста брада:
	— Я чуйте!
	Ослушаха се напрегнато. Маншон дори отвори вратата, за да се чуе по-добре.
	Странен гальовен шепот, който идваше нейде отдалеч…
	Полуобувка пръв заговори с развълнуван глас:
	— Морето бучи!…
	Никой от смелчагите не беше в състояние да продума. И тримата слушаха като омагьосани тайнствения глас на морето.
	{img:i_otnovo_manshon_pic41.png}
