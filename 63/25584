P>
	Две родини имам: Куба и нощта.
	А една не са ли двете? Щом оттегли
	блясъка си слънцето, с воали дълги
	и със карамфил в ръката, мълчалива,
	Куба среща ме като вдовица тъжна.
	Знам какъв е карамфилът кървав,
	който трепка в пръстите й. Тъй е празна,
	тъй е празна и разбита мойта гръд,
	дето бе сърцето! И е вече време
	да вървим на смърт. А хубаво е нощем
	да се каже сбогом. Пречи светлината,
	пречи словото човешко. От човека
	по-добре вселената говори.
									 Като знаме,
	канещо за битка, аленият пламък
	на свещта пламти. Прозорците отварям,
	душно ми е. Листите на карамфила
	ронейки, безмълвни като облак,
	заслонил небето с черната си сянка,
	Куба, тъжната вдовица преминава.
P$
