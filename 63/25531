P>
D>
	На Хуан Рамон Хименес
D$

	Защо ме питаш, Лебед, със шията си бяла,
	мен — тъжния мечтател, заскитал по земята?
	Защо със хубостта си, безмълвно засияла,
	царуваш над водите, безчувствен към цветята?

	Възпявам те, тъй както във стихове чудесни
	възпя те на латински Овидий с властен тон.
	И славеите пеят едни и същи песни
	през векове, народи, под всеки небосклон.

	За вас словата мои едва ли ще са странни.
	Навярно Гарсиласо* сте виждали… Но аз
	[* Гарсиласо де ла Вега (1503–1536) — голям испански поет (Бел.прев.)]
	съм рожба на Америка, потомък на Испания,
	Кеведо писа песни в Аранхуес за вас.

	Като ветрила свежи крилете разтворете,
	върху челата бледи повейте с ласки нежни
	и с фигури изящни и бели отстранете
	от паметта ни всички идеи безнадеждни!

	Дошли от Север, с болка изпълват ни мъглите,
	повяхват всички рози във нашите градини.
	За нас почти са мъртви надеждите, мечтите —
	душите ни са бедни, нещастни просекини.

	Насъскват ни да влезем с орлите във разправа,
	ловджийските соколи пак идват отдалече;
	но вече не сияе онази древна слава,
	Алфонсофци днес няма, и Сид го няма вече.

	Дъхът не ни достига за подвизи големи.
	Поетите са мъртви без вас и езерата.
	За рози, не за лаври са техните поеми —
	те пеят днес за ласки, а не за битка свята.

	С трагичната си участ са вече примирени
	Америка испанска, испанската родина.
	И както твойта шия сега запитва мене,
	тъй аз запитвам Сфинкса за бъдните години.

	Ще бъдем ли пленени от варвари с измама?
	Ще трябва ли да учим английските слова?
	Идалговци достойни и рицари ли няма?
	Днес да мълчим, та горко да плачем след това?

	О, лебеди, зовът ми лети към вас самите!
	Отчаяни били сте, но аз долавям пръв —
	жребците на Америка ни тъпчат със копита
	и във предсмъртни мъки е грохналият лъв.

	Чух черен лебед: „Мракът предсказва светлината!“
	Чух лебед бял: „Зората ще озари простора,
	защото е безсмъртна!“ Земя от слънце сгрята,
	надеждата е скрита в сандъка на Пандора.
P$
