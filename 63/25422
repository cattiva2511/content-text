	{img:razkazi_i_prikazki_ot_ruski_pisateli_klasitsi_pic27.png}
	Серьожа имаше имен ден и получи много и различни подаръци: и пумпалчета, и кончета, и картинки. Но най-скъп от всички подаръци поднесе на Серьожа неговият чичо — мрежа за лов на птици. Мрежата беше направена така, че към рамката имаше прикрепена дъсчица и мрежата беше отметната назад. Върху дъсчицата трябваше да се посипе семе и да се постави на двора. Ще долети птичката, ще кацне на дъсчицата, дъсчицата ще се обърне и мрежата сама ще се захлупи. Зарадва се Серьожа, затече се при майка си да й покаже мрежата. Майката рече:
	— Не е хубава играчката. Защо ти са птички? За какво ще ги мъчиш?
	— Ще ги сложа в клетка. Те ще пеят и аз ще ги храня.
	Намери Серьожа семе, посипа го върху дъсчицата и постави мрежата в градината. И все стоеше, чакаше да долетят птички. Но птиците се страхуваха от него и не прехвръкваха върху мрежата. Отиде Серьожа да обядва и остави мрежата. Погледна след обеда — мрежата се захлупила и под мрежата се мята птичка. Серьожа се зарадва, хвана птичката и я отнесе в къщи.
	— Мамо! Гледай, аз хванах птичка, това сигурно е славей! И как тупка сърцето му!
	Майката рече:
	— Това е щиглец. Внимавай, не го мъчи, а по-добре го пусни.
	— Не, аз ще го храня и ще го поя.
	Постави Серьожа щиглеца в клетка и два дни му сипваше семе, слагаше вода и чистеше клетката. На третия ден той забрави щиглеца и не му смени водата. Майка му каза:
	— Ето виждаш ли, че забрави своята птичка, по-добре я пусни.
	— Не, аз няма да забравям, веднага ще туря вода и ще изчистя клетката.
	{img:razkazi_i_prikazki_ot_ruski_pisateli_klasitsi_pic28.png}
	Пъхна Серьожа ръката си в клетката, започна да я чисти, а щиглецът се изплаши, блъска се в клетката. Серьожа изчисти клетката и отиде за вода. Майка му видя, че е забравил да затвори клетката и извика:
	— Серьожа, затвори клетката, иначе птичката ти ще излети и ще се удари.
	Докато изрече това, щиглецът намери вратичката, зарадва се, разпери крилца и полетя през стаята към прозорчето, но не видя стъклото, удари се в него и падна върху прозоречната дъска.
	Дотърча Серьожа, взе птичката, отнесе я в клетката. Щиглецът беше още жив, но лежеше на гърдите си с отпуснати крилца и тежко дишаше. Серьожа гледа, гледа и започна да плаче.
	— Мамо, какво да направя сега?
	— Сега нищо не можеш да направиш.
	Серьожа цял ден не се откъсна от клетката и все гледаше щиглеца, а щиглецът все така лежеше на гърдичките си и тежко и бързо дишаше. Когато Серьожа отиде да спи, щиглецът беше още жив. Серьожа дълго не можа да заспи, всеки път, като затваряше очи, виждаше щиглеца как лежи и диша. Сутринта, когато Серьожа се приближи до клетката, той видя, че щиглецът вече лежи на гръбчето си, подвил крака и вцепенен. Оттогава Серьожа никога не ловеше птици.
