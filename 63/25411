	{img:razkazi_i_prikazki_ot_ruski_pisateli_klasitsi_pic02.png}
	Имало едно момченце, наричали го Филип. Веднъж всичките деца тръгнали на училище. Филип взел шапката си и искал също да отиде. Но майка му казала:
	— Къде се готвиш да вървиш, Филипчо?
	— На училище.
	— Малък си още, не ходи — и майка му го оставила в къщи.
	Децата отишли на училище. Бащата още от сутринта отишъл в гората, майката отишла на надничарска работа. Останали в къщи Филипчо и бабичката на печката.
	Станало на Филипчо скучно да е сам, бабичката заспала и той започнал да търси шапката си. Своята не намерил, взел старата, бащината, и тръгнал на училище.
	Училището било отвъд селото при черквата. Докато Филипчо вървял през тяхното селище, кучетата не го закачали — те го познавали. Но щом излязъл край чуждите дворове, изскочила Жучка, почнала да лае, а след Жучка — голямото куче Волчок. Филипчо хукнал да бяга, кучетата след него. Филипчо започнал да вика, спънал се и паднал. Излязъл един селянин, прогонил кучетата и рекъл:
	— Къде бягаш сам, немирнико?
	Филипчо нищо не казал, прибрал полите на дрехата си и хукнал да бяга с всички сили. Дотърчал до училището. На външния вход няма никого, а в училището се чуват как кънтят гласовете на децата. Дострашало Филипча: „Ами ако учителят ме изгони?“ И започнал да мисли какво да направи. Да се върне назад — кучето пак ще го заяде, да отиде в училището — страх го е от учителя.
	Минала край училището една жена с кофа и рекла:
	— Всички се учат, а ти какво стоиш тук?
	И Филипчо влязъл в училището.
	В коридорчето свалил шапката си и отворил вратата. Цялото училище било пълно с деца.
	{img:razkazi_i_prikazki_ot_ruski_pisateli_klasitsi_pic03.png}
	Всички крещели нещо, а учителят с червено шалче ходел по средата.
	— Какво искаш? — викнал той на Филипчо.
	Филипчо силно стиснал шапката си и нищо не казал.
	— Но кой си ти?
	Филипчо мълчал.
	— Да не си ням?
	Филипчо така се изплашил, че не можел да говори.
	— Тогава иди си в къщи, щом не щеш да говориш.
	А Филипчо с радост би казал нещо, но гърлото му било пресъхнало от страх. Той погледнал учителя и заплакал. Тогава на учителя станало жално за него.
	Той го погладил по главичката и запитал децата кое е това момченце!
	— Това е Филипчо, братът на Костюшка, той отдавна моли да го пуснат на училище, но майка му не го пуща и скришом е дошъл в училището.
	— Тогава седни на чина до брата си, а аз ще помоля майка ти да те пуска на училище.
	Учителят започнал да показва буквите на Филипчо, а Филипчо ги знаел вече и можел малко да чете.
	— Хайде нареди името си!
	Филипчо рекъл:
	— Хве-и-хви, ле-и-ли, пе-че-о-пчо.
	Всички се засмели.
	— Юнак! — рекъл учителят. — Но кой те научи да четеш?
	Филипчо се престрашил и казал:
	— Костюшка. Аз съм досетлив, веднага разбрах всичко. Аз съм страшно ловък.
	Учителят се засмял и рекъл:
	— Не бързай да се хвалиш, ами се учи!
	Оттогава Филипчо почнал да ходи с децата на училище.
	{img:razkazi_i_prikazki_ot_ruski_pisateli_klasitsi_pic04.png}
