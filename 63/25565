P>
	Времето чезне — река мълчалива —
	и под сребристия гребен от пяна
	вижда челото ми умълчано,
	вижда сърцето ми — бди, не заспива.

	Пленник на тая река мълчалива,
	вплитам гласа си в бялата пяна,
	свеждам челото си умълчано
	и — безметежно — сърцето заспива.

	Пазя скръбта си — сънят ми бяга.
	Пазя гласа си — блясък на шпага.
	Пазя душата си — жар от огнище.

	Нищо аз нямам и не желая.
	Нищо не търся и не мечтая.
	Нищо.

	Аз имах много, много богатства:
	ручей звънтеше в мойта китара,
	пееше славей в гората стара,
	виждах как пладнето в злато обраства.

	Но аз изгубих всички богатства:
	ручеят млъкна в мойта китара,
	глъхне без славей гората стара,
	пладнето в лишей здрачен обраства.

	Моля за милост. Протягам длани.
	Гласът ми глух е, душата в рани.
	Споменът чезне под пепелище.

	Нищо не търся и не мечтая.
	Нищо не помня и не желая.
	Нищо.
P$
