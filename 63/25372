	Учителят на безсмъртния Дзао се казвал Великият Боб. Когато Дзао дошъл при него да се научи да управлява колесница, според обичая се държал много скромно. А Великият Боб нищо не му обяснявал цели три години. Дзао се отнасял към учителя с все повече почит, и онзи накрая му проговорил:
	— В една стара песен се пее:
P>
	Синът на добрия стрелец с лък
	Отначало трябва да плете кошници.
	Синът на добрия леяр
	Отначало трябва да шие кожуси.
P$
	Ти първо ме наблюдавай как тичам. Когато можеш да тичаш като мен, ще можеш да държиш шест юзди и да управляваш шест коня.
	— Ще изпълнявам стриктно заповедите, — отвърнал Дзао.
	Тогава Великият Боб направил път: на крачка разстояние един от друг побил стълбове, на които се събирал един човешки крак. Започнал да тича по тях напред — назад, без да се подхлъзне и без да падне.
	Дзао започнал да тренира и за три дена овладял това изкуство.
	— Колко си схватлив! Колко бързо усвои всичко! — казал с въздишка Великият Боб. — Така прави Кочияшът. Когато си ходеше, овладяваше умението с краката си, а се отзоваваше на него със сърцето си. Това важи и за управлението на колесницата. Поддържай в ред юздите там, където се съединяват с мундщука, опъвай ги или отпускай според устните на конете. Правилно съгласувай мисълта в гърдите си, чувствай ритъма със сърцето си. Вътрешно ще овладееш волята си, а външно ще се научиш да разпознаваш желанията на конете. Тогава ще съумееш да устремяваш конете напред или да ги връщаш назад като по опънат канап, да завиваш и да се въртиш като по ъгломер или пергел и силата на конете ще бъде предостатъчна за всеки, дори и най-далечния път. Това е истинското майсторство. Овладял майсторството да управляваш мундщука, привеждай в съответствие юздите; овладял майсторството да управляваш юздите, привеждай в съответствие ръцете; когато ръцете ти придобият майсторство, привеждай в съответствие мислите си. И тогава вече ще можеш да не следиш с очи и да не пляскаш с камшик. Ще стоиш изправен с леко сърце и шестте юзди няма да се заплетат, тропотът на двадесет и четирите копита ще е равномерен, движенията ти ще са точни при движение напред, назад, в кръг и при завой. А след това колесницата ти ще премине навсякъде, където има място за чифт колела, навсякъде, където има място за конските копита. И тогава ездата по всякакъв терен ще бъде за теб еднакво лесна, няма да са ти пречка нито отвесните планини, нито тесните клисури, нито блатата, нито равнините. Това е моето изкуство и ти си го овладял.
