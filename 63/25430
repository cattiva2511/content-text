	{img:razkazi_i_prikazki_ot_ruski_pisateli_klasitsi_pic43.png}
	Един кораб след околосветска обиколка се връщаше в родината. Времето беше тихо, всички хора бяха на палубата. Сред хората се въртеше една голяма маймуна и забавляваше всички. Тази маймуна се кривеше, скачаше, правеше смешни муцуни, подражаваше на хората и ясно беше — тя знаеше, че се забавляват с нея и поради това още повече се увличаше.
	Тя подскочи до едно дванадесетгодишно момче, син на корабния капитан, дръпна шапката от главата му, сложи я на своята и пъргаво се покатери по мачтата. Всички се засмяха, а момчето остана без шапка и само` не знаеше да се смее ли или да се сърди.
	Маймуната седна на първия марс* на мачтата, свали шапката и почна да я къса със зъби и лапи. Тя сякаш дразнеше момчето, сочеше го и му правеше муцуни. Момчето й се закани и викна, но тя още по-жестоко късаше шапката. Матросите почнаха по-силно да се смеят, а момчето почервеня, свали куртката си и се метна след маймуната по мачтата. За една минута то се покатери по въжето на първия марс; но маймуната още по-ловко и по-бързо от него в същата минута, когато то смяташе да хване шапката, се покачи още по-високо.
	[* _Марс_ — напречно дърво върху мачтата.]
	— Ти все пак няма да избягаш от мене! — извика момчето и се покатери по-нагоре.
	Маймуната отново го подмами, изкачи се още по-високо, но момчето беше вече раздразнено и не отстъпваше. Така маймуната и момчето в една минута стигнаха до самия връх. На самия връх маймуната се протегна в цялата си дължина и като се вкопчи със задната си ръка за въжето, окачи шапката на края на последния марс, а сама се покатери на връх мачтата и оттам се кривеше, показваше зъбите си и се радваше. От мачтата до края на марса, където висеше шапката, имаше около метър и половина, тъй че беше възможно тя да се вземе, само ако ръцете се освободят от въжето и мачтата.
	Но момчето беше силно раздразнено. То остави мачтата и стъпи върху марса.
	{img:razkazi_i_prikazki_ot_ruski_pisateli_klasitsi_pic44.png}
	На палубата всички гледаха и се смееха на това, което вършеха маймуната и капитанският син; но щом видяха, че той пусна въжето и стъпи върху марса, като полюляваше ръцете си, всички примряха от страх.
	Достатъчно беше само да стъпи накриво — и щеше да се пребие като нищо върху палубата. Но и да не стъпеше накриво, а стигнеше до края на марса и вземеше шапката, мъчно щеше да бъде за него да се обърне и стигне назад до мачтата.
	Всички мълчаливо го гледаха и чакаха какво ще стане.
	Изведнъж сред хората някой ахна от страх.
	Момчето се опомни от този вик, погледна надолу и се залюля.
	В това време капитанът на кораба, бащата на момчето, излезе от каютата. Той носеше пушка, за да стреля чайки. Щом видя сина си на мачтата, мигом се прицели в него и извика:
	— Във водата! Скачай веднага във водата! Ще те застрелям!
	Момчето се люлееше, но не разбираше.
	— Скачай или ще те застрелям!… Едно, две…
	И щом бащата извика „три“ — момчето се залюля с глава надолу и скочи.
	Като топовен снаряд пльосна тялото на момчето в морето и докато вълните го закрият, двадесетина храбри матроси вече скочиха от кораба в морето. След четиридесет секунди — те се сториха дълги на всички — тялото на момчето изплува. Хванаха го и изтеглиха на кораба. След няколко минути от устата и носа му потече вода и то почна да диша.
	Когато капитанът видя това, той изведнъж извика, сякаш нещо го душеше, и избяга в каютата си, за да не види никой как плаче.
	{img:razkazi_i_prikazki_ot_ruski_pisateli_klasitsi_pic45.png}
