P>
	В ритуален танц племето на кокосовите палми
	бие барабаните на листата.
	Морето мига с хиляди фосфоресциращи очи.
	Всеки ден този град идва на пристанището
	да посреща чуждите кораби
	и да зяпа гмуркачите, които изплуват,
	стиснали в зъбите си монета,
	хвърлена от палубата към рибата в Антилско море.
	Хаванският трамвай се движи в ритъма на маракас*.
	[* Маракас — музикален инструмент, от рода на детските дрънкалки.]
	Хаванските дървета са подстригани като овни.
	Хаванските проспекти тичат направо през града,
	докато не се натъкнат на паметник.

	Жени с лица с цвят на канела и знойни пури.
	Креоли в сомбреро от златиста слама,
	отгледана от тропическото слънце.
	Негърчета с усмивка — зрял динен резен.
	Кокоси и ананаси — остатъци от пиршеството на румбата.

	Топовете от парка Масео
	са раззинали гладна паст
	при вида на делфините, играещи в залива,
	пазен от застрашително вдигнатия пръст
	на замъка Ел Морро.

	Двеста гвардейци ежедневно караулят
	под синия поглед на Капитолия.
	Квадратните томове на небостъргачите —
	тук по табелите можеш лесно да се научиш
	да четеш на английски.
	На Двадесет и трета улица продават скъпи цветя
	и светлината има оттенък на слънчево масло.
	А на Осма улица полиция е открила стоманен ананас,
	смъртоносните зърна на който
	са зреели до прозореца на прокурора.

	Но независимо от всичко,
	живителната миризма на стриди се носи по Малекон*
	[* Малекон — централната крайбрежна улица на Хавана.]
	и все така е сладникав вкусът на живота в „Тропикана“*.
	[* „Тропикана“ — ресторант-вариете.]
	Женските бедра са изящна музика,
	нежните ръце на красавиците ухаят на праскови,
	въвеждайки в изкушение птиците.
	Аероплан в бял фрак разсича с вентилаторите си
	гъстия син зной.
	Яхтите около крепостта Де ла Кабаня
	дават открит урок по спокоен сън,
	а параходните тръби теглят тъмната нота на дима
	зад хоризонта, където скоро ще покълнат първите звезди.
	И когато над Хавана се взривява
	черният фугас на нощта — никой не трепва.
	Само сърпът на луната увисва над града,
	като банан на банановото дърво на небето.
P$
