P>
#	I.

	Нов свят изпълва сетивата ти най-сетне
							захвърля тялото ти в своите предели
	край сънищата ти сънят стои на стража
	въртят се облаци върху деня
	сред ехото в кръвта на току-що родените
	и паметта
	крак от вода върху земята
	под сребърния прах на ангели
	докосва тялото вода на друго тяло
	разбива своите планети като снежни кости.


#	II.

	Съзирам те през клони на гора
	надвесена върху старинен сън
	когато слънцето избухне
	пламтящо бликащо в пера на птици
	звезда излива милионите звезди
	главата ти подпират облаци
	захвърлят твоите останки към зората
	и озарявайки деня
	самия център на косите ги
	са светли клони
				водни обеци
	запълващи пределите.


#	III.

			_Аз се разтапям в дъното с вода_
			_на тялото ти и криле от пяна._

	Където си почиваше гората
	небето бе от шумолене на дървета
	или е звезда на дъното на твоя поглед
	и златен облак над косите
	изгубването му в предела от елхи
	като кама прозвъннала в кръвта
	или едно люлеещо се езеро
	в земята в центъра й тялото ни
	на победена и разбита възраст
	подпирайки върху глава от тежък мрамор
	един-единствен слънчев лъч.


#	IV.

	Шумът на някаква гора в кръвта
	докосва хълмовете
	изтръгва и тела и градове
	където птицата бе като втори залез
	и въздух пламваше в крилете й

	пресичайки деня
	захвърляше над хълмовете чисто време
	прозрачен ручей в мисълта
	която бе следа от слънце по брега
	тъй млади
	над трепкащ блясък по зелени чаши
	на юношеството което
	под вятъра подлага своите дрипи.
P$
