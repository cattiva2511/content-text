P>
	Едно време един жрец,
	обкръжен от красиви девойки,
	обяснявал със гъвкави фрази
	какво са поетите.

	„Боговете обичат — разказвал —
	всички хора, които сънуват
	неща и дълбоки, и скрити —
	и пеят. Красива и руса
	за тях е Венера. А бог Аполон ги дарява
	със лира от седем опънати струни.
	Всички тайни възвишени
	те проумяват. Атос
	и гнездото на златния кос
	са еднакви пред техния поглед. Почитат
	великата вечна Природа;
	във гората щурците им пеят,
	от лазура ги гледат звездите.
	Аз съм чувал, че там, на Олимп,
	ги гощават с нектар и амброзия,
	че и Юпитер даже с любов ги посреща,
	като леко им кима с глава.
	Ето, значи, какви са сега боговете
	и хората; затова на земята
	те имат нечувано щастие — болката
	и скръбта ги избягват. Безгрижните погледи
	не съзират съдбата нещастна на другите —
	никога!“

	В този миг към тълпата учудена
	и заслушана в тия слова, и замислена
	приближил един старец. Той бил
	тъй прекрасен, с голяма брада
	от сияещи сребърни нишки,
	и напомнял прочутия Нестор
	със брада разпиляна пред гръцките войни.
	По плещите му паднали
	гъстите къдри.
	Без да вижда, той гледал все пак към безкрая
	със слепи зеници.

	И продумал: „Когато завършиш словата си, жрецо,
	ако искаш да пея пред теб
	за великата битка при Троя, води ме в дома си,
	нагости ме с трохите от свойта трапеза;
	вече цял ден гладувам
	и езикът ми лепне от глад по небцето.“
P$
