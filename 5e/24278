	Казано на простонароден език — дебнем. Дебнем банда, специализирана в отвличания на хора. С колегата Драганов сме в една раздрънкана астра, а на петдесетина метра е паркиран яркосин микробус. В него чакат в пълно бойно снаряжение четири барети от отряда за борба с тероризма.
	Отсреща е кооперацията на Алтънов. Заплахи — бол. Конкретни и надлежно записани: „Или милион, или някой от твоите ще пострада.“ Мен да питаш — да дава парите. Какво е милион за Алтънов?… Ама не, висим тук по десетина часа и псуваме. Щото те, ония, по принцип първо вземат човека и тогава дават офертата.
	Та тъй — дремем. Дори не ядем понички като ченгетата в американските кримки. Само Драганов люпи семки — и то тиквени. Ама едни едри. Откъде ли ги купува?…
	И хоп — звъни се.
	— Коледаров!
	Шефът. Не ти трябват кисели краставички за мезе. Той е достатъчен. По банкетите само го гледам и пия ракията на голо.
	— Изпуснали сте ги!
	Оня идиот, партньорът ми, троши ли, троши семки… Сякаш зъбите му се забиват в черния ми дроб.
	— Обади се синът на Алтънов. Двама се опитват да отворят вратата. Когато ги попитал какво искат, заповядали да отваря бързо Иначе…
	— Действаме! — и затворих.
	Драганов изплю последните шлюпки от устата си и посърнал успя да каже:
	— Като ти ходи до тоалетната… Влязоха едни чичковци…
	Мърльо… Свързах се с „буците“ в буса.
	— Веднага. Двама са. На стълбището пред вратата.
	Явно не чоплеха семки, защото излетяха начаса. Приличаха на гибони, натоварени с оръжие.
	Двамата с Драганов тичахме след тях. Бяхме на втория етаж, когато на третия се чуха кратки команди и жестоко бъхтене. Някакви викове… Падане на тела… Тишина.
	Когато се качихме, всичко бе свършило. Бандитите — овързани, насинени и окървавени — лежаха, гърчейки се като червеи на площадката пред апартамента.
	Огледах ги — към шейсетте, единият амен без зъби, а другият — с дебели почти пръст стъкла (едното счупено!) на очилата.
	Нещо ме жегна под лъжичката. Обърнах се към най-високия от качулатите.
	— Тези?…
	В същия момент оня, почти беззъбият, затрака като картечница:
	— Жалба!… Ще пусна жалба… Ние сме от военния отдел, събираме наборници за последния набор в армията! Тоя хлапак се крие, не иска да отваря…
	Отпуснах ръце. Драганов се плесна по бедрата и прибра пистолета в кобура. Гибонът в маска се приведе в кръста и изрева, ама му се плачеше:
	— Документите!
	Тъй си беше. Анастасов… младши експерт (Боже, тоя младши!) във военния отдел на район… Кирилов… също младши… Той виеше на умряло. Сложих ръка на устата му и просъсках:
	— Развържете ги!
	Дядковци. А си играят още на войници.
	— Звъннахме… Като разбра, че сме младши експерти… Разбра, защото му показахме картите си на шпионката… Отказа да отвори… А закона предвижда съд… И глоба…
	— Млък! — изрева буцата.
	И натисна звънеца.
	Наборник. Пъпчив, длъгнест, с рошав перчем и хитри очички. Истински Алтънов.
	— Нарочно ли? — процедих.
	За част от секундата лицето му засия, после ме погледна с открит поглед и с искрено възмущение изплака:
	— Как може дори да си го помислите?
	Двамата младши експерти, на около шестдесет всеки, засъскаха посинели:
	— Ей, момченце, ще ти стъжним живота! Вътре си! До Нова година…
	— И след нея!
	— Парашутист! — извиси глас беззъбият. — Ще те пиша парашутист!
	Другият откри повредата в очилата си. И побесня като да бе изгубил полковото знаме:
	— И още при първия скок няма да се отвори! Лично ще се погрижа за това!…
	— О, срам за нацията! — прови другият. — Петно!
	Тъй. Както и да го погледнеш — срам. Май се изчервих, докато слизах унил по стълбите.
	Драганов вече бе подкарал семките. Мамка му, откъде ги купува такива едри?…
