	Селото бе в Сливенския балкан — малко, заобиколено с вековни габърови гори, бистра кото сълза река с много риба и раци. Една тава от последните беше сложена на средата на масата, а на въже в кладенеца висеше голям рибарси сак, пълен с двулитрови шишета бира.
	Домакинът — объл като речен камък и добродушен до инфантилност — поглади пъпа си и започна:
	— Е, заварям от време на време… пада някой лев. Щото тук повече черпят. Много слива, много ракия, пич! Та тъкмо комшията привършваше с „плащането“ на една голяма работа, идват едни цигани от Сливен.
	— Бате, — викат, — имал си камион.
	— Имам.
	— Купихме един кон, да го закараме до града.
	Ба, купили! Пари за гащи нямат…
	— Купихме го — усети по-старият накъде ми бият мислите. — От Ставри.
	Мале, то пък един кон!
	— Няма да стане — викам, щото гледам, че в двулитровата бутилка се клатушка поне още половинка ракия.
	— Абе, то няма катаджии — започна по-младият.
	— Пък и на два-три километра от Сливен може да ни оставиш — додаде другият.
	— Не — викам, — моето е самосвал.
	Виснаха им гагите.
	— Камион няма ли?
	— Няма.
	Задръндариха на своя език. И ръкомахат, ей, като вятърни мелници са в ръцете, когато си беседват!
	— Наемаме самосвала — обяви възрастният.
	Качихме коня. Абе, кон — кранта си бе. Мойта жена повече работа би свършила от него, ама… Аз се постарах с ракията — гътнах шишето. Качих се в кабината с единия циганин. Другият при коня. И тръгваме значи…
	— Стооой! — реве оня отгоре.
	Бия кучките, щото то и едно нанадолнище… Кон и човек така се омешали, че ги делихме с дране.
	— Хлъзга се — изплака цигането, когато го изправихме.
	— Айде пак — вика дъртият. — Ама яваш.
	Докато тръгна и пак реват, ама в хор:
	— Стоооой!
	Възстановиха вертикалното си положение и пак джагара-джугара по тяхному. И пак с ръце.
	— Бате — вика авторитетът, — нали си заварчик?
	— Заварчик съм — признах аз.
	— Ами да заварим подковите на коня за дъното на коша. Да не се хлъзга, а?…
	И на, направихме го… Дали коня стигна до Сливен? Ха-ха!…
