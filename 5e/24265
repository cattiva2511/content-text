	Капитан Чакъров бе известен сред всички с: първо, че всяка трета негова дума е псувня; второ, че това е абсолютно неадресирано, просто досаден навик и трето, че изобщо не се чува от него. Затова и никой не му се сърдеше.
	На инспекторска проверка войниците ей така, за кодош, се оплакали, че командирът на батальона редовно споменава заоблените им части или директно майките им. Възмутен до дъното на душата си, полковникът извикал Чакъров и го наругал.
	Зачервен като домат, искрено убеден в невинността си, той изприпкал до строя на подчинените си и попитал огорчен:
	— Някой се оплакал, че съм ви псувал. Че кога съм ви псува бе, вашта мама?…
