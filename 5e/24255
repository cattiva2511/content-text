	Беше дребен, с физиономия на типичен селски труженик. Имаше много характерно окачване на раменете, в резултат на което каквото и да облечеше, все приличаше на чувал. Затова и войниците го бяха кръстили Веско Дрехата.
	Като командир на минохвъргачната батарея най-голямото му „постижение“ бе улучването на язовира пред вишката, от която обикновено големите началници наблюдаваха ученията. Когато мината кюснала във водата и пръските намокрили подплашените физиономии на полковниците, известният генерал Янакиев поклатил глава:
	— Този направи нещо, което никой, откакто съществува този полигон, не е правил.
	Естествено, че го наказал. Но сам не повярвал във възпитателната роля на устава, защото когато дошъл началния час на артилерийската подготовка на другия ден, саркастично обявил:
	— Господа, да влезем в окопа, тъй като след една минута започва стрелбата на Първа минохвъргачна батарея…
