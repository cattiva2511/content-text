P>
	Старите кърви ме замесват
	в твоите калища, Испанио.
	Моят корен е поникнал
	нейде в знатната Кантабрия
	и богато избуява
	в долината на Навара.
	Аз не се родих във тебе,
	аз дойдох момиче още
	във къщата, където всички
	мои близки и роднини
	произнасяха със гордост
	иберийска мойто име.
	Зърното у мен израсна
	във дърво под твойто слънце.
	И направих твойта мъка
	моя същност, моя участ.
	Ах, легендата старинна,
	чута още от детинство,
	днеска е история жива,
	с горестни сълзи пропита!
	Мойта тъмна кръв трагична
	разцъфтява в твоите степи:
	едър ален мак израсъл
	на една бразда безводна.
	Мен ме носи череп вятър
	по крайбрежия далечни.
	Писано ми е навярно
	да умра сама и скръбна
	в ясна заран, без да зърна
	твоите светлини и птици.
	Смърт самотна ме очаква.
	Във един романс ти казвам
	съкровената си дума:
	ако дните ми завършат
	в градовете чуждестранни,
	нека клетата ми пепел
	се завърне в теб, Испанио,
	с ветровете и морето.
	Нека с твойта пръст се смеси.
P$
