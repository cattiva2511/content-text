	Едно време имаше бригади. Много бригади. Нашето поколение с тях израстна.
	Бях вече студент четвърта година и ме пратиха с първокурсниците в едно сливенско село да берем грозде. А нашият институт по принцип е дамски. Мъжете сме като за кадем. И с цел ефективност решаваме: пет момичета берат грозде, а едно момче изнася щайгите от редовете. Ето тая тактика ми създаде големи неприятности.
	Имахме един Людмил — хубавичко момче, ама голяма маймуна. Дето е той, все се кикотят. Майтапчия, значи.
	Е, той след една „тежка“ вечер едва се довлякъл до лозята и паднал заспал в един ред. Момичетата от солидарност сами заизнасяли щайгите. Обаче една бдителна селянка го видяла и веднага го заяла:
	— Защо не работиш?
	— Уморен съм — рекъл й той кротко.
	— Уморен ли? Мързелив си ти.
	— Да. Много мързелив.
	— И нахален! Ще се оплача от теб на началника. Как ти е името?
	— Оплачи се. Името ми е Пенис.
	И мушнал пак морна глава под лозата.
	Та идва женището — червендалесто и мускулесто, — слага ръце на кръстта и ми вика:
	— Браво! Стоиш си тук, командире, ровиш си в книжките. А твоят пенис въобще не помръдва.
	Бях като гръмнат.
	— Как не мръдва? Вие откъде знаете?
	— Ами не виждам ли? Момичетата се мъчат, а той клюма ли, клюма… Какво клюма, направо спи! За такова нещо трябва от комсомола да изключват!
	— Слушайте, другарко, в края на краищата той си е мой.
	— Така ли? — побесня тя. — До по-горните началници ще пиша! А тоя твой пенис… Ще видим! Главата му ще откъсна!
	Машинално си стиснах краката. Тая с тия яки ръчища…
