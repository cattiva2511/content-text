	Когато има един майтапчия в колектива, бива. Обаче съберат ли се двама, има голяма вероятност да стане сакатлък. Аз бачкам в енергото, по подръжката съм. Лятото е гот, ама завеят ли халите — забравям си къщата. Там електропроводът скъсан, тук трансформаторът гръмнал… Ама щях да ти говоря за майтапчиите. Събраха се в бригадата Пеньо и Ради. Хем двамата се бъзикат с другите, хем гледат един другиму.
	Бяхме в Новозагорско зимъс — три дена и три нощи ни брули един ветрец. Вече си тръгваме и Пеньо да вземе да пусне в джоба на работните дрехи на Ради един презерватив. Взела жена му да ги пере и — хоп! — налита на него. Сложила ръце на кръста и засъскала като дрогирана змия:
	— Що си ми донесъл, бе?
	Ради обаче веднага чактисал и вместо да отреже „Мамка му и Пеньо!“, измислил една дълга и завъртяна история. Демек, от работата, от енергото де, му го дали, защото в Новозагорско имало много срамни болести. А така — венерически!… И завършил:
	— Ето, тук е. Защо ми се караш — не съм го използвал!
	Разминало се на Ради значи. Да, ама след няколко дни Радевата благоверна среща Пеньовата и спонтанно пита:
	— Твоят донесе ли в къщи презерватив?
	И й разказала историята. Връща се Пеньовица, обръща всичките му дрехи — няма! И чака го тя вечерта бясна.
	— Къде е презерватива, дето ти го дали от енергото?
	Пеньо в небрано лозе. А тя:
	— Гиди, курварино! Ползвал си го, а?…
