	Дъщерята се разведе и сега живее при нас. Аз и жената в хола, тя и внучката Поли в спалнята. Идилия, както се казва.
	Бръсна се. Не че ще ходя някъде — просто навик. Естествено, Поли е на една ръка разстояние от мен и се упражнява в задаването на въпроси. Забравих да кажа — тя е на четири годинки.
	— Дядо?
	— Да.
	— Дядо, ти какво правиш?
	— Бръсна се.
	— Защо?
	— Да не те бода по бузките, когато те целувам.
	За миг се замисля. Е, прие го за основателно.
	— Ти бръснеш ли се? — закачам я аз.
	— Нее.
	— Кой друг се бръсне? — опитвам се да развия мисленето й.
	Трябва да спомене баща си — само от месец е тук. Обаче тя ме тушира от раз.
	— Мама.
	— Сигурна ли си? — засмивам се с превъзходство аз.
	— Да.
	— Че какво ще си бръсне тя?
	Поли мачка дълбокомислено полите на рокличката си и изтърсва:
	— Писенцето си.
	И докато аз се радвам, че лицето ми е покрито с пяна и няма да се види, че съм почервенял като рак, тя посочи самобръсначката в ръката ми и добави:
	— С това…
