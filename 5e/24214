	В зорите на своята младост дядо Кец е бил застрахователен агент и сервитьор. Защо се е отказал от първата професия той обикновено обясняваше кратко (особено когато там беше баба Василца) така:
	— Нямаше сметка. Малко пари.
	Когато баба Василца отсъстваше, отговорът бе по-пространен:
	— Нямаше сметка. Булките бяха по-склонни да плащат месечните вноски в натура. В един момент станаха толкова, че заплатата ми вече не можеше да ги покрие.
	Историята със сервитьорството бе разяснявана по-подробно, тъй като не се влияеше от отсъствието или присъствието на баба Куна.
	— Чорбаджията ни предупреди: има ли оплакване от обслужването — глоба. Има ли нередности в качеството на храната — плащаме я.
	Един ден сяда на масата ми селяндур от тия, дето идват един път месечно на животинския пазар. Занесох му шкембе-чорба. Яде ли яде, па като се развика:
	— Келнер! Муха!
	Леле, отиде ми надницата! Гледам: наистина, майка му стара… Мозъкът ми щрака. И се правя на тапа, за да спечеля време. Бутам я, обръщам я с лъжицата — голяма, черна муха. И изведнъж ме осени идея! Загребвам я, затварям очи и — хоп! — в устата. Още едно усилие и я глътвам. Отварям очи и невинно казвам:
	— Каква муха, господине? Черен пипер беше.
	Оня се почеса-почеса по врата и си дояде супата… А аз реших, че повече никога няма да ям мухи…
