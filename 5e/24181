	Имам ревнив приятел. Каратист. Агресивен при това. Току налита на някого или нещо — керемида, ламаринената стена на автобусната спирка, на някого в метрото, кварталния помияр… От месец се кани на учителя ми по пеене — студент последна година в консерваторията. Розовобузест, крехък като порцелан и срамежлив. На всяка втора дума — моля или извинявайте.
	Приятелят ми го намрази за това.
	— Какво ми се е замолил тоя? Това ли те учи — да се молиш?
	И ръката му трепери, сякаш ще удря тухла четворка.
	За беда нещо не ми се пее тия дни. Разсеяна съм — все ме влече към оня, въртоглавия ревнивец. Да се облегна на силното му рамо, да склоня глава на гръдта му…
	— Галя, какво ви е днес? Моля да се съсредоточите.
	Да, бе… Той се изчервява, ушичките му стават като два червени фенери.
	— Да не би да сте… моля, да… Извинявам се… неразположена?
	— Не съм. И май се изчервявам почти като него, когато му го казвам.
	— Защото, ще ме извините, това за пеенето е важно. Гласът се променя. И най-добре в тия дни да не се занимаваме.
	След две седмици ми идва. И се сещам за казаното от наставника ми. Бързо звъня на приятеля си.
	— Да се видим? Нали имаш урок?
	— Няма да стане.
	— Тъй ли? — зарадва се той. — Оня льольо да не е болен?
	— Няма смисъл — обяснявам аз с тон на специалист. — Неразположена съм.
	Страшна тишина. Помислих, че връзката е прекъснала. После се чу громолене. Тоя май събори стената…
