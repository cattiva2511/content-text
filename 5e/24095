P>
	Оловото водопроводчик,
	във свойта скромничка работна дреха,
	по лабиринта синкав на тръбите
	донася ни до къщи този прост
	подарък на водата.
	А бакърът,
	електричарят, жицата червена,
	светкавица опитомена,
	проблеснала във сгушения облак
	на азбестовата си пазва,
	донася ни светлика, всяка нощ
	възобновява чудото голямо
	на своите мънички слънца.
	Бакърът и оловото. Необходими
	другари. Също като тях
	по тайнствени тръби подземни
	и по невидими въздушни жици
	ний мълчаливо даваме да мине
	на истината бистрата вода,
	светлика на надеждата. И вършим
	туй скромно дело на добри
	проводници, на прости и човешки
	проводници до ъгъла последен
	на къщата, до къта най-далечен
	на жадното сърце на всеки жив човек.
	Поезията тук, вода и светлина, пристига
	кой знае по какви ли извори високи,
	кой знае по какви ли слепи водопади,
	какви ли планини от болка и любов пресича,
	в какви ли генератори на вдъхновение
	се тя превръща. Правят
	възможно всичко този ток и тази
	дъга сияеща. От всички хора,
	неща, пейзажи тази пара се сгъстява
	и ни вали върху гърдите,
	когато пишем стихове. Да върнем
	на всеки светлината и водата,
	надеждата и истинското слово,
	като металите, които ни провождат
	и носят ни най-ясни чудеса.
P$
