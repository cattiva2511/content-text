	Дядо Кец на пазар — това е празник за душата. Върви като герест петел, спира, оглежда стоката, сякаш къта в пазвата си поне хиляда лева. Цъка с език, кърши джуки като че ли доматите, да речем, не са брани днес, а преди няколко месеца. Всъщност обиколката му не е за покупка, а търсене на жертва.
	Е, днес налита на един, който продава икони.
	— Кой ги е рисувал? — пита с подозрително свити очи дядо Кец.
	— Аз — клъвва оня.
	Лицето на нашия герой се отпуска; очите гледат меко, почти като будала.
	— Ами да вземеш да нарисуваш баща ми?
	— Снимка имаш ли?
	— Нямам.
	— Е, че как да го нарисувам тогава? — въздъхва оня.
	Дядо Кец опъва хищно врат и си прави кефа на седмицата:
	— Че тия светии как си ги рисувал? Да не си ги виждал?…
