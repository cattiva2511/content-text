	Стоим на опашка в данъчното. То май опашките вече само там останаха. Тю, мераклиите да се оправят с държавата край нямат! Сигурно защото нашата все си е в мъжката роля, нищо че инак е в женски род… Някъде по средата е заклещена млада майка с пухкав тригодишен хубавец. Близо петнайсет минути той кротува, зает с изучаването на наобиколилата го фауна. Обаче пенсионерите приличат на маймуни, но не скачат; бизнесмените гледат като лъвове, но не ръмжат; няколко женички кудкудякат, но не снасят яйца… И на хлапето му доскуча. Па като ревна…
	Майката му се моли, целува, взема на ръце, обещава всичките съкровища на „Billa“, сърди му се, ха да се разплаче… Накрая посочи жената пред себе си — към стокилограмово плещесто същество с огромни гърди и черни лъскави мустаци — и заплаши:
	— Ако не млъкнеш, ще те дам на лелката!
	А тя се извърна, измери я смразяващо и отсече:
	— Притрябвал ми е. В къщи ги имам трима…
