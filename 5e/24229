	Синът ми постъпи в първи клас. На четмо и писмо го учи Котанова. Когато се разболееше, заместваше я Мишкова. Най-забавното беше, че Мишкова тежеше колкото три Котанови и разваляше представата на детето за равновесието в природата.
	— Как Котанова ще улови Мишкова? — клатеше то скептично глава.
	В трети клас го пое Орлова. Когато се разболееше, я заместваше Вълкова.
	Синът загуби всякакъв мерак за просвета.
	— Не искам — вика, — да минавам в четвърти клас. Там ще ни учат Мечкова и Керкенезова. А в пети ни чака Невестулкова…
	Абе, министри с министри такива, що не им направите на тия даскалици един възродителен процес? Ами друго е да го бе поела Славеева или Синигерова. А ако нагоре да го чакаха Чучулигова или Чурулик-Врабчева, можеше и дори да си пише домашните без застрахователни събития…
