P>
#	8

	Морето също си избира
	пристанища, където да се смее
	като моряците безгрижни.

	На живите морето.

	Морето също си избира
	пристанища, където да умира.
	Като моряците несретни.

	На мъртвите морето.


#	90

	Тъжни са войните,
	ако те не защищават любовта.
	Тъжни, тъжни.

	Тъжни са оръжията,
	ако ги не води песента.
	Тъжни, тъжни.

	Тъжни са мъжете,
	ако не приемат за любов смъртта.
	Тъжни, тъжни.


#	93
#	Война

	Старостта във градовете.
	Без стопанин скъп сърцето,
	без любими любовта.
	Гарванът, прахът, тревата.
	Ами младежта?

	В пръстта.

	Сухо и само дървото.
	Като черен пън от вдовство
	младата жена в леглото.
	Озлоблението страшно.
	Ами младежта?

	В пръстта.
P$
