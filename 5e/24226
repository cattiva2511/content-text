	Кайряците бяха мутантите на селото. Какво семе се месеше там, дяволът ли бъркаше в Кайрячката, но пелтеченето, кривогледството и малоумничеството бяха най-леките им кусури. А се рояха — боже, всяка година и гадина…
	Дъртият Кайряк освирепяваше от дете на дете, докато и той заприлича на тях.
	Първо ги биеше. Като магарета. Жестоко. Някой се обади в милицията. Извикаха го, „посъветваха“ го.
	Започна да ги връзва с кучешкия синджир за крушата в двора. Зиме, лете, в пек, в дъжд — кайрячетата скимтят и дрънкат синджира.
	Някой пак сигнализира. Пак го извикаха — вече в полицията. Пак го „посъветваха“.
	Той взе от дума — спря да ги връзва. Сега ги събличаше. Да, бе — дибидюс голи. Съблече го както го е Кайрячката родила и го изгони на двора. Обикаля Кайрячето навън и скимти — зиме, лете, в пек и студ…
	Веднъж натирил най-голямото си момче — към шестнайсетгодишен кривоглед тинейджър. Вън — ноември месец. Дъжд, ветрец — както се полага за късната есен… Помръзнало момчето и се шмугнало в тоалетната на комшиите Станкови.
	След малко Станковца тича със зор. Влиза като фурия, сваля гащите, кляка. И тогава вижда Кайрячето — голо и не за годините си надарено.
	Стрелнала се като диво прасе — гащите като букаи на глезените, портичката на клозета като кошум на врата… И вика:
	— Помооощ!…
