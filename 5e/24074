P>
#	1

	Безброй ранени бойните поля покриват.
	И от полята, с борчески тела застлани,
	пониква нива от горещи струи, нива
	от хъркащи фонтани.
	Кръвта се лее винаги към небесата.
	И раните звънят, подобно раковини,
	когато има в тях на полет бързината,
	летежа на вълните сини.

	Кръвта мирише на море, познава трюма.
	А трюмът на морето, виното, се пръсва
	там, де раненият, пронизан от куршума,
	разцъфнал, се разтърсва.
	Ранен съм аз: за повече живот копнея.
	Тоз, който имам, малко е за боевете,
	по-много своя кръв бих искал да пролея.
	Че кой не бе ранен, кажете!

	Животът ми е рана на щастлива младост.
	Ах от кого не съм ранен, кого не е ранявал
	животът, кой ранен не е почивал с радост
	и раните забравял!
	Ако отива с радост в болничната зала,
	превръща се в градина от разкрити рани,
	от олеандри пред хирургията бяла
	с врати, от кръв обляни.


#	2

	За свободата лея кръв, мра, оживявам.
	За свободата и очите, и ръцете
	като дърво от плът аз на хирурга давам,
	окървавен от боевете.

	За свободата повече сърца и близост,
	отколкото трошинки имам в мен: с разкрити вени
	аз влизам в болници, в памуци бели влизам
	като във лилии.

	За свободата се отделям с рани в боя
	от падналите в тинята зловонна ничком.
	И се отделям от нозете, от ръката своя,
	от своя дом, от всичко.

	Там, дето празни очни кухини изгряват,
	ще сложи тя за взор два бисера в начало.
	И ще направи нови крайници да избуяват
	върху окастреното тяло.

	Издънки ще дадат останките на мойто тяло,
	кръвта от раната, кръвта, проляна с нея.
	Защото съм дърво окастрено, издънки дало.
	Защото още аз живея.
P$
