	Старши лейтенант Ройдев бе известен като първи зевзек на полка. Патилите от него знаят, че трябва внимателно да слушат въпросите му и съвсем предпазливо да отговарят.
	На един строеви преглед зализан щабаджия от министерството нетърпеливо тъпче покрай редиците и иронизира — повече дебелашки, отколкото тънко — жалбите на военнослужащите. Но човек, колкото и да е тарикат, рано или късно попада на Ройдьо.
	— Вече седем години служа в граничен гарнизон — жално започва той.
	— А къде искаш? — лукаво подпитва полковникът.
	— Ако е град, да е София. Ако е село, да е Красно село.
	— А познаваш ли някой там? — засмуква оня. — Ама на по такъв пост…
	— Началникът на Генералния щаб — изпъчва се Ройдьо.
	— Е, че твоята е лесна!
	— Ама не знам дали той ме познава — въздъхва Ройдьо…
