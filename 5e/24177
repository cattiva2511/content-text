	Бяхме готина компания. И след фирмения празник единодушно решихме да се отбием в боксониерата на Тошо, за да си допием. Тъкмо разстлахме трапезата, тъкмо тръгна музиката, звъни колегата ни Весо:
	— Тошо, забърсах Валя!
	Валя е пуйката на фирмата. Готина — крака, гърди… Световно равнище! Весо я гони откак ни приеха на работа. Тоест, година. Обаче тя пуска само на шефа и нагоре по йерархията.
	— Моля те, искам квартирата само за половин час!
	— Не, не става!
	— Тошо, ти брат, ти сестра!
	— Петима сме тук. Знаеш ли какъв студ е навън?
	— Знам — клюмна гребена на Весо.
	— Чакай — разколеба се Тошо.
	Почваме да мъдрим варианти… И дали защото сме пили доста, измисляме нещо гениално: всеки да се свре някъде из квартирата. Гардероб, шкаф, двама в тоалетната. Дамян, като най-дребен, натикахме под леглото.
	— Половин час — ултимативно постави условието Тошо.
	— Нито секунда повече!
	Покрихме се. След минути гълъбите нахълтват запъхтени. И като я подкараха!…
	Весо завърши предсрочно — двайсет минути. И тъй като знаеше какво гъмжило е в стаичката, оправи се чевръсто и застана в коридора.
	Валя обаче не бързаше.
	— Хайде — подканваше я той и дори излезе отвън на стълбището.
	Тя тъкмо бе сложила сутиена си и посягаше към блузата и полата, когато течението тресна входната врата.
	Това за нас, петимата, бе сигнал, че теренът вече е свободен. И като се заизмъквахме… И коментари, коментари…
	— Имаше един плясък на ластик. Да не й скъса прашките?
	— А как стенеше на шестата минута!
	— Ами като свършваше първия път?… — опъна врат изпод леглото Дамян.
	Е, все пак я видяхме… Валя, де. Как с подивели очи загребва въздух с уста, голяма колкото автомобилен фар…
	И се свлече на пода.
