	Какво можеш да очакваш от човек, чието малко име е Бригадир? Я фобия, я мания… Е, нашият ротен имаше все още само мания — автомобилите. Тъй като бяхме още в тъмното социалистическо минало, той притежаваше — естествено! — жигула. Идеал му бе фиатът. Боготвореше го, възвеличаваше го. Колите за него бяха два вида — фиат и всички останали. Ето една от одите за любимата марка:
	— Отивам на работа след обяд и гледам, че пред хотела се е събрала тълпа. Полюбопитствах. А те, братко, наобиколили един италиански фиат — червен, лъскав, нов, красив, блести! — и спорят дали двигателят му работи или не. Не губих време. Нали жената е медицинско лице, в жабката винаги имам слушалки. Взимам ги и — пам! — на капака. И установявам… Установявам, че двигателят работи!…
