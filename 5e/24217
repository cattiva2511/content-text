	Пет-шест бабички и още толкова дядковци в сини дочени дрехи празнуваха „златната“ сватба на дядо Кец и баба Василца. Впрочем, празнуваха е неточна дума — всъщност мъжете вече клюмаха разногледи, а женската половина триеха зачервените си очи и скимтяха по загубените си преди десет или двадесет години половинки.
	След всяко изтърване на главата си дядо Кец се стряскаше и извикваше:
	— Куно ма, Куно!…
	Баба Василца ту намествашуе някой изсухлен синьодрешковец на стола му, ту прихлипваше с някоя от дружките си.
	— Куно ма, Куно… След толкова години и пред акраните искам…
	— Ракията свърши. И мастика няма — бързо обясни тя.
	— Не, ма. Един грях искам да си призная.
	— Грях ли? — настръхна баба Василца.
	— Да… Помниш ли като са взехме…
	— Ох, Василе, как да не помня! — изпъшка тя, обвеяна от сладостни спомени.
	— Ти се връщаше от чешмата…
	— А ти идеше да ме срещнеш от долната махала…
	— Да те срещна… Дрън-дрън-ярина! — изсумтя дядо Кец. — Магарето се бе скъсало, него гонех.
	— Василе, не думай!
	— Тъй беше, ох, тъй беше… Аз извиках „Стой!“… Магарето не спря, спря ти… И на, златна сватба… Ех, живот…
	— Василе! — каза зловещо баба Куна.
	Приятелките й млъкнаха. Няколко от заспалите акрани се събудиха стреснати и извикаха бодро „наздраве“…
