	Хванаха ме накрая на службата и мен нервите. Клепачът чука като мигач, ръката виси като орлово крило, а кракът трепери навремени като куче през януари. Докторите викат:
	— За Наречен си, господин полковник!
	Вземам карта, сбогувам се с жената. Тя скимти сякаш заминавам за Чечня. И загрижено се моли богу: „Дано не те хване СПИН“.
	След това влак, автобус, повървях пеша по едни стълби. Портиер, рецепция. Строга наборка с набръчкан като костенурка врат отсича:
	— Осма стая.
	Отивам. Обаче съквартирантът го няма и вратата е заключена. Чукам. Чакам. Обикалям… Чукам. Чакам. Обикалям… Половин час.
	Един ме пита. Втори съчуствено вдига рамене. Трети псува. Четвърти…
	Първият по едно време пак се яви:
	— Що не вземеш резервния ключ от рецепцията?
	Кешки да не бях го послушал!
	Боцна ключ в бравата, завъртя. Аз чакам вече натоварен с куфарите. Отвори, направи крачка напред. После изхвръкна като коркова тапа и блед, ама блед! Сякаш змия го гонила. Дръпна яката на фланелата си и удари две мазни храчки в пазвата си. И едва успя да промълви:
	— Жена…
	Почесах се по врата:
	— Абе, да не са ме сложили погрешка в дамска стая?
	А оня:
	— Не, бе. Под жената имаше мъж.
	И пак две храчки в пазвата: пу, пу…
	— Чукат ли се? — облещих се аз.
	Оня вече се бе посъвзел:
	— Глупости. Правят терапия.
