P>
	Един зидар желаеше… Не беше малко дързък.
	Желаеше да изгради от камък, зид по зид,
	чудесен дом на вятъра, на свободата бърза
	носител пълновластен и честит.

	Желаеше хвърката сграда, лека и без грижи.
	Не беше малко дързък. Искаше я страстно той.
	Как леко камъни-пера, стени от птици движи
	въображението в пладнешкия зной.

	Градеше. Смееше се. Пееше. От неговите длани,
	по-силни от крило на гръмотевичен светлик,
	изникваха като подхвръквания стените странни.
	Но тези хвъркания не траеха ни миг.

	Все пак му бе градиво камъкът. И планината,
	ако е дейна, цялата би литнала завчас.
	Но камъкът тежи и свлича всичко тежината,
	макар и то да е копнеж и жива страст.

	Един зидар желаеше. Но камъкът добива
	бездушната си плътност съдбоносно някой ден.
	Сам зидаше човекът своята тъмница сива.
	Във нея с вятъра и той бе повален.
P$
