	Батальонът се готви за инспекторска проверка от Министерство на отбраната повече от месец. Ден след ден, с часове на нажежения плац се проверяват дрехи, оръжие, ножчета, игли, конци, партенки… Да ти дотегне да живееш, не да служиш.
	Най-сетне идва великият ден. Глутница насъскани майорчета се втурват сред войниците и започват да търсят кусури. Обаче месецът труд не е отишъл напразно — бойците са тип-топ. Накрая обаче и блъскането на проверяващите се увенчава с крупен успех.
	— Другарю капитан! — вика победоносно един от тях на командира на батальона. — Този войник няма в раницата за бойна готовност четка за зъби!
	Капитан Иванов — мъжага, до който Шварценегер би изглеждал тинейджър, — приближава и пояснява бавно:
	— Тя няма да му трябва.
	— Как няма? С какво ще си мие зъбите?
	— Ей сега ще му ги избия…
