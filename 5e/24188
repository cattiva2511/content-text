	Иван стои пред кухнята на поделението и реве. Часът е необичаен за рев — пет сутринта. Още по-малко пък прилича на Иван — четиридесет и две годишен дългуч, старшина и готвач на сто гладни гърла. Но той си седи на пейката отпред и реве ли, реве. До него виси Течето — голям и мехурест старшина, сега дежурен по кухня. И го пита през минута:
	— Що ревеш бе, аратлик?
	Готвачът подсмърча и реве.
	Пристига началникът на продоволствения склад Данчо. Той изважда продуктите и пита Иван:
	— Що ревеш, бе?
	Никакъв отговор. Или само подсмърчане — ако то е отговор. Течето отива да приготвя закуската. Данчо пак настъпва Иван:
	— Абе какво ти става? Баш сега ли намери да се разкиснеш — нали го знаеш Течо какъв е кодошлия? Ще те спука от майтап.
	Иван си реве ли, реве. Закуската е готова. Войниците я изяждат. Работното подразделение започва да мие чиниите… Иван реве. Течето пак се завърта около него.
	— Какво става с тебе бе, аратлик? — душеспасително пита той.
	Иван най-после дава признаци, че чува.
	— Нъл знайш Стоян Чабуджака?
	— Знам го — началникът на жена ти.
	— Началник зер — изплаква Иван. — Зър него плача.
	— За какво? — чеше се Течето по голямата глава.
	— Ами таковал малко жената — изплюва камъчето той.
	Течето въздъхва облекчено.
	— Аз рекох, че някой е умрял. — После минава в настъпление:
	— Е, ти сам казваш, че било малко… Че като е малко, що ревеш бе, аратлик?…
