P>
	Един нож зъл и месояден,
	крило убийствено и странно,
	лети, върти се с блясък хладен
	около мене непрестанно.

	Една светкавица без стълба
	се спуща с гърчене метално,
	кълве свирепо моя хълбок
	и свива там гнездо печално.

	Черней сколуфът ми, балкон
	на младините разцъфтели,
	а моето сърце е стон,
	сърцето ми със власи бели.

	Такваз е пагубната власт
	на таз светкавица крилата,
	че в младостта си влизам аз
	като във селото луната.

	Събирам с миглите солта
	от плачовете на очите
	и паяжинните цветя
	събирам също от тъгите.

	Къде да бягам в тоя случай
	от моето тегло проклето?
	Знам, сушата е твоя участ,
	а мен призвание — морето.

	Не е възможно да почина
	от буря, обич или пъкъл
	и от година на година
	ще натежава мойта мъка.

	Все пак аз ще те победя,
	светкавице и птицо злобна,
	сърце, което дръзва да
	посрещне свойта смърт злокобна.

	Ти продължавай, непрестанно
	лети, ранявай, нож студен!
	Туй време жълто ще остане
	на мойта снимка някой ден.
P$
