	В последно време петгодишната ми дъщеря е станала голямо мрънкало. Също като майка си. Какво да правиш — гени…
	Вървим през парка към къщи. Горещо — преди час беше тридесет и седем градуса на сянка. А сутринта кой знае защо Деница си избра едни дебели трикотажни гащички, които по принцип носи в по-студено време. Може би заради ягодките по тях… Сега обаче й жулят или нещо такова и още в детската градина искаше за мой ужас да ги махне.
	И сега върви и мрънка:
	— Кой го е измислил товаааа…
	— Кое?
	— Да се ходи с гащиии…
	— Трябва. Всички носят.
	— Всички?
	— Ами да. Аз, майка ти… Чичковци, лелки…
	Минаваме край дългокрако момиче със символична поличка. То е лапнало телефона и говори като упоено. Моето съкровище намаля крачките, оглежда мацката и недоверчиво пита:
	— И тази какичка ли?
	Изчервявам се, но отговарям твърдо:
	— Разбира се.
	В следващия миг Деница се стрелва към нея, надига поличката й и наднича бързо под нея. После се извръща и изстрелва възмутено:
	— Защо лъжеш?…
