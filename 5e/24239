	Един от най-колоритните образи в полка бе Чачи — началник-щаб на 1-ви батальон. Неординерността му започваше от външния вид — добряк с бирено коремче и коса някъде по тила, която веднъж на три месеца бръснарят със зор откриваше. По повод на този Чачов белег, Шипката — един от зевзеците на полка, бе констатирал:
	— Когато Чачи започне да си бърше потта от челото, спира чак на дупето, щото там среща първите косми.
	Интересни бяха и философските му размисли и изводи по остта началници — подчинени. Той например на полево занятие можеше да отиде без оръжие и секретни документи, но непременно слагаше в осигуряващия камион подвижна тоалетна.
	— Един подчинен види ли интимните части на началника си — обясняваше той дълбокомисленно, — този началник вече не е началник.
	Спалното на свързочния взвод, за който той отговаряше, бе на втория етаж, точно срещу стълбите. Решил Чачи да ги провери внезапно и хване в „крачка“. Дръпнал вратата и се вмъкнал бързо. В същия момент до ухото му със страшна сила се забил войнишки нож — свръзките се състезавали помежду си. Чачи изстинал… Повикал малко за авторитет, но никога повече не ги проверявал изненадващо. Още в началото на стълбите, от първия етаж викал предупредително:
	— Свръзки, аз съм капитан Атанасов! Качвам се в спалното!…
	Бяхме на бригада на строящия се нов металургичен комбинат край Дебелт. В Бургас дойде цирк и ръководството на строежа откупи едно представление за войниците. Напълнихме го с 400 човека. Мен и Чачи като началници ни сложиха в ложата.
	По едно време излезе един от клоуните с огромно бутафорно шише с надпис „балсам“ и обясни, че ако плешивец или остриган войник се намаже, до няколко минути му пораства коса. И за огромно удоволствие приближи до нас и „намаза“ Чачи. Той се изчерви, но изтърпя гаврата и съпровождащия я кикот от войниците.
	Но ударът дойде след малко — появи се другият клоун с огромен дървен гребен, към метър някъде. Застана гордо изпъчен пред Чачи и констатира:
	— Косата му е пораснала.
	И се обърна към публиката:
	— Нали?
	— Даа! — изреваха четиристотин гърла.
	— Да го среша ли?
	— Дааа!
	Когато гребенът заглади Чачи по главата, шатрата остана да се държи само на магии…
