P>
	Безмерно обичам аз всяка игра:
	леката танцова стъпка напред,
	скока встрани, забавното плъзгане,
	с едничката цел — да бъде забавно
	лично за мене, плахо не ме ли подири
	с прибулена прелест онази, която
	ще срещна възторжен за сладката цел:
	плът до плътта, дъх до дъха да се носим…

	Неясно се носят случките в моята памет.
	С широки пролуки е моята съвест — нехая,
	че важни неща тънат в забрава, изгарят,
	затварям едното око пред смъртта и превръщам
	парливите сълзи в роса. Моят мозък
	опипом само размисля. Аз предпочитам
	очи да зарейвам нагоре, високо в небето,
	да пия наслада от светлината над мене.

	Обичам по детски света — една запустяла,
	смълчана и ширна градина, звънливата
	тъкан на паяка, голи върхари обвила,
	безредния сън без стени, дългите нощи
	със авантюри без кръв, без мора и погнуса,
	дни на работни места, дето понякога, щом ни
	обсеби желание, на бърза ръка, дръзновено
	измисляме и създаваме чудни неща.

	Юзда не търпи ни моят, ни твоят копнеж.
	Не знае предели нашата радост в живота.
	Но виждам, уви, как моите ближни възпират
	всяка прищявка, а моят век строго отмерва
	моята жад към красотата. И ето, уви,
	макар безразсъден, признавам: по-често
	не следвам парфюма на някоя ближна, а глухия звук
	от тежкия дървен крак на стар комунист.
P$
