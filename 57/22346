P>
	Сърце, ликувай!
	Аз направих добрина
	и вече сам не съм.
	Един човек живее,
	един човек е жив
	и щом за мен помисли,
	очите му блестят от влага.
	Сърце, ликувай:
	един човек е жив!
	И аз не съм, не съм за дълго сам,
	защото добрина направих.

	И дните на въздишки отминават.
	Хиляда добрини сега ще сторя!
	Усещам вече —
	всички ме обичат,
	защото аз обичам всички.
	И се стремя към тях, понесъл
	познанието за доброто.
	Ти, мое сетно и най-сладко,
	сияйно и пречисто, и най-просто чувство:
	_доброта!_
	Хиляда добрини сега ще сторя!
	И най-прекрасната награда ще получа:
	благодарност,
	благодарност от света.
	Смълчаните предмети
	се хвърлят в моите прегръдки —
	смълчаните предмети,
	които в час щастлив
	като добри животни съм погалвал…

	Писалището ми проскръцва,
	знам, да ме прегърне иска то.
	Пианото се мъчи да изсвири
	любимата ми песен и сега —
	тайнствено и непохватно
	ведно подрънкват всички струни.
	И книгата сама разгръща листи.
	Направих добрина!
	Когато бродя в злачната природа,
	преследват ме дървета
	и сплетени растения,
	цветя и билки
	ме съпровождат като свита,
	и корени открити ме прегръщат.
	Разнежените клонки
	ме обвиват крепко,
	над мен листата шепнат
	кротко, сякаш пръска
	малък, пенест водопад.

	Безброй ръце към мене се протягат,
	безброй ръце зелени —
	и обграден отвсякъде,
	стоя пленен
	от красота и обич.

	Направих добрина,
	и доброта и радост ме изпълват,
	и вече сам не съм,
	не съм, не съм самотен.
	Ликувай, ти сърце!
P$
