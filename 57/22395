P>
#	1

	Повдигни яката, брате,
	скрий ръце в палтото зимно!
	Сто агента ще ти пратят,
	двеста пътища ти имаш.
	Блъска те насрещен вятър.
	На ята летят листата
	от небето към земята.
	Брате, бързай, бързай, брате!
	Ще надвиваш в битки лихи,
	пей, щом тръгнеш надалеко —
	вятър буен ще утихне,
	на главата ще олекне.


#	2

	Блъска те насрещен вятър.
	Удължава се шосето.
	Капка пада на лицето.
	Заръмяват небесата.
	Тъжна есен е в полето.
	Честният без дом остана.
	Робът има си юргана,
	а свободният — шосето.

	Но по пътя непрестанно
	кучета до пяна лаят
	и по пътя полицаи
	дълго дебнат да те хванат.


#	3

	Вятърът ще се навее.
	Дрехите ще бъдат в кръпки.
	Не забравяй, братко скъпи,
	във живота да живееш.

	Нека с камък те изпратят.
	Ти това не си заслужил!
	Утре повече си нужен.
	Бива ли да плачеш, брате?

	Кръв в света ли вече няма?
	Ум не сменя се от гноя.
	Битката ще бъде твоя,
	влизай във борбата, брате!


#	4

	Ти си брат на всички хора,
	семе здраво и здрав корен.
	Огнен дъжд ще се излее,
	капки огнени ще греят,
	стреляме ли от земята
	ние, бедни, унижени,
	гонени и умъртвени.

	И ще се затърчат тука
	кайзер, канцлер, гад и червей,
	и от огъня наверно
	като гниди ще изпукат.

	Само пролет нека има,
	ще заздравят рани стари,
	но за всички господари
	ще настъпи вечна зима.

	Повдигни яката, брате,
	скрий ръце в палтото зимно!
	Сто агента да ти пратят,
	двеста пътища ти имаш.
P$
