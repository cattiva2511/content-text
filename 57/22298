P>
	Роса искреше, чучулига
	запя над полските бразди;
	тогава тя, жената бедна,
	момчето, бедното, роди.

	Когато стана на шестнайсет
	чудесен момък, здравеняк,
	постъпи той в една леярна
	и вече не подгъна крак.

	Бърникаше в търбуха огнен
	на черната висока пещ,
	а после пускаше да плисне
	металния поток горещ.

	Топове лееше — ревяха
	те над моря и планини,
	превърнаха далечна Индия
	и Франция във съсипии.

	Те бълваха снаряди тежки
	дори над мирния Китай —
	британската военна слава
	занесоха чак в онзи край.

	Не спря топове дългобойни
	да лее нашият леяр,
	но попрегърби се снагата
	и той усети, че е стар.

	Не слушаха ръцете вече
	и бе съвсем изнемощял —
	тогава с други като него
	изхвърлиха го вън без жал.

	Боляха го гърдите, сякаш
	гърмяха вътре с рев и вой
	топовете, които нявга
	в леярната излял бе той.

	Но той спокойно рече: „Знайте,
	зли грешници, ще дойде час,
	топове други ще излеем,
	но с тях ще стреляме по вас!“
P$
