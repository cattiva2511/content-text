P>
	Родих се и отраснах като син
	на хора по-заможни.
	Родителите ми решиха
	да нося винаги яка и връзка,
	възпитаха ме да живея тъй, че
	слуги да вършат всичко вместо мене
	и ме научиха да заповядам.
	Ала когато възмъжах и се огледах,
	не ми допаднаха ни хората от мойта класа,
	ни заповядването, ни слугите.
	Тогава аз напуснах тая класа
	и за другари бедните избрах.

	Така
	откърмиха един изменник те, когото
	научиха на своите изкуства; после той ги
	издаде на врага.

	Да, аз издадох всичките им тайни.
	Застанал сред народа, обясних
	как те го мамят и предричам
	какво ще стане занапред, защото
	във плановете им съм посветен. Превеждам
	на прост език дословно
	това, което на латински
	продажните попове проповядват; те видяха,
	че то е кух брътвеж. Свалих везните
	на правдата им и показах,
	че те фалшиво теглят. Техните агенти
	веднага им донесоха,
	че аз седя с ограбените
	и с тях обсъждам бунта.

	Тогава ме предупредиха строго
	и ми отнеха онова, което
	спечелил бях с труда си. Аз не се поправих
	и те ми устроиха хайка, но
	във моя дом
	намериха единствено книжа, които
	разкриваха кроежите им тъмни
	против народа. Те издадоха тогава
	и заповед да бъда арестуван
	като човек с идеи низки, тоест:
	с идеите на низшите.

	Където да отида, заклеймен съм пред
	имотните. Но безимотните, прочели
	оная заповед за мойто арестуване,
	с готовност ме укриват. „Значи, както чувам,
	те имат основание
	да те преследват“.
P$
