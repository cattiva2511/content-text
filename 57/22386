P>
	Не забравяй: човек за човека е враг
	и непрестанно той гибел крои!
	Нивга недей го забравя, не го забравяй и днес,
	даже за миг през април,
	под това натежало небе,
	когато мислиш, че чуваш как тихо тревата кълни.
	Когато девойките плевели скубят
	под песента на млада чучулига —
	и в този миг не го забравяй!

	Когато в избите на Рандерсакер опитваш кипналото вино,
	в градините на Аликанте зрели портокали късаш,
	когато в Мирамар там на брега на Таормина си почиваш
	или когато палиш свещ на гробището във Фойхтванген,
	или рибарска мрежа хвърляш далеко чак над Догербанк,
	в Детройт винт от конвейера поемаш,
	или когато пак засаждаш оризищата в Сечуан,
	когато с мулето си Андите превалящ — и тогаз
	недей забравя!

	Недей го забравя, когато нежно те галят нечии пръсти!
	Недей го забравя, прегърнат от свойта жена!
	Недей го забравя в смеха на свойто дете!

	Не забравяй, че след тая голяма разруха
	всеки ще казва, че няма у него вина.

	Не забравяй:
	не лежат на картата Корея и Бикини,
	а само във твойто сърце!
	Не забравяй, че и ти си виновен за всичко ужасно,
	което далече от тебе се върши…
P$
