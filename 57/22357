P>
	И това е утеха:
	на село танцуват.
	Отново хармоника,
	отново звезди
	и смях във беседките,
	и шепот във парка.
	Накичена с клони
	талига пътува
	и пее в нощта,
	която не иска да бъде все тъмна.
	Във месеца светъл
	отразен е
	животът —
	един лунатик,
	който скита
	в полето
	сред езерна пара.
	На билки миришат хамбарите стари.
	Животните пълнят
	обора с дихание,
	а крава сънува
	все райската паша.
	На нейната шия
	звъни хлопатар…

	Притиснати плътно,
	във залата двойки въртят се във валса
	или се отбиват,
	прегърнати вече,
	в пътеки потайни.

	На сенчеста пейка
	са седнали двама:
	девойка, която
	все милва палтото
	със празен ръкав
	на безръкия, който
	се върна във къщи
	от ледни пустини и степи горещи,
	от тесния обръч
	на страшната битка
	и от самотата
	на лагер военен.
	Завърна се в къщи
	от ада,
	отново в живота
	възкръснал,
	но мъртвите още
	не щат да го пуснат.
	Ръката помилва
	ръкава опразнен;
	и гледа учуден
	във родната нощ
	тоз, който се върна.

	И това е утеха!

	Снопи
	навежда вятърът сутрин.
	Утринна глъчка.
	Цъфтят
	на гроба на паднал
	боец непознат
	край прашния път
	цветя.
P$
