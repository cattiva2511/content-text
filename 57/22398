P>
	Крие те жена ми под сърцето,
	а нещата те очакват вече.
	В сън ти виждам нощем личицето,
	знам, че близо си, а не далече.

	Чувам твоя първи детски крясък,
	който къса тишината тежка.
	Първото дихание във блясък
	ми събужда радостта човешка.

	Тъй живота ми се удължава
	в разговор със тебе, рожбо моя,
	и свещта безмълвно се стопява,
	и звездите чезнат във покоя.

	Чакам те да дойдеш тук при мене,
	пъргаво да риташ със краченца,
	да играеш с кукли и елени —
	много ли е, миличко детенце?

	Тайно те желаех дни и нощи,
	чаках те да дойдеш тъй отколе.
	Ти дойде и даде радост още,
	аз угасвам, ти израстваш волен.
P$
