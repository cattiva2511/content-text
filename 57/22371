P>
	Другарю Димитров!
	Откакто се бориш сам пред фашисткия съд
	у нас сред Германия,
	от шайки убийци и SA-бандити навред обкръжен,
	през плясъка лих на железни камшици и гумени палки
	говори високо и ясно
	гласът на комунизма.

	Той чут бе във всички страни на Европа,
	които, сами в тъмнина, пряко граници в тъмното слушат,
	дочут бе той също
	от всички ограбени, бити до смърт, но
	не спрели борбата
	в Германия.
	Скъпиш ти, другарю Димитров, използуваш всяка минута,
	която ти дават, и малкото място, което
	е публично още, използуваш ти
	за всички ни тук.
	Набърже научил език непознат,
	надвикван, руган непрестанно
	и често извличан насила,
	от тежките пранги отслабнал,
	ти пак непрестанно опасни въпроси задаваш,
	виновните — тях! — обвиняваш
	и караш ги бясно да викат, да те
	извличат насила и тъй да признаят,
	че тяхна е силата само, не правото,
	че може да бъдеш убит, ала не победен.
	Защото подобно на тебе, макар
	не явно, така като теб устояват
	пред същата сила
	и хиляди други борци, а със тях и
	пребитите в своите изби — те също тъй може
	да бъдат убити,
	но не победени.
	И тях като тебе открай подозират
	в борба със глада,
	и тях обвиняват
	във бунт срещу тези, които ги грабят, и те са
	подсъдни, че водят борба срещу гнет и робия,
	подвеждат ги под отговорност
	за най-справедливото дело.
P$
