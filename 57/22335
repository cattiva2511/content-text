P>
	Сетни снопи сред полето
	и нашир и длъж
	хлад в стърнищата, и плесен,
	и безшумен дъжд.

	По ръцете ти остава
	дъх на бучиниш
	и през мащерката с глухи
	стъпки ти вървиш.

	Но наново ли се вдига
	дим над твоя дом?
	Буря ли наново иде
	с гибел и разгром?

	Не, това са само бели
	облачни ята,
	тръгнали с попътен вятър
	мирно над света.

	Като замъци огромни
	от лъчи и прах
	те едреят… Ластовички
	стрелкат се под тях.

	Огън ли пращи? Щурци ли
	пеят в тоз покой?
	Не, в сърцето тихо шепне
	споменният рой.

	Семенца крилати носи
	кротко вятър тих…
	Спри в градината, тъгата
	превърни във стих!
P$
