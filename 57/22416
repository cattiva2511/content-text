P>
	Твойта шапка все кима и трепери от вятъра,
	твойта глава, непокрита, се заресва на облаците,
	твойто сърце е заето със друго,
	твойта уста научава различни езици.
	Страхът завладява света,
	както троскотът завладява могилата.
	Лятото запалва и угасява звездела,
	от прашинка една ослепява понявга окото.
	Ти се смееш и плачеш и загиваш във себе си.
	Друго може ли още със теб да се случи?
	Обясни ми, любов!

	Паунът, тържествуващ, си разперва опашката,
	гълъбът си поставя якичка на шията,
	въздухът, със гургулици пълен, се разширява,
	гъсокът съска. От дивия мед
	се храни светът. Дори в насадения парк
	всяка леха се обсипва със златен прашец.

	Рибата, замаяна, изоставя пасажа
	и се втурва към плиткото легло от корали,
	скорпионът танцува сред музиката на сребърния пясък,
	бръмбарът отдалече усеща любимата.
	Да бих имала същото чувство, аз бих разбирала
	как под нейната броня блещукат крилцата й,
	бих поела по пътя за горските ягоди…

	Обясни ми, любов!
	Водата умее сама да приказва,
	вълната улавя вълна за ръката,
	зърната на грозда, прелели, се пукат и падат,
	беззлобният охлюв излиза от своята къща,
	камъкът камък омекотява.

	Обясни ми, любов, това, което не мога да си обясня:
	трябва ли в краткото, страшното време
	с мислите мои сама да общувам,
	любов да не зная, любов да не искам?
	Само човекът ли може да мисли?
	Не се ли загубва, ако не мисли?
	Ти казваш: — И аз на човека разчитам…
	Не ми обяснявай! Аз виждам самичка:
	саламандърът минава през всякакъв огън
	и гръм го не гони, и болка го не плаши.
P$
