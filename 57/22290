P>
	Като морето се вълнуват
	далеч наоколо нивя,
	но в техните недра не плуват
	ужасни морски същества.
	Цветя бленуват тука само
	и пият звездна светлина.
	О златна шир, как силно мами
	душата твойта тишина!

	По родните полета още
	се пази древен обичай:
	под летните звезди среднощни,
	щом рой светулки заиграй,
	младежки шепот оживява
	нивята тихи през нощта
	и сърповете разпиляват
	сребро над златните жита.

	Това са селските юнаци,
	решили нещо скришом там —
	те търсят нива на сираци
	или на някой старец сам,
	които нямат нийде никой
	да им помогне като мъж…
	На тях те жънат, връзват с лико
	и радост жито или ръж.

	Последен сноп — и той е вързан,
	нареждат всичко на кръстци;
	о, щом се трудят с радост, бързо
	ще свършат сръчните момци!

	И после — веселба чудесна
	край снопите до светло чак,
	когато младежта със песни
	на работа ще тръгне пак.
P$
