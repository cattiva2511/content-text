P>
	Не идвайте с готови неща! Ние искаме полуфабрикати!
	Не искаме сърнешко печено — дайте гората и ножа!
	Тук господствува експериментът, а не рутината!
	Тук викайте вашите желания: приемането им в живота е лично!

	Между континентите до всички брегове
	мускули опъва морето на нашите очаквания.
	На всички брегове барабани със пръсти прибоят.
	Към острието на брега вълните се втурват и се разбиват.
	Винаги се надига приливът и винаги се предава.
	Всекидневно свършва старият живот.

	За нас няма написани рецепти, господине,
	не е картинна книжка животът, мистър, нито партитура точна, госпожице,
	тук няма нищо за просвирване! Иска се бързо да мислим.
	Оставете креслата, момчета! Вземете походни легла!
	Не така тържествено, другари — мисленето иска свежи чела!
	Кой тъгува за Вилхелмови акселбанти —
	нашите рамена носят пълно небе със звезди.

	Всичко старо проверявайте — на контролен пост, младежи!
	Тук целина разораваме и ново небе се отрязва.
	Тази държава за вас е — за цял живот строителен материал!
	Тук викат вашите желания. На всички брегове
	барабанете с приливите на вашите очаквания!
	Това, което те удря в прасците, човече, е гърмящият прибой,
	това са нашите кутрета, които вземат
	малко аванс от бъдещето! Играчка!
P$
