P>
	Хей, бежте! Шайката лети,
	полето тътне и ехти,
	премятат се и кълчат с вой
	и кикот изроди безброй —
		те идат, йезуитите!

	Змии са яхнали, зад тях
	свине сред облаци от прах;
	юнаци весели са те,
	разплакват в майката дете —
		те идат, йезуитите!

	Пълзят по голата земя
	и носят адска миризма.
	Доброто свърши. Залости
	прозорци, дъще, и врати —
		те идат, йезуитите!

	„В мъжа убийте доблестта,
	с позор покрийте му честта
	и женска фуста на кривак
	от днеска да му бъде стяг! —
		ний идем, йезуитите!“

	С хоругвата и кръста свят,
	с отровната торба отзад,
	водач е фанатичността
	и гладна свита — глупостта.
		Те идат, езуитите!

	„Лежим в човешкия корем
	подобно глисти, ще дадем
	на всеки мъж или жена
	каквото науми свиня —
		ний идем, йезуитите!“

	Невесто, роден край злочест,
	за дявола те женят днес!
	Плачи, дете, ридай на глас,
	от Готард духа страшен мраз
		те идат, йезуитите!
P$
