P>
	Гледай, чедо, мракът слиза —
	с бавни крачки морен влиза
	всеки в своя дом за сън.
	Този ден се свършва вече
	и потегля в път далечен
	по света широк навън.

	Чедо, тихо и потайно
	тук от краища незнайни
	синя нощ ще долети.
	Тихо тя ще те целуне
	и тогава в зрака лунен
	кротко ще заспиш и ти.

	Спи ми, чедо, в мир родено —
	мирна цялата вселена
	ти сънувай навсегда!
	Ти насъне, ний наяве
	тоя вечен мир ще славим,
	че мирът е свобода.

	Спи и знай: ще бъде скоро
	в мир за теб и всички хора
	свят прекрасен изграден!
	Днес над твойта люлка, чедо,
	греят нашите победи —
	твоят сън е сбъднат ден.
P$
