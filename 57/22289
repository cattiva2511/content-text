P>
	Работи, но разбери:
	времето е хляб, пари!
	Късо богу се моли,
	че тегла те чакат зли.

	Ти си, що ореш със плуг,
	сееш, шиеш, дигаш чук,
	но кажи, добър народ,
	що печелиш с толкоз пот?

	Ден и нощ на стан тъчеш,
	ровиш в рудника зловещ,
	пълниш якия хамбар
	на „добрия“ господар.

	Но налегне ли те глад,
	дава ли ти той обяд?
	Имаш ли затоплен кът,
	остър меч в юмрука твърд

	Всичко тук си ти създал,
	да, но где е твоя дял?
	С тез ръце и с таз глава
	сам си пранги изкова.

	Стягат твоята снага
	и духа ти — докога?
	Носиш ги на всеки крак
	ти комай от пеленак.

	Злато вадите всегда
	за онези господа
	и тъчете плат, ала
	все за техните тела.

	Дом строите с китен двор,
	но живеете в коптор;
	кой облечен и обут
	тачи честния ви труд?

	С вас, човешките пчели,
	кой меда набран дели?
	Търтеят кръвта ви пий —
	жило нямате ли вий?

	Ти, работнико, съзнай
	силата си! Та накрай,
	щом отпуснеш ти юмрук,
	спират колело и струг.

	Тръпне твоят господар —
	сваляш тежкия товар,
	бутваш плуга настрана,
	казваш думица една.

	„Стига! — викаш ти на глас.
	Роб да съм, не искам аз!“
	Хвърляй се — нима си слаб?
	в бой за свобода и хляб!
P$
