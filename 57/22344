P>
	Бащата в гроб, и братът в гроб е,
	а живият е в плен.
	На пфенига жената роб е,
	с труд скърпва ден за ден.
	А ние зъзнем под парцали,
	проклинаме дни отшумяли;
	и мразим. Мразим

	ботуша пруски, който смазва
	духа ни във калта.
	Онези с ордените мразим.
	Орелът отлетя.
	Наследство бедно той остави:
	гнездо от прах, от кал и плява —
	бедняци да го пазят
	и пак да мразят.

	На измета човешки, брате,
	отдаваше ти чест,
	а на дръвника той те прати.
	Тресеш се в треска днес.
	Стани! Ти легнал си отколе,
	но цял живот ли ще си болен?
	Ще трябва себе си да пазим,
	а тях да мразим.

	Ти злото изгори до корен!
	В небето посегни
	и потопи онези горе
	в човешките вълни!
	Сред болки, кръв и кал, и вопли
	сърцата само бият топли.
	За труд дигни ръцете груби
	и нека любим!
P$
