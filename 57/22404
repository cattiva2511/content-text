P>
	Над главата му шумят тревите
	и синеят чудни небеса —
	там живеят облаци, които
	пращат тези капчици роса,
	що по всеки цветец ароматен
	и по ягодите тук блестят.
	Изправи се! Гледай: необятен
	пред теб се разкрива светът.

	Какво си познавал? Леглото, килима,
	стаята на малкото дете…
	В нея ръбове и ъгли има,
	ясно очертават всичко те,
	не може пътя да объркаш даже…
	И печката гори с приятен звук,
	и прозорецът бърза да каже:
	измеримото пространство свършва тук.

	Там бе в черупка. А тук е простора,
	градината… Колко е чудно това!
	Ето тревите — шептят като хора,
	жаба скача в свежата трева,
	водни кончета и лекокрили
	пеперуди кацат и подхвръкват пак,
	може и змии да са се скрили
	в гъстия малинов храсталак.

	Безспир нападани са сетивата:
	сякаш че от всичките страни
	шуми море и ги подмята
	върху своите бурни вълни…
	И детето се носи далече,
	открива форми, вкус и красота,
	над храстите и над тревите вече
	достига чак в безкрайността,

	достига чак съседската ограда —
	един неизмерим, голям квадрат.
	Учудвай се! А за награда
	твой ще бъде този пъстър свят!
	А отвъд — съседските градини,
	а отвъд — високи планини,
	а отвъд са небесата сини
	с път към звездните далечини.

	А отвъд — в несвършваща верига —
	светове и светове безброй…
	Днеска градината стига
	на децата и във пъстър рой
	те лудуват, възхитени
	от всичко в този малък къс земя,
	но с облаци в очите отразени
	и вече със отвъдното в ума.
P$
