P>
	Те всеки ден са до тоя зид стар —
	храна получават.
	Отляво другар,
	отдясно другар
	и те не оставят
	да взема храната
	тоз, що е в средата,
	сам.

	Не стига храната
	и двамата искат чорба,
	но тоя — в средата —
	не вмесва и свойта молба.
	Той просто не слуша,
	стои равнодушен,
	той знай: всеки път
	цвекло във затвора
	варят.

	Когато към свойта барака отиват,
	той канчето здраво държи мълчаливо,
	но някак си странно си влачи нозете
	отзад,
	а канчето стиска в ръцете
	подобно юзда
	и сякаш
	то не е ни тежко,
	ни пълно с гореща вода.
	Не прави гримаса,
	дори не заплака,
	когато бакарят с черпака
	заля му ръката
	с чорбата.
	Навярно си мислите:
	той е леяр
	и свикнал е с време
	на болка и жар.
	До свойто безчувствие
	другарят обаче
	достигнал бе тук
	по друг
	някакъв начин.

	Преди четиринайсет дена
	другарят пред своите другари простена:
	„Аз си отивам.“
	Те двама извиха глави мълчаливо.
	Туй може би беше
	неловкост и неуважение —
	в затвора то беше утеха,
	тук спор не подеха,
	защото за него това бе
	освобождение;
	що друго могъл би той днес да получи?
	И двамата мислеха същото:
	„След него… ще свърша!“
	Тъй опитът бе ги научил.
	Мълчаха
	лице до лице,
	защото за гласните струни
	бе нужна храна —
	каквато нямаха те.

	А третият поде пак задавено:
	„Мъртвите, знам, се втвърдяват,
	но от моите очи
	не ще сте спокойни;
	затворете вий
	моите очи!“
	И те му склопиха клепачите
	с „Нека е волята твоя!“
	„И още — мълвеше гласът: —
	Марио, прости ми!
	Дайте ми канчето в мойта ръка,
	дордето съм топъл,
	така,
	палецът нека ръба да обхване,
	а показалецът — дъното.
	Лакътя, братя, дигнете сега,
	нека замръзне така
	мойта ръка!“
	Тогава показа им като на сцена,
	как канчето носи човек уморено.
	За пръв път играеше той във театър.

	„Сложете ме вие
	в кьошето,
	студа ще ме схване
	през зимата.
	На храна под мишница ще ме взимате.
	Тъй всеки ден тогава
	моята порция аз ще ви давам.“
	Дордето говори,
	в очите
	блестят светлинките.
	А двамата с хълцане
	що ли ще сторят!
	Смъртта им се струваше ранна
	и отчайваща тая размяна,
	която предложи живота —
	всекидневно отвращение от цвеклото.

	Ала тоз,
	който повече
	от последната риза си даде,
	отметна главата назад
	и с „Поздравете Полша!“
	падна.
	Всеки ден са на тоя зид стар,
	до бодлива решетка.
	Отляво другар,
	отдясно другар,
	в средата трети,
	който не е сам.
P$
