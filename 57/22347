P>
	Сега разрешете, добри господа,
	да кажа и моята дума отчасти:
	народът ни има голяма вреда
	от тези изострени класови страсти.

	Аз лично не съм от модерния сорт
	и тача честта си на истински немец.
	Със своя ум волски ще бъда аз горд
	и този ум никой не ще ми отнеме.

	Вий днес се опълчвате, вдигате глас,
	клането наричате дело жестоко.
	Аз мисля, въпросът е важен за нас,
	на него вий гледайте по-отвисоко.

	Светът по начало е тъй нареден:
	да колят колачите вред са призвани.
	Воловете имаме свой дълг свещен:
	да бъдем за свойто отечество клани.

	Когато колачът издигне ръка,
	съзнателно тръгваме ние да мреме.
	Редът на нещата изисква така,
	а божата воля не можем да спреме.

	Но има безсъвестна Партия, тя
	нарича „убийци“ добрите колачи;
	а нашият век чрез клане процъфтя —
	кланетата днес са хуманни задачи.

	Нас вече ни колят с упойки добри,
	със ножове остри, напълно модерни,
	и речи предсмъртни държат ни дори —
	кой смее колачите още да черни?

	Не, ние вървим доброволно на смърт,
	от ваште насмешки не ще се влияя.
	Аз вол съм с характер изпитан и твърд —
	ще бъда със своите колачи до края.
P$
