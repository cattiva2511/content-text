P>
	Да, иде друго време, повторете
	словата мои: иде друго време.
	Будете се със тях, със тях и спете,
	и все мислете: иде друго време.

	Не се бавете! С вас се свърши вече.
	Небето помътня, владеят тайни.
	Неточен сбор — величини незнайни
	объркаха ви сметките накрая.

	О вий, които все седяхте здраво
	с надеждата, че все така безгрижно
	отново ще седите в друго време —
	не се надявайте на… друго време.

	О друго време! Как ще го сравняваш?
	Сравнения не ще намериш скоро.
	Нито „това“, ни „онова“ ще дойде,
	а иде друго време, друго време.

	Достатъчно хвалби! А за заслуги,
	отдавна минали, не ще говорим.
	Нечуто отшумя това, което
	предсказваха дедите ви от гроба.

	Но който знае: иде друго време
	и ние сме за него сътворени —
	той сам от себе си ще се откаже
	и ще отхвърли всичко отживяло.

	Ще тръгне той по пътя, в който всички
	сега вървят, и със задружни сили
	сам себе си отново ще намери,
	вратата към народа ще отвори,

	ще влезе в новото и друго време,
	което иде, и от планината
	ще види над народите зората,
	ще срещне с песен новите промени.
P$
