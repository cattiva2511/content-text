P>
	Стоте мъже от Хесуел
	отнесе наведнъж смъртта —
	в един и същи ден и час
	с един замах ги грабна тя.

	Погребаха ги. След това
	дойдоха мирно сто жени,
	сега вдовици в Хесуел,
	с изпити, хлътнали страни.

	С децата си дойдоха те
	и казаха с безсилен глас:
	„Стопанино на Хесуел,
	дължимото плати на нас!“

	Ни миг не се подвоуми
	богатият стопанин — той
	за всеки мъртъв им плати
	за цяла седмица във брой.

	И раклата си за пари
	затвори с тежкия капак,
	заключи — а стоте жени
	започнаха да плачат пак.
P$
