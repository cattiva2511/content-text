P>
	Без печал и без надежда
	седнал на един завой,
	морно своя гръб привежда,
	с морни устни шепне той:

	„Чудо никога не става…
	И светът не става друг.
	Щом си сляп, помни тогава:
	никой те не вижда тук.

	Стъпки екват и замират
	сутрин, вечер, ден след ден —
	идват хора и не спират.
	Слепи ли сте като мен?

	Нищичко не ви вълнува,
	всеки отминава ням —
	ако стъпките не чувах,
	щях да мисля, че съм сам.

	Спрете тук да поседите
	малко с моята тъга!
	Затворете си очите!
	Е, разбрахте ли сега?

	Тръгвайте си!… Но ви казвам:
	който в свойта слепота
	другите не забелязва,
	е невидим за света.“
P$
