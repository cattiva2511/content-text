P>
	Нададе Хенинг Погвиш страшен вик,
	удари злобно масата с пестник:
	„Днес аз на остров Силт ще се покажа сам
	и данъка ще събера със лихви там.
	Уши и носове за сметки стари
	ще режа на длъжниците-рибари.
	Нехая, дето казват:
		по-добре мъртвец, но не и роб!“

	И този рицар в ризница и меч
	стои на кораба, а недалеч
	от него попът Юрген чака мълчалив,
	но както винаги с вид мазно угодлив,
	навел глава, потрива си ръцете:
	„Ще им превием вече вратовете.
	Какво от туй, че казват:
		по-добре мъртвец, но не и роб!“

	Към Хьорнум корабът поема път,
	с войници други кораби летят.
	Най-сетне ето спират те във залив тих
	и слизат бавно рицарят и попът лих.
	Войниците се блъскат в глъчка бранна
	и дрънкат тежки мечове в закана.
	О, дръжте се, фризийци:
		по-добре мъртвец, но не и роб!

	Заграждат първата къщурка в миг —
	поглежда Пидер Люнг с учуден лик.
	Свещеникът и рицарят — неканен гост —
	прекрачват прага на дома бедняшки прост.
	На Пидер многочислената челяд
	оскъден обед мълчешком поделя.
	Ха да те видим, Пидер:
		по-добре мъртвец, но не и роб!

	На смях се кланя рицарят суров,
	за проповед пък попът е готов;
	и сваля рицарят на присмех своя шлем,
	покланя им се пак и казва: „Ех, не щем
	на обеда да пречим, да, простете,
	но данъка веднага изплатете!
	Нехая аз за вашто:
		по-добре мъртвец, но не и роб!“

	А Пидер прав го гледа вкаменен:
	„Не знам от тебе, Хенинг, мирен ден.
	От данък сме освободени, разбери,
	и днес напусто ще го искаш до зори,
	та махайте се по-добре веднага,
	че ще ви дам това, що се полага!
	Аз тача нашто слово:
		по-добре мъртвец, но не и роб!“

	„Голтак! — му крясва рицарят тогаз
	и начумеря челото завчас. —
	Ти зелето докрай не ще да изядеш,
	парите ми сега си длъжен да дадеш!“
	Свещеникът мърмори недоволно,
	но скрива се зад рицаря неволно.
	О, не угасвай слово:
		по-добре мъртвец, но не и роб!

	Поглежда Пидер Люнг, изтръпнал цял,
	тиранина от гняв обезумял.
	А той изхрачва се във зелето му: „На,
	в копанята си мръсна плюскай пак, свиня!“
	И тръгва да повика своите хора,
	та да приключи незабавно спора.
	Но се разнася гръмко:
		по-добре мъртвец, но не и роб!

	Със скок се спуска Пидер начаса
	към рицаря, завира му носа
	в паницата с горещия, задавящ лъх,
	натиска го така до сетния му дъх,
	накрая бавно пуска си ръцете
	и изревава словото, което
	му беше гордо, свято:
		по-добре мъртвец, но не и роб!

	Свещеникът трепери, губи ум,
	войниците нахълтват с адски шум.
	Пробождат те рибаря доблестен със меч,
	а след това във селото започва сеч.
	Но Пидер Люнг в последното си сбогом
	извика пак за сетен път до бога
	всевластното си слово:
		по-добре мъртвец, но не и роб!
P$
