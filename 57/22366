P>
	Понеже вече пета пролет
	не се и чуваше за мир,
	размисли и реши войникът
	да падне храбро най-подир.

	Но продължаваше войната
	и кайзерът, обзет от жал,
	ядосваше се, че предсрочно
	бе храбрият войник умрял.

	Преспа войникът цяло лято,
	зарит дълбоко във пръстта;
	веднъж военни санитари
	внезапно спряха през нощта.

	Комисията деловито
	огледа гроба и след миг
	със осветената лопата
	изрови мъртвия войник.

	Подробно докторът опипа
	разкапаната му снага
	и констатира, че бил „годен“,
	но дезертирал пред врага.

	Веднага взеха те войника.
	Приятна нощ ги проследи —
	ако човек не беше с каска,
	видял би чудните звезди.

	Изправиха на крак войника,
	в корема му наляха спирт
	и с три жени го обградиха
	за малко радост и за флирт.

	Понеже беше почнал вече
	отвред на гнило да смърди,
	пред него поп един закрачи
	с тамянен дим да го кади.

	И музиката — думба-лумба —
	войнишки весел марш подзе.
	Войникът бързо в такт замята
	тренираните си нозе.

	Поддържаха го санитари,
	че иначе в онази кал
	случайно можеше да падне,
	а туй би значило скандал.

	И боядисаха тогава
	отпред войнишката куртка
	във черно, бяло и червено —
	калта маскираха така.

	Начело господин вървеше
	във фрак, с колосани гърди —
	той беше истински германец
	със чистокръвни прадеди.

	И тъй вървяха — думба-лумба —
	по черното шосе напред.
	Като снежинка в силна буря
	залиташе мъртвецът клет.

	Ръмжаха кучета и котки
	и плъхове пищяха в хор:
	„Не щем ний тук да стане френско,
	защото би било позор!“

	Тъй шествието през селата
	жени и старци насъбра,
	дърветата се поклониха
	и всичко закрещя „ура!“

	И — думба-лумба — все вървяха
	жени и кучета, и поп,
	сред тях като пиян сновеше
	покойникът, лишен от гроб.

	Но хората не го видяха
	и никой нищо не разбра,
	той се загуби в тая глъчка
	от „думба-лумба“ и „ура“.

	Не, хората не го видяха —
	зает бе всеки да крещи.
	Съзряха го звездите само
	от своите тъмни висоти.

	Звездите кротко ще угаснат
	и ведър ден ще зазори,
	ала войникът пак отива
	живота си да подари.
P$
