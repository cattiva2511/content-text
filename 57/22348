P>
	Във петък грабнаха едничкия й син;
	той стисна й ръка: „Недей се вайка!“
	Не плака. Бледа, жълта като смин
	мълчеше — онемяла в ужас майка.

	И на прозореца до полунощен час
	вися, след туй в участъка почука:
	„От къщи взеха го в среднощен час…
	Ханс Фишер, Якобщрасе…“ — „Не е тука.“

	В дирекцията мрачна дотърча —
	„Ханс Фишер в книгата не е записан…“ —
	„Не е записан? — Дълго тя мълча. —
	Где да го диря?“ — питаше ги слисана.

	Изсмяха се: „Туй смешен е въпрос.
	Във сградата «Колумбия» търсете…
	на Темпелхоф…“ Пак тича. Стража. Пост.
	„Ханс Фишер пуснаха ли, извинете?“

	„Не знам, не знам. Десетки са, не знам.“ —
	„Той син ми е!“ Тя хвана му ръката.
	„В участъка… най-много има там…“ —
	„Там ходих вече“ — промълви горката.

	„Махни се!“ — часовоят изруга.
	В участъка изтича, пак почука.
	Изгрял бе вече ден, пропит с тъга.
	„Ханс Фишер, Якобщрасе? Той е тука.“

	Сълзи текат по нейното лице:
	„Кога ще бъде пуснат? Да го зърна…“
	И рече й човекът без сърце:
	„Умрял е вече, няма да се върне.“

	Безсилна бе да каже дума тя.
	Изведоха я бавно през вратата —
	съсухрена стоеше в утринта
	и падна подкосена на земята.

	. . . . . . . . . . . . . .

	Умират много майки по земята,
	но ще завее вихър над света,
	ще отнесе завинаги скръбта
	и нежно ще зарумени лицата…
	И ще се вдигнат майките на бой
	в ръка със знамето на мъртвите герои.
P$
