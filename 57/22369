P>
	Кой построи седмовратната Тива?
	В книгите има безброй имена на крале.
	Мигар кралете са мъкнали тежките камъни?
	Няколко пъти е бил Вавилон разрушаван —
	кой го издигал пак толкова пъти? В кои
	домове в златосияйната Лима
	мирно живели са тези, които
	са изградили града?
	И вечерта,
	в тъмната вечер, когато стената китайска била
	вече завършена, где са отишли зидарите?
	И триумфалните арки във славния Рим
	вредом се виждат. Но кой
	ги построи? Над кого
	са триумфирали римските цезари?
	Тази Византия, в толкова песни възпята,
	само дворци ли за своите хора е имала?
	На Атлантида дори, легендарната,
	когато морето в нощта я погълнало,
	с рев господарите, вече удавници,
	своите роби на помощ са викали.
	Младият, горд Александър — той Индия бил покорил.
	Сам ли?
	Галите Цезар разбил.
	Мигар потеглил на битка дори без готвач?
	Филип Испански бил плакал, когато
	потънала флотата. Други тогава
	не са ли заплакали?
	В Седемгодишната страшна война
	вторият Фридрих победата грабнал. Но кой
	грабнал победата с него?

	Всяка страница — нова победа.
	Кой за победния пир е наготвял?
	През десет години — титан.
	Кой е разноските плащал?

	Много събития.
	Много въпроси.
P$
