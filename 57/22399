P>
	Лека като сенки прохладни,
	като сторен от птица ветрец,
	бяло облаче в знойно пладне,
	на глухарче подухнат прашец,
	като сняг върху мъртви клепки,
	като детско хорце в пролетта,
	пеперуда златиста, която трепка
	по червени устни на полски цветя,
	като глътка вода, що се дава
	на умиращ пред сетния дъх —
	тъй си лека, човешка забрава,
	като хладен вечерен лъх.

	Гдето денят и нощта са елени,
	гдето ръжда по релси жълтее —
	пепелта на невинни, неотмъстени
	върху мачтата на ветровете се вее.
	Биркенау, което значи
	брезов кът, днес лежи без брези.
	Само тук-там бодил невзрачен
	по самотния камък пълзи.
	А по моите подметки полепна,
	натежа многослойната прах,
	и задърпа ме тя, и зашепна:
	— Припомни си за тях!

	Тежка като товар по стръмно,
	като млъкване в решителен миг,
	като мрак, преди да разсъмне,
	като сдавен предсмъртен вик,
	като сетно „прости“ на перона,
	като майчина сълза в нощта…
	Задушените в газ милиони —
	те обичаха любовта,
	в здрача тръпнеха, бяха млади…
	Като задух пред буря и глухота,
	като облачни плътни грамади
	тежка е паметта.

	Но ония, които си спомнят,
	те са много, ще станат безброй.
	Ни един от убийците вероломни
	на земята да няма покой.
	Сива пепел отвред ги пресреща,
	вредом сипе я вятър крилат.
	О, сеитба на пепел гореща —
	нека цял свят да бъде засят!
	Да поникне по всички пътеки
	и във всички сърца пепелта,
	като забравата лека,
	като спомена тежка е тя.

	Ще поникнат за жетва богата
	плодоносните й семена:
	ще разцъфнат мирът, свободата
	и в последната скръбна страна.
	Който вярва в надеждата свидна,
	вижда нежни брези със листа
	там, где сянка на гълъб прелитна
	върху хълмите на пепелта.
	Чува сетни въздишки, отломени
	и прелени във песенен ек —
	тежък като спомени,
	като забрава лек.
P$
