P>
	На хълм един лежа самотен
	и облак бял ми е крилото.
	Полита птица мълчешком.
	Къде си ти, любов желана,
	да спра при тебе, да остана?
	И като въздуха ти нямаш дом.

	Душата моя — слънчогледна пита —
	любов,
	надежди
	храни упорито.
	Кога ще бъда, чуден ден,
	най-сетне утолен?

	В реката облак бял трепти,
	а слънцето от висоти
	възпламва в кръвта.
	Очите ми опиянени
	заспиват в пролетта
	и чувам пчелното бръмчене.

	Премислям всичко в тоя час
	и в раздвоение съм аз
	от блян и скръб неутолима.
	Сърце, кажи ми,
	какво ми изтъка за спомен
	сред здрачните зелени клони?
	— Предишни дни неповторими!
P$
