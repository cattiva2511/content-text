P>
#	1

	Аз нося една вест,
	наречена: несигурност. Който смята
	мира като тихо застояване на времето,
	той е глупак. Наистина, оръжията лежат
	за малко и мъртвите от последната битка
	лежат за малко, но
	живите не лежат.


#	2

	Който във стаите, тапицирани със стомана,
	придвижва ракетите
	към гърдите на своя приятел оттатък,
	към майка му и града, към полето и земята, той
	трябва да знае, че
	оттатък същите цели
	ще бъдат прицелени. Сигурност
	няма никъде. Неулучени
	от всеунищожителните изстрели
	ще останат единствено потомствата, които предварително
	са преминали в Нищото.


#	3

	Почти побледнели
	гражданите прелистват припряно
	във летящите утринни влакове вестника:
	що става с войната
	във горящите лаоски джунгли
	на другата страна на кълбото?
	Мъчително сричайки, те четат имената
	на чужди места и генерали,
	които не биха чели, ако не усещаха:
	над тях
	надвисна опасност.


#	4

	Върху стихналите лесове начертават
	противотанкови окопи —
	най-напред на картата, но който през горите
	върви, чувства
	едно дихание.


#	5

	Подобно отровен газ
	поглъща ни навикът: който е свикнал
	да стои
	с един крак във гроба,
	той скоро ще влезе със двата.


#	6

	Върху вулкан може да се живее, обещава
	един надпис в разрушения Помпей.


#	7

	И гражданите на потъналата в морето
	местност Винета
	строеха църкви със своите пари — чиито камбани
	и днеска на някои се струва, че чуват — вместо
	предпазваща дига.


#	8

	Аз, който като много други
	не чувствам никаква склонност
	да продължавам своето битие
	като подземно звънене, а още по-малко
	като класическия надпис,
	нося само една кратка вест — несигурност
	се казва тя.


#	9

	Докато разрушението е по-доходно
	от строенето и
	докато не са отстранени
	тези, за които е доходно, дотогава
	ще има от време на време малко
	спокойствие. Сигурност
	няма.
P$
