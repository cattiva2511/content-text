P>
	Дори да сте я хванали, палачи, като ценен лов,
	дори да я убиете с топор край крепостния ров,
	дори да е заровена и млада селянка с цветя
	да кичи заран гроба й — аз казвам: не е мъртва тя!

	Дори да сте отрязали красивите й къдърци,
	дори да сте я сложили до кръвопийци и крадци,
	със дреха на затворничка и в скута с канче качамак,
	и да преде дори коноп — свободна е! — ви казвам пак.

	Дори да е в изгнание, прокуденица по света,
	да дири чужд подслон и там да сяда мълком в пепелта,
	да мие кървави нозе в реките чужди — пак не би
	тя арфата си турила на вавилонските върби!

	О не! Ще я изправи тя и ще засвири вам напук!
	Не плаши я изгнание, пред ешафод не гърчи дух!
	И песен ще запее тя, ще скочите от ужас, ах,
	и в господарските кресла сърцата ви ще свие страх.

	Не тъжна, жална песен, не, не панихиден стон и рев,
	ни присмехулен мадригал за гаден оперен припев
	на просешката опера с нескопосния персонаж
	в проядения хермелин и в пурпурния гниещ плащ!

	Не тъжно ще се понесе звънът над бурните вълни —
	с тържествен и победен зов ще пее тя за бъдни дни;
	и тези дни не са далеч — за тях ще дигне клетвен глас,
	тъй както нявга богът ваш: Аз бях, аз съм, ще бъда аз

	И пак ще водя аз напред, народът с мене ще върви.
	Над вас, дебели вратове и короновани глави,
	ще нося волност, мъст и съд, обнажен нож ще развъртя
	с десница крепка и от вас навеки ще спася света!

	Къде сте ме видели вий? В затвори само и в калта,
	залутана в изгнание, в поля трънливи да летя.
	Глупци, не съм ли негли там, където свършва вашта власт —
	зад всяко чело имам дом, във всичките сърца съм аз,

	във всяка непреклонна и безстрашно мислеща глава,
	гнездо за мен е всяка гръд с човешки чувства и слова,
	и вредом, дето чук ехти и стон на бедност и беда.
	Не съм ли огненият дъх, копнежът чист за свобода?

	Затуй ще водя все напред, народът с мене ще върви
	без вас, дебели вратове и короновани глави.
	Повеля е това сега, а не заплахи и хвалби…
	О зноен ден — но лъха хлад от вавилонските върби!
P$
