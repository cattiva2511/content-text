P>
	Посоката към приказките: по-дълбоко,
	навътре в почвата, към корените на нещата,
	в самата същина!

	Когато изворът пресъхна
	и хората наоколо безпомощни стояха,
	пристигна Ханс и вдигна тежък камък —
	под него имаше голяма жаба.
	Юнакът я уби веднага
	и бистър извор там отново бликна.

	Вретено в кладенеца падна.
	Момичето безстрашно скокна подир него
	и тръгна по една пътека на самото дъно;
	по нея стигна до вълшебница, която
	под кладенеца надълбоко във земята
	отплащаше за добрина със злато, за злина — с катран.

	Като потегли на борба със змея,
	юнакът трябваше да слезе в пропаст,
	за да издебне змея в неговата пещера.
	Юнакът каза: „Спускайте ме долу!
	Ако от страх задърпам аз въжето,
	не ме изтегляйте, а спускайте надолу
	и повече ли дърпам — спускайте ме по-дълбоко!“
	Започнаха да спускат, дръпна той въжето,
	но те го спуснаха тогава по-надолу
	и тъй — като подръпваше въжето —
	достигна пещерата и уби злодея-змей.

	Към дъното, посоката към приказките!
	Към дъното, да дърпаме въжето!
	Към дъното, да дърпаме въжето!
	Към дъното, да дърпаме въжето!
P$
