P>
	Октомври. Зряла вече, тегне към земята
	и крушата последна, пълна с мед.
	Сред паяжината на сиромашко лято
	комарът вкусва като кръв светлика блед —
	лъчите сетни, смучещи зеленината
	на явора — и той с изсъхнали листа,
	изострени като на прилепа крилата,
	изпит от паяк сякаш, гасне в есента.

	Но подсладена е смъртта от този въздух чуден,
	от гладиолите, струящи ален дим.
	В съня на лястовиците тоз мирис ще прокуди
	скръбта на гаснещия лъч неуловим.
	В съня си плъховете полски пак долавят
	как орехът последен тупва като камък
	и от зелено-черната обвивка се явява
	на слънчевата светлина кафяв и сладък.

	Октомври. Пълна тежка кошница отнася
	стопанката към къщи и килера пак.
	От нейното бране раздвижена в съня си,
	градината полегна в морния листак.
	Това, което трепка в паяжината на клона,
	да литне иска — в слънчевия небосвод,
	в лъча, що крушата последна ще отрони —
	на есента натегналия, сладък плод.
P$
