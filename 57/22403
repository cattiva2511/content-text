P>
	Има с какво да започнат строежи,
	а има и порив у тях — да строят.
	Всеки след това ще забележи
	какво от пясък са създали в този кът:
	планини, езера и поляни,
	замъци, кули, зъбчати стени,
	украсени със миди отбрани,
	а отпред са пенливите морски вълни.

	Колко е забавно — до насита
	да играеш с пясъка на свобода,
	за реки да издълбаваш сам корита,
	да създадеш от тази пенеста вода
	кладенец край замъка средновековен
	и в планините да направиш езера!
	Така едно дете — творец световен —
	изгражда собствен свят за своята игра.

	Догдето връхлети вълна пенлива,
	която разрушава бента с ярост зла,
	красивите замъци срива,
	планините превръща в поля…
	Изгражданото с дълъг труд тогава
	вълната веднага премахва оттам,
	сетният строеж изчезва, опустява
	напълно този плаж голям.

	Но творбата трябва да пребъде. Ето,
	чудо става изведнъж на плажа стар:
	подир страха, подир скръбта, детето
	отново почва да строи със жар.
	Работата дълго време трае,
	замъкът възкръсва по-красив и як —
	ръцете бяха победени, но накрая
	те побеждават стихията пак.

	И творческият пламък те увлече,
	отрано осъзнаваш нещо ти:
	не би могъл да се отскубнеш вече
	от този мощен порив, който в теб трепти
	да създаваш планини сред равнината,
	да издигаш сгради, крепостни стени;
	и от ужаса — да гледаш как се мята
	пред тях морето със разпенени вълни!
P$
