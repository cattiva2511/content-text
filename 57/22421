P>
	Нещо, което няма боя, нещо,
	което на нищо не мирише, нещо непрестанно
	капе от усилвателните служби,
	засяда завинаги по шевовете на времето
	и на обувките, нещо, което подува,
	което иде от кокса, духа
	като бледен бриз дивидентите
	и кървавите платна на болниците,
	което лепне в шушукането за постове и премии,
	нещо, което в реките тече и мори
	сьомгата, нещо безцветно, което потъва
	и убива калкана в пясъците.

	Малцинството има болшинство.
	Мъртвите не са питани.

	В държавните печатници
	злобното олово се въоръжава,
	министерствата жестикулират, на мушкато
	и на угаснали резолюции мирише
	август. Пленумът е празен.
	Отсреща на небето описват
	радарните паяци своите мрежи.
	Танкерите в дока
	знаят това, преди да дойде лоцманът,
	и зародишът знае това
	в своя топъл и трепкащ ковчег.

	Има нещо във въздуха, лепкаво
	и жилаво, нещо, което няма боя
	(само новите акции не чувствуват това),
	нещо срещу нас, срещу морската звезда
	и жито. И ний ядем от това
	и поглъщаме нещо жилаво,
	и си лягаме сред цъфтящите реклами,
	сред нашите планове, доверчиво
	заспивайки във парещата риза
	като заложници, обкръжени от една постоянна
	безцветна и увеличаваща се бездна.
P$
