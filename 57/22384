P>
	Къде си ти, залязъл вече ден?
	Лежах на есенния хълм студен
	и гледах, ограден от тишината,
	как вятърът събаряше листата.
	И с детския си взор следях в нощта
	на жеравите дългите ята.
	Далечен час, теб искам да възпея!
	Летяха птиците големи горе.
	Момчето викна и викът, отвеян,
	с ятата се загуби във простора.
	Коса заплела в старите дървета,
	ти бдиш, прамайко наша, що роди
	реки, мочури, бездни и звезди.
	Аз те видях да сееш над полето
	през ситото на кръгозорите
	праха пламтящ на метеорите.
	Усещам твойта пръст дори насъне,
	в теб чух да пеят камъни и тръне.
	Висеше хълмът тъмен. И надоле
	се стрелваше припламнала стрела,
	улучваше нощта, която зла
	затваряше над млаки и тополи
	отворената рана с тъмнината.
	Шумяха огън и води в земята.
P$
