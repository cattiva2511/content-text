P>
	Стените на килията все дишат,
	разпускат се и свиват без покой,
	а всички ъгли в нея тъй миришат!
	Надават сенки по тавана вой
	и само безнадеждност вижда той.

	Изправя се и гледа в тъмнината —
	очите му съзират скелет пак
	с нахлупена барета на главата;
	говори скелетът и прави знак,
	че грозно ще го мъчи в този мрак.

	Той скоква бързо, удря със пестници,
	долепва до прозорчето чело,
	а вятърът скимти по всички жици…
	Върти се той на страшно колело,
	забравил туй, което е било.

	Но скоро пак със себе си приказва:
	„Аз зная, че ме дебнеш, сянка зла,
	и в тъмнината с ужаси ме смазваш.
	Мъчи, играй зловещата игра,
	но аз достойно в края ще умра!“

	Глава на камъка опрял, почива,
	навсякъде усеща пулса свой.
	Но чува чукане и глас — попива
	гласът в душата му: „Другарю мой,
	кураж, кураж до сетния ни бой!“

	И сякаш вътре топъл лъх повява,
	забива радостно едно сърце —
	той вижда свободата как изгрява,
	той вижда с радост братските ръце
	и не едно обичано лице.

	Съюзът ни, другари, е железен
	и наш ще бъде с право този свят!
	Накрая като сенки да излезем
	от туй гнездо на въшки и на гад,
	ще бъдем сенки, не и роби в ад!

	О, тази тиха дума през стените!
	Отеква в много милиони тя,
	че тук гласът и пулсът на борците
	минава през затворите в света
	и буди нова вяра в пролетта.

	Когато нощем ужас ви подгони
	в килиите — то наострете слух:
	по зидовете удрят милиони,
	ще ги разбият те на прах и пух,
	живот ще плисне и в затвора глух!
P$
