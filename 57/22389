P>
	Добрият хляб
	расте във дни на мир,
	засяван от добрите хора
	в спокойна полска шир.
	Добрият хляб изисква време,
	дълбока оран,
	изисква тор в земята
	и срещу плевели да бдим.
	Той иска още вятър,
	но вятър без пожарен дим;
	той иска дъжд, но дъжд
	не от куршуми и гранати —
	не никне ръж
	на мъртъвци незнайни под савана
	и не огнепръскачки,
	а вършачки
	са нужни на хармана.

	Горчив е хлябът, който гъсто
	расте по ниви тлъсти,
	със кръв човешка напоени,
	по ниви, дето от смъртта
	твърдта
	е наторена,
	където хиляди убити
	във гроб огромен са зарити:

	Добрият хляб расте
	навред — по склоновете тесни
	и в равнината,
	навред, където селяните честни
	с напукани ръце,
	но със сърце,
	за обич винаги разкрито,
	на дружбата човешка семената
	заравят във браздите.
P$
