P>
#	Париж

	Спи, сине мой, баща ти спи,
	убит от немеца коварен.
	Сега без дом, без хляб си ти,
	но ние имаме другари.

	Смърт над главите ни виси,
	злодей земята ни владее,
	ала пожар ще запламти
	и огънят ще я залее…

	Спи, сине мой, аз ще слухтя
	за стъпките на свободата —
	дано в съня ти дойде тя
	и да развее знамената!


#	Берлин

	Спи, сине! Нани, нани на…
	Замина татко ти. Позор е,
	че той във чуждата страна
	отиде да убива хора.

	Не се озъртай, синко, спи!
	Отдавна татко ти замина
	и може би навеки спи
	без чест във чуждата родина.

	Но може би щастлива вест
	ще ни огрее в тъмнината —
	баща ти ще се върне с чест,
	с емблемата на свободата!


#	Москва

	Спи, сине мой! Баща ти бди
	над твойта люлка, мило мое
	той бори се, ще победи,
	че нашто знаме носи в боя!

	Не дава в родната страна
	врагът да граби, да убива —
	баща ти тръгна на война
	срещу злодейски орди диви.

	Ще се завърне тук герой,
	ще почне пак живот чудесен
	и майки по света безброй
	ще го възпяват в свойта песен…
P$
