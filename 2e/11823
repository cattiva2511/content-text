P>
	и ето, всеки храст възпламени се
	с божията страст и всеки хълм
	в небето очерта разпятия.

	от онзи миг за всеки следващ ден
	намирам по-сериозни оправдания
	да го оставя празен.

	съдът се пълни бавно със вина.

	посипвам сол върху кървящи рани,
	разкъсвам дрехите си, за да те превържа,
	но ти си тъй неблагодарен.
	а ако стане тъй, че твойто тяло
	изгуби своите красиви рани,
	аз лично те бичувам и в замяна
	очаквам само да останеш.

	тъче душата ти Арахно тънкопръста,
	извива в нея шарки непокорни.

	аз вече знам какво ще ми се случи,
	но пак те следвам неотклонно.
P$
