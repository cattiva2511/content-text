P>
	Ново, свето учение,
	идеи велики
	проповяда Исус Христос
	на земни владики;
	а евреи, фарисеи,
	сатанските брате,
	плачат, викат и молат са:
	„Распни го, Пилате!“
	Той осъжда почти сичко,
	що е садукейско,
	той говори, че ще падне
	царството юдейско;
	той говори, че и робът
	е син Саваота…
	„Распни его, распни его!
	На гора Голгота!“
	Хванале го, съдиле го,
	после го завеле
	между двама разбойници
	и там го распеле…
	Ех, радват са митарите,
	ликуе Юдея:
	„Няма вече бунтовникът,
	няма Назарея!“
	Но я гледай в Ерусалим
	станале две чуда:
	въскреснал е синът божи,
	обесил са Юда.

	* * *

	Воскръснал си, мъчениче,
	тридневен из гробът,
	да сабудиш заспалият,
	да воскръсиш робът!…
	Помогни ти и на свойте
	чеда мили, верни,
	избави ги от гръцките
	калугери черни;
	избави ги от турските
	страшни кеседжие,
	избави ги от техните
	братя чорбаджие.
	Да воскръсне България,
	да падне тиранство,
	та да слави името ти
	цяло Християнство.
P$
