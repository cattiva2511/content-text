P>
	Думи сред простора на душата.
	Блъсват се във сивите стени
	и отлитат.
	Ще ми се след тях да отлетя
	търсеща, намираща… какво?
	Търсеща, намираща
	печално искрена
	безумно тайнствена
	безмилостно единствена любов.

	Думи в празнотата на душата
	безмерно нежно блъсват ме от ръб,
	намиращ се в самия край на твърд,
	ограждаща бездънната,
	безименна
	и безнадеждна бездна
	на безумието.

	Думи в широтата на безумието …
	просто няма.
	Има бързи, хищни, малки, зли и жълти
	спомени от някъде и някога
	и може би от някого.
	Но само може би.

	В глухото и празно пространство
	на безумието ми
	красиви, лъскави, широки и предателски усмивки
	няма да намериш.
	Те крият се добре —
	зад зъбите на весели чудовища.

	Пищиш ли нощем в тихия си дом,
	когато праз съня ти се промъкне
	(като тялото на лъскава змия)
	грозен, празен, кух и необоснован
	страх, че някой те преследва,
	за да положи нежни длани
	върху шията ти и да стисне здраво?

	а после ще се рееш над земята,
	ще се промъкваш в чужди сънища
	и ще полагаш нежни длани
	върху нечий врат
	докато той пищи във тихия си дом.

	Една далечна сутрин —
	назад или напред във времето
	(или и двете)
	една врата ще се отвори
	и ще глътне
	отдавна уморения ти жизнен дух
	и после ще е мрак и нищета.
	А ти, отдавна скъсал нишката
	на своя ум,
	безсилно ще се блъскаш
	в сивите стени на нечия душа
	и ще летиш към бъдеще тъй светло,
	че ще изгори очите ти.
	И после там ще свърши всичко.
	Може би…
	Но само може би.
P$
