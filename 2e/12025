P>
	— Ща направа училище
	за дребни дечица,
	ща отворя читалище
	в Пирдоп и Златица.
	— Не вярвам ти, брате Петре,
	тука трябат сумми!
	Твойта глава ще изветре,
	ще останат думи.
	— Кога умра, ща остава
	пак вам мойто злато,
	а сега ща да направа
	черковче богато.
	— Не вярвам ти, куме Тричко,
	тука трябат сумми!
	А у теб е почти сичко,
	само голи думи!
	— Ща изпратя две момченца
	в странство да са учат;
	ща им давам търкалченца,
	там да са не мъчат.
	— Не вярвам ти, свате Киро,
	тука трябат сумми!
	Не знаеш ли как наш Спиро
	слуша голи думи?
	— Ща изпратя аз две чети
	да идат в Балканът;
	да избават клета майка,
	да хванат султанът.
	— Не вярвам ти, байо Пейко,
	тука трябат сумми!
	Пет векове се наш Нейко
	слуша тия думи!
	— Ща да лъжа, ща да крада,
	но ща да спечела,
	па ще зема една млада, —
	малко по-дебела.
	— Вярвам ти веч, кир Петраки,
	това не са думи, —
	плака ми са Николаки
	за ония сумми.
P$
