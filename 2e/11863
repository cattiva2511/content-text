P>
	Моят свят е арена на сънища,
	надживели задушния ум,
	в който тайно били са заченати
	сред талази от яростен шум.

	Моят път се пресича от истини
	със разголени срамно тела —
	малки блудници сръчно неискрени
	със раззинати грозни уста.

	Моят ден е изпълнен със трепети
	по откраднати чужди мечти,
	изхабени и смешно нащърбени,
	но със светещи живи души.

	Моя малка вселена измислена —
	с тъжни улички, с тиха вода —
	в тебе светят неонови ледници
	и върлуват души на стада.
P$
