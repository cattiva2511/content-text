P>
	Сърце на малкия оазис мой зелен
	е кладенецът ми, притулен в двора
	сред три брези
	и два близнака бора.
	В декември той е топъл,
	в юли е студен,
	обгърнат и от утрината бяла,
	и от стаената вечерна сянка.
	На дъното,
	сред каменната рамка,
	водата му е къгло огледало.

	Отворя ли по пладне
	тежкия капак,
	там слънцето се спусне от зенита
	и птичка по небето му прелитне,
	и цвят поръси буйния южняк.
	Отворя ли го нощем,
	мине пътник облак,
	отрони се звезда-сълза невинна,
	луната хвърли диска си платинен
	и светва пълна
	дълбината обла.

	О моят кладенец
	дълбок
	и чист,
	и жив.

	И неговата тишина е пълна
	с човешки стъпки,
	с плач и смях погълнат,
	с любими гласове
	и с детски вик щастлив.
	Загубила ли се,
	свеждам се над него,
	в дълбочината своя лик подирила —
	и винаги отново се намирам —
	и в зимен мраз,
	и в непосилна жега…

	Но знаеш ли
	как трудно се копае
	през пластовете камък
	и втвърдена глина?
	Дорде до жилка изворна се стигна,
	вън вдигна се грамадна
	от пръстта купа.

	Поспираха се,
	чудеха се хора
	и питаха ме близки,
	и питаха ме чужди:
	— А за какво и кладенец е нужен,
	щом имате водопровод във двора?

	Отвръщах сякаш имах някаква вина:
	— За да си спомням
	кладенеца в Сливен
	и първите си пориви щастливи,
	и тласъка на първара вълна…

	— Поезия? — усмихваха се иронично.

	Ала изсмука суша
	лятос езерата
	и на чешми и кранове гърлата —
	и в кладенеца
	хора занадничаха,
	зачерпаха
	от бистрата вода.

	А после зимата дойде сурова.
	Сковаха се
	и спукаха
	тръби оловни,
	но кладенеца
	мраз не завладя.

	Издишваше той под капака
	топла пара —
	на дъното
	водата беше жива
	като онази —
	в кладенеца в Сливен, —
	с която пих
	и първата си вяра.
P$
