P>
	Далече е — усещам пътя
	от други преди мене извървян.
	Самотно е — дочувам вопли
	на някой неразбран.

	Красиво е — в очите пари
	напълно съвършената луна.
	И няма минали товари,
	ни бъдеща вина.

	Простено е на онзи, който моли —
	отваря му се райската врата.
	В зелени пасбища и тихи пазви
	го приютява вечността.

	Присъжда се на онзи, който търси
	надхвърляща небето свобода
	изгнание сред пустош безотрадна
	и вечна самота.

	Съвсем сама вървя по пътя
	утъпкан преди мен отвъд смъртта.
	Пред мен се втурват две пътеки.
	Коя ме призова?
P$
