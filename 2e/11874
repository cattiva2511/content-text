P>
	Донесе ми нощта подарък.
	Малък и грозен.
	Не ми хареса.
	Попита ме — „Харесва ли ти?“
	Казах й — „Много!“
	Обичам нощта.

	— — —

	Малко и крехко,
	при мен дойде детето на съня ми.
	Целуна очите ми и каза:
	„Избрана си.“
	„За какво?“ — попитах.
	„Да бъдеш свободна.“ — каза ми.
	„А защо до сега не бях?“ — учудих се.
	„Никой не е свободен безпричинно.“ — отговори ми.
	„А ти сега имаш причина.“
	Замислих се.
	„И каква е тя?“
	„Да възмездяваш.“
	„За добро и зло ли?“
	„Не. Ще възмездяваш хората задето живеят.“
	„А какво е възмездието за това?“
	„Смърт.“
	Добра причина да се живее.
	Нали?

	— — —

	— От какво бягаш, мъничка моя?
	— Бягам от чудовището.
	— Кое чудовище, дете ненагледно?
	— Това, което се скри под леглото ми.
	— От къде знаеш, че там има чудовище?
	— Знам, защото сама го оставих
	— да лежи там в прахоляка.
	— От кого се криеш, дъще любима?
	— От онзи, който ме нарани.
	— Къде е той сега?
	— Там под леглото.
	— Под леглото и в мен — във сърцето ми.
	— Тогава изхвърли сърцето си, мое момиче.
	— Не мога. Той го изяде.
P$
