P>
	Дните минават без теб
	И нощите също
	Сънят ми и бдението
	в едно се превръщат

	В страдание, в болка,
	във вик в тишината
	И знаеш ли, знаеш ли
	чия е вината?

	„Моя е!“ — казваме двамата
	Защо да виниме съдбата
	Защо ли намерих опората
	в покоя, а не във войната?

	Стоях аз безмълвна
	и гледах странично
	на случките с мене,
	на твойто„Обичам те!“

	Не смеех да мръдна,
	да кажа ни дума…
	Във тази магия
	какво да издумам?

	И тръгна ти в пътища земни —
	дълбоки и прашни
	И чувам ти стъпките…
	далече са страшно!

	Далече е всичко —
	целувки, „обичам те“
	Далече, далече…
	отиваш си скитнико!

	А аз не желая
	оттука да мръдна
	Стоя и сияя
	във минало бъдно

	Ще бъде! Ще дойдеш!
	Но трябва търпение…
	И само аз виждам
	в това измерение
P$
