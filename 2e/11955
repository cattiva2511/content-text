P>
	Търся те, отчаяно те търся — без да спра
	Цял живот се мъча аз да те намеря
	И ще продължавам докато умра —
	така желая те, че целия треперя…

	Нощем… ах, нощем аз те чувам как крещиш
	на моята душа във коридорите безкрайни.
	Безмилостно се носиш и фучиш —
	разтърсващ плач на вятъра, изпълнен с тайни…

	Понякога те виждам — ти си светлина —
	сияние, блуждаещо във мрака.
	Безмилостно красива, прелестна жена,
	която със протегнати ръце ме чака…

	Уви, изплъзваш се, отново си отиваш — там…
	Оставяш ме във плен на твоята усмивка.
	Внезапно осъзнавам, че съм сам
	и продължавам да те търся — без почивка…
P$
