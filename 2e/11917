P>
	— Защо от мене тъй се вардите?
	Затуй ли, че из булевардите
	вървя след вази като пес?

	— Вий можете и да потичате
	след мене, щом като обичате
	и щом без работа сте днес.

	— Ах, чуйте… пламък задушава ме,
	да мисля, да вървя не дава ми,
	нима не виждате това?

	— Да, да, ужасна днес е жегата
	и много на… ума наблега тя —
	личи по вашите слова!

	— Защо така се подигравате?
	Нима вий не познавате
	до днес какво е любовта?

	— От бабите съм нявга чувала,
	че туй чудовище върлувало
	от памтивека на света!

	Че спадало в еднокопитните
	и зоолози… най-опитните
	се чудят нему и до днес!

	— Защо сте тъй без съжаление…
	или пък сте със намерение
	да ме направите злочест?

	Отказах се и от госпожици
	и сякаш че милиони ножици
	разрязват моята снага!

	— Нима така се вие борите?
	Ами защо се не покажете
	на морски… на курорт сега?

	Ако парици пък си немате,
	защо тез ножици не вземете
	да продадете на ангро?

	— Ах, моля, спрете с подигравките!
	— Аз ако спра, ще почнат чавките,
	за туй… аз правя ви добро!
P$
