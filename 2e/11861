P>
	Нащърбена кашлица, силно подсмърчане
	и челото май че гори.
	Настивам — ужасно усещане, вярвайте —
	тресе ме и всичко боли.

	А трябва да бъда красива и весела
	и издокарана в три.
	Отивам на среща съдбовна и есенна
	под сънно шумящи липи.

	„Красива и весела“ — друг път, къде ти?
	Носът ми тече като кран.
	Приличам на болно и тъжно сираче
	от Дикенсов глупав роман.

	Тресе ме, потя се, във огън изгарям —
	да, грипът е тръгнал на лов.
	А колко по-хубаво ще е диагнозата
	да е — „гори от любов“!

	Таблетки, сиропи, горещи молитви
	и хладен компрес. Богове,
	при толкова много дни в тая година
	защо днес носът ми тече?

	Липите ме чакат. Към тях любовта ми
	върви и ми носи цветя.
	И не подозира, че аз у дома си
	от любов се лекувам сега.
P$
