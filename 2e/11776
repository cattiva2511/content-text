P>
#	1
	ИЗМЕСЕНИ СМЕ от утайките на миналото.
	Незнайно напластени с вековете в нас,
	те оцветяват алената или синя наша кръв,
	те отсеняват светла или тъмна нашата душа.

	И ето — има ли костица в моя череп,
	овал на мойта плът, на пръстите ми нокът,
	полет на моя дух и порив в моето сърце —
	които нямат своята прамайка или праотец?

	О, минало! Ти — неизбежно зло или добро,
	ти — бреме тъмно или светъл дар —
	скъперник, сбиращ купища от смет и злато,
	неуморим, неумолим, безсънен архивар —

	живееш въпреки протеста или волята ни в нас —
	натрупал стари инвентари в нашето сърце,
	записал равносметката на нашите победи
	и каталозите на нашите омрази и любов!

	И ние — алчущи или творци на свобода, —
	ний само сме марионетки в твоите ръце:
	жестикулираме, вървим напред-назад,
	крещим и борим се, и падаме, и ставаме…

	О, тези страшни и невидими конци,
	които ти отпущаш или дръпваш, но не скъсваш,
	които теглят нашите съдби и свързват ни
	с умрелите прапрадеди и се неродените правнуци!

	Бих искала с един безумен скок в безкрая
	да скъсам всички възли — и да видя
	сама, освободена — себе си — лика си
	без минало, без родословия, без възраст, име!

#	2
	НЕ СЪМ аз древноелинската Пенелопа —
	смирено да тъка и разтъкавам
	и чакам двадесет години Одисея —
	зареян по море и суша, запленяван
	от нимфите на острови незнайни, —
	за да се върне някога при мене, но тогава,
	когато дори кучето едва го би познало.

	Не искам да мъждея и трептя като кандилце
	в монашеска килия,
	да се топя като забравена свещица
	в безплодния си пламък,
	да плача над разпънатата карта
	като над плащеница,
	да гоня с мислите си ширините
	и странни заливи,
	да се боя от всички Еви по земята —
	от бялата студена северянка
	до тъмната и пламенна южнянка…

	Не ми са доста всичките открития,
	безкрайнита антени, кабели,
	уплели въздуха, земята и водата,
	за да ми тракат лаконическите телеграми
	на твоята разнесена любов!

	Аз искам да я сещам тук, животрептяща,
	с най-първобитните изобретения —
	петте с живота дадени нам сетива —
	като последния човек на туй кълбо,
	като най-бедното създание в света,
	като последната и първата жена!

#	3
	О, ПОЕМЕТЕ МЕ, безбройни пътища,
	змии извити, съскащи в небето
	и по земята, и в моретата.

	Вземете моя непокой и светла жажда
	и понесете ги от край до край в света,
	и разлюлейте океаните,

	от бреговете да излязат и залеят
	на масите човешки океаните,
	и да измият от земята тинята,

	от дъно да разтърсят вкорененото
	и вкостененото бездушие
	на този век, потънал в тъмна алчност!

	И в тоя земетръс да видя — в гръм победен
	и в мълния, запалила небето —
	да се яви мъжът — човек — творец.

#	4
	ВИЖ МЕ — пак съм твоята, добрата,
	предана и любеща жена.
	Блика пак в душата ми съгрята
	живата оная светлина,

	като слънце, всякога що грее
	твоето сърце и твоя път
	и в духа ти, скитнишки зареян,
	пее злите да заспят.

	Завърни се в тихото огнище
	подир толкоз лутане в света
	и живота разглобен, разнищен
	моите сълзи ще осветят.

	Ти не знаеш с колко твърда мъка
	моя път самотен е постлан,
	в тези дни и нощи на разлъка
	колко светъл плам е разпилян.

	Виж ме — съща сред безброй промени,
	виж ме — чиста в чиста светлина,
	виж ме — първата и сетне — мене,
	твоята и вечната жена!
P$
