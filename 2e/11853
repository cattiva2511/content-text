P>
	Ненагледна нощта е навън.
	Аз безименна скитам на сън
	и отварям заспали врати
	и зад всяка от тях все си ти.

	Плахо аз ти протягам ръка
	нежно ти ми докосваш дланта
	и невинни са зная душите,
	но виновно се гледат очите.

	С теб се срещаме само на сън.
	От съня аз те дръпвам навън
	там, където не може нощта
	да ни стигне с граблива ръка.

	Всеки път щом до мен доближиш
	с обич моето име шептиш.
	И като някаква тайна разкрита
	в името ми любовта ти се вплита.

	И така през нощта съм щастлива,
	но когато сънят си отива
	той далече от мен те отвежда.
	Тъжна участ денят ми отрежда.

	С ярост удрям по всички врати.
	Плача, моля и търся следи,
	по които след теб да вървя,
	но затръшва се всяка врата.

	И безименна пак си оставам —
	свойто име без тебе забравям.
	И единствено искам в нощта
	да отварям врата след врата.
P$
