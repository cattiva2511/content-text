P>
	Тя прокарва ръце по лицето си
	и отронва от себе си малък жив стон.
	Колко празно и чуждо й се струва сърцето й —
	като стар изоставен амвон.
	Тя не иска да страда. И да плаче не иска
	пред разбити икони-мечти.
	И вратата на храма да отвори не иска —
	твърде много разбити врати.
	Твърде много вандали и скитници.
	Твърде много дълбоки вреди…
	Всеки ден тя изтлява по малко,
	а така й се ще да гори.
P$
