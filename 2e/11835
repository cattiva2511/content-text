P>
	Огледай деня —
	зеления ден, прострял се пред теб и пред мен.
	Огледай нощта —
	извечната нощ, държаща земята във плен.
	Огледай съня —
	вълшебния сън, живеещ във твойте очи.
	Огледай света —
	прекрасния свят, във който живееш и ти.
	Сега погледни навътре към теб,
	към твойте „защо“ и „дали“,
	към твоите „мога“ и „искам“, и „ще“
	и само това ми кажи —
	сред нощи и дни, сред просторни земи,
	сред залези и сред утра,
	има ли нещо в света по-красиво
	от твоята жива душа?
P$
