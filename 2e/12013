P>
	Станаха рано децата
	да боядисват яйцата.
	Мама боите размива,
	всекиму в канче налива.

	Любка червената иска,
	Пешко за синята писка.
	Гого се вдига на пръсти,
	жълтата грабна чевръсто.
	Най-подир за Лиляна
	само зелена остана.

	Мама им сложи яйцата
	и посъветва децата:
	— Умни и мирни бъдете,
	дрехите чисти пазете!

	Но щом тя навънка излезе,
	дяволът сякаш че влезе:
	Пешко катурна боята
	право на Любка в полата.
	Тя запищя и с яйцето
	шибна го силно в лицето.

	Гого при тях се завтече,
	но си белята навлече —
	двамата, кой където свари
	нему яда си стовари.

	Бутнаха маси, столове,
	цапаха бузи, носове,
	викна да плаче Лиляна,
	цяло в зелено заляна…

	Мама отвори вратата
	и що да види горката:
	изпотрошени яйцата,
	вапсани цели децата!
P$
