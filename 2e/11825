P>
	Причини.
	Всеки, който се е озовавал
	срещу лицето на любим човек предаден
	и е понасял огнения удар на тежко запокитения
	или безмълвно пропълзял въпрос
	„Защо“,
	веднага ще се съгласи
	колко би било добре
	в претъпканата наша банкова система
	да има някъде един специален клон
	предлагащ само този тип валута:
	„причини“, „оправдания“, „мотиви“
	Да имаш точен отговор
	на този зъл въпрос „Защо“
	понякога е по-отчайващо необходимо
	от новата кола,
	съседската жена
	и всяка безподобно ценна вещ
	вклинила се в живота ти претъпкан.

	Дали не се намира по света
	сред бепределно разпрострени океани
	местенце обитавано от
	хиляди
	милиони
	милиарди
	осиротели нечии причини —
	по една за всяка
	дребна, едра, идиотска,
	ослепително отблъскваща постъпка
	останала необяснена.
	Дали причините и следствията ще се срещнат някой ден?
	Дали една със друга ще бъдат най-надлежно запознати?
	Или като в онзи стих на вечния Превер
	на все същата улица Сена
	Тя ще продължи да плаче, моли, и крещи,
	да го разтърсва за реверите протрити
	и да настоява:
	„Пиер, искам да зная!
	Пиер, искам да зная!!!“
P$
