P>
	Нищо вече не помни Дъбът!

	Всеки лист е последно усилие.
	Всяка става —
	безумно упорство.
	Всяка клетка — замах.

	Първи път ли върху му връхлитал е
	с остри нокти,
	с глави неброими,
	със гърмящи крила тъмноципести
	побеснял ураган?

	Първи път ли, но тоя… О, майко!
	Още щом понадникна зад хребета,
	хоризонтът помръкнал помръкна.
	Неразмахал крила —
	бризна вятър
	и в полята, додето се вижда,
	всичко сведе глава.
	Само той не потрепна изправен.
	А му викаха в ниското храстите:
	„Ще погинеш така — наведи се!“
	А зашушна под него тревата:
	„Направи като мен,
	наведи се!“
	А го молеха в ужас тръстиките:
	„Поклони се поне!“

	Е, какво — и да беше послушал,
	взе едно —
	би ли дало сърцето му
	да отпусне уплашено клони,
	да погледне покорно в земята,
	да прегъне снага?

	Да, но кой по света необгледен
	би разбрал ориста му на дъб?
	Вклещи корени в земното тяло,
	вчепчи клони под жълтото слънце
	и зачака врага.

	И дочака най-лудата лудост.
	Ураганът
	излази на хребета,
	вби във зъбера нокти ръждиви,
	тласна тяло огромно и черно
	и размаха крила.

	Нищо вече не помни Дъбът!

	Най-напред Ураганът стовари
	върху него гигантско туловище.
	Той изпъшка, напрегна корона
	и отблъсна го с вик.
	Ураганът замаян разтърси
	неброими глави,
	поизви се,
	вряза нокти ръждиви във кръста му,
	махна бързо с крила тъмноципести
	и задърпа встрани.

	Страшна болка — на две ще го счупи.
	Тихо охна Дъбът,
	вдънери се.
	И врагът така и не сети
	как се просна по гръб на земята,
	как остави в снагата му твърда
	криви нокти,
	из корен изтръгнати,
	тъмносини разкъсани жили
	и покапала кръв.

	Тръсна плещи Дъбът, но към него
	Ураганът
	настръхнал полази,
	като кобра уви го до вършето
	и отново заблъска крилата си,
	тоя път на възбог.

	Прешлен прешлена с огън обжари.
	Още малко —
	ще грохне изтръгнат!
	Потрепера Дъбът и застена.
	Но в мига непосилен на болката
	сви в юмрук
	придушените клони,
	вкорени изтерзаните корени,
	във възел ги сби.

	И врагът му така и не сети
	как изхлузен
	излитна нагоре
	и остави по листи и клони
	тънки люспи, разтеглена кожа
	и разкъсана плът.

	Вдъхна въздух Дъбът и зачака.
	И дочака най-тежкия миг.
	Ураганът
	се стрелна обратно,
	блъвна жар от гърла нажежени,
	совна дълга опашка отблизо
	и с триона й кокален рязна
	беззащитния врат.

	Дръпна тяло Дъбът и извика
	с бяла рана
	на якия дънер,
	с гъсти клони, политнали с грохот,
	с тежки клони,
	в каката му паднали
	и забити в пръстта.

	Нищо вече не помни Дъбът!

	Ураганът се хвърли със трясъци
	да довърши ранения враг,
	с гръм и удар
	на прах да го стрие.
	Че на тая земя всеки дъб,
	щом е дъб, и с отрязани клони
	пак остава си дъб.

	Но напразно се би във твърдта му,
	но напразно рови`
	във пръстта му,
	но напразно бълва` жар и грохот —
	не промръдна Дъбът.

	А когато премазан и кървав
	Ураганът повлече към хребета
	полуживо
	издрано туловище,
	със безсилни крила и опашка
	и студена закана в очите,
	светна чисто небе.

	И тогава надигна се всичко
	и погледна с възторг победителя.
	И завикаха храстите:
	„Слава!“
	И тревата пригласяше:
	„Слава!“
	И тръстиките кимаха:
	„Слава!“
	Но Дъбът, изтерзан от умората,
	сякаш нищо не чу.

	Е, какво, и да беше ги чул,
	все едно —
	не за слава се би!
	Да, но кой по света необгледен
	би разбрал ориста му на дъб?
	Тая орис и страшна,
	и праведна,
	тая орис е негова орис
	и ще бъде и днеска, и утре,
	и во веки веков.
P$
