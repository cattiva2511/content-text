P>
	На стъклен аквариум във малкия свят
	живее си рибка, ей тъй на инат,
	въздушни мехури бълбукат навред
	и чезнат с последния свой пирует.

	Декорът допълва зелена трева,
	растяща във топлата, бистра вода,
	обгърнала статуя с тъжно лице,
	понеже си няма туптящо сърце.

	Живее си рибката в свойто море,
	и най-вероятно не ще разбере,
	че нейде далече в океана сърдит
	вълните разбива големия кит.

	Преминал през много и страшни места,
	спасил се от хиляди гладни уста,
	но също и топли морета видял,
	и много се радвал, и много мечтал.

	Във мъничка къща детенце расте,
	и някога, може би ще разбере,
	че тя е оазис в големия свят,
	забързан, опасен и малко познат.
	И в него бушуват големи вълни,
	надежди се раждат, умират мечти,
	загрижени хора сноват ли, сноват,
	във всички посоки, със път и без път.

	Единствено тука, във малкия свят
	на краткото детство, цари благодат,
	въздушни мехури бълбукат навред,
	и чезнат с последния свой пирует.
P$
