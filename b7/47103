P>
	По-стара от прастарата история
	и млада по безсмъртие,
	императрица Суета
	обхожда бавно своите салони
	и чука се със звани и незвани.

	Несметните й поданици, с чаши
	препълнени със самомнения,
	очакват я.
	Но тя се бави нещо.
	И гостите кръжат нетърпеливо
	около своите неотразимости,
	засрещат се
	и както венценосни божества
	един през друг минават.

	А ти, поете мой,
	не ми изглеждаш най-добре!
	И все пак, как така попадна тук —
	в света на бляскавата нищета?
	Или… не си познал съвсем до край
	великото човешко очищение:
	да бъдеш нищо!

	Каквото и да е —
	императрицата е вече близо! —
	Поемай чашата!
P$
