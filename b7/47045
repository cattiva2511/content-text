P>
	Послушайте ме, смъртни,
	където и да сте
	във времето!

	Не гледайте напред
	с гледци невиждащи,
	нито зад себе си
	с посърнали зеници! —
	Не съществува бъдеще.
	Ни минало.
	Безмерно настояще
	се движи и провихря
	живота и смъртта ви.

	То — всеки миг
	е бъдеще.
	То — всеки миг
	е минало.

	Затуй в минутите
	на новите години
	напразни са стаканите,
	прелели
	от шумящо вино
	и светлите наздравици
	за ДРУГО
	бъдно.
	Наздравиците стихват.
	Стаканите
	глупеят пресушени.
	А ДРУГОТО…

	Боли ме участта ви:
	да дърпате напред,
	а ДРУГОТО
	да ви засреща,
	каквото
	е БИЛО.
	Да гледате назад
	със скръб,
	а скръбното БИЛО
	да Е.

	И може ли
	да бъде инак,
	когато ден и нощ
	товарите с насилие
	душите си
	и чакате товара ви
	да се превърне
	във крило
	на волен дух!

	Засявате с омраза
	мъртвилото
	на костите си чак
	и чакате да жънете
	любов!

	Минирате с лъжи
	платното на човешкия си път
	и чакате
	да стъпите
	на истина!

	Главявате слуги
	послушни
	от рождение до гроб
	и чакате
	слугите ви
	да станат господари
	на света!

	Със дим от лесни думи
	продухвате
	земя и небеса
	и чакате
	димът да стане дело!

	Послушайте ме, смъртни,
	където и да сте
	във времето!
	Безмерно Настояще
	се движи и провихря
	живота и смъртта ви.
	Преодолейте го, веднъж
	завинаги!
	Преодолейте го,
	за да се срещнете
	с несрещаното
	ДРУГО!

	Защото участта ви,
	кълна се във руините
	на моя храм
	във Делфи,
	е ваше дело.
P$
