P>
	Прескачам
	джунглата на поетическите шифри,
	тъй модни в нашия шифрован свят,
	и най-безшифрово те питам! —

	Кои, кога и как нарекли са те Слънчев сплит
	теб, моя денонощна клада под гърдите ми?
	И има ли за мен убежище, когато
	Утехата е приказчица детска
	и Вярата е антимисъл?

	Мой Слънчев сплит!
	Натрупани са вече неброими Кордилери
	от многолетни ялови надежди!
	От тях земята смъртно натежа!
	И в нощите дочувам как злочестият Атлант
	проклина изнемогнал богове и хора,
	обрекли го на адската му участ.

	Или така внушаваш ми, че всичко е
	безсмислица?

	Ако е вярно туй, тогаз какво е по-безсмислено
	От лудата ти клада?
	Не виждаш ли? Дори и да ме овъглиш,
	не бих могъл самичък да възпра двуногите,
	ни взрива им, в колет, с адрес:
	„До най-невинните“,
	ни президентските
	зловещи самочувствия!

	Прескачам джунглата на поетическите шифри
	и най-безшифрово те моля! —
	Разкрий ми шифъра, където е написано
	как милионите успяват вместо от Живота
	да се страхуват от смъртта
	и тъй да търсят пътищата към Живота!
	Не е ли там и моето убежище?

	Защото, щом не знаем ни какво сме, ни защо
	сме,
	Това е може би най-мъдрото, мой
	Слънчев сплит!
	Най-мъдрото е може би!
P$
