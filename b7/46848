	{img:petleto_i_turskijat_sultan.jpg}
	Живяла някога една бедна жена. Тя имала едно малко петле. Веднъж, както ровело сметта, то намерило елмазена пара.
	По това време наблизо минавал турският султан. Той видял елмазената пара и му казал:
	— Дай ми елмазената си пара!
	Петлето се наежило:
	— Няма да я дам! Тя ще потрябва и на моята господарка.
	Но турският султан взел насила от петлето парата, занесъл я в къщи и я скрил в своята съкровищница.
	Разсърдило се петлето, подскочило на плета и викнало:
	— Ку-ку-ри-гу! Турски султане, върни ми елмазената пара!
	За да не чува петлето, турският султан се заключил в двореца си и заповядал на слугите да затворят добре всички прозорци и врати.
	Тогава петлето кацнало на прозореца, почнало да удря стъклата, да чука с клюн, да пляска с криле и да вика:
	— Ку-ку-ри-гу! Турски султане, дай ми елмазената пара!
	Разгневил се турският султан и заповядал на слугата:
	— Хей, слуга, хвани петлето и го хвърли в кладенеца, за да не вика.
	Слугата хванал петлето и го хвърлил в кладенеца. Ала то рекло в кладенеца:
	— Вода, вода, влей се всичката в моя стомах!
	И всичката вода излязла от кладенеца и напълнила петлето от крачката до гребенчето му.
	Тогава петлето пак кацнало на прозореца на турския султан.
	— Ку-ку-ри-гу! Турски султане, дай ми елмазената пара! — завикало високо то.
	Още по-силно се разгневил турският султан и заповядал на слугата си:
	— Хей, слуга, улови петлето и го хвърли в горящата пещ.
	Слугата уловил петлето и го хвърлил в горящата пещ. Ала петлето пак почнало своята песен:
	— Вода, вода, излей се от мен, залей и угаси огъня!
	Водата мигом заляла огъня и го угасила. И петлето, като че нищо не е било, кацнало на прозореца.
	— Ку-ку-ри-гу! Турски султане, върни ми елмазената пара! — високо и звънливо извикало петлето.
	Още по-силно се разярил турският султан:
	— Хей, слуга, хвани петлето, хвърли го в кошера, нека пчелите го нажилят.
	Слугата хванал петлето и го хвърлил в кошера при пчелите. Но петлето и там почнало песничката си:
	— Пчели, пчели, скрийте се в моите перца, скрийте се в моите крилца!
	Скрили се в перцата, скрили се в крилцата пчелите и петлето пак кацнало на прозореца на турския султан.
	— Ку-ку-ри-гу! Турски султане, дай ми елмазената пара!
	Турският султан не знаел вече какво да прави с петлето.
	— Хей, слуга — извикал султанът, — донеси ми петлето, аз ще го пъхна в широките си шалвари, ще седна отгоре му, ще го смачкам и то ще млъкне!
	Слугата хванал петлето. Турският султан го пъхнал в широките си шалвари.
	Тогава петлето пак почнало:
	— Перца, перца, крилца, крилца, пуснете всички пчели, нека нажилят турския султан!
	Изхвръкнали пчелите, нажилили турския султан. Рипнал султанът, заскачал, замятал се.
	— Ох, ох, дявол да го вземе това петле! Занесете го в съкровищницата, нека намери там елмазената си пара!
	Занесли петлето в съкровищницата. Там то почнало пак своята песничка:
	— Стомахче, мое стомахче, прибери всичките парички, които е заграбил султанът!
	И влезли в петлето целите три корита с пари на турския султан.
	Петлето ги занесло в къщи и ги дало на стопанката си. Тя ги раздала на всичките сиромаси, но и себе си не забравила и досега си живее чудесно, ако не е умряла.
