P>
	Не зная грозно дело,
	нетръгвало на бой
	под знамето на Красотата.

	С какво да й помогна,
	когато аз самата
	под тая синя вис родих се
	да бъда неин образ.
	И бях.
	И в мое име тръгнаха…

	И досега ония викове
	влудяват ме:
	„Мъже на храбрата Елада,
	на бой зове Елена!
	На бой!
	На бой за красотата!“

	Лъжа!
	Пред нея чак Апата —
	богиня на измамата —
	от срам глава наведе.

	Да, аз ли сложих бронзов меч
	в ръцете им
	и разгневена вдигнах
	заспалите платна
	на корабите бързи?

	Не знаеше ли Менелай,
	и Агамемнон, и Ахил,
	и Нестор старият, и другите,
	че аз побегнах от студа
	на царската корона,
	обгърнала косите ми
	в мъртвешки обръч,
	че любовта ми победи,
	та трябваше да побеждават
	победата на любовта?

	Не, всичко, всичко знаеха! —
	Заграбеният свински бут
	им беше по-любим
	от хубостта ми!
	Но кой измежду тях можа
	да сложи длан върху сърцето си
	и да признае:
	„Елена ни е само знаме,
	а ние тръгваме на сеч
	за плячка!“

	И почна грозното:
	Като във паст на анаконда
	попадна Илион.
	От крясъци, от тътен тъп
	на меч, ударил в кокал,
	и боговете оглушаха.
	Под титаническото рамо
	на лютия Аякс
	вратите охкаха,
	огънати навътре.
	А блясъка сребристо-слънчев
	на Менелаевия щит
	помръкна от кръвта —
	разплискана върху му.

	Едва ли някой някога
	оплаквал е така горчиво
	и себе си,
	и прелестния град,
	гнездо и скръбна гробница
	на любовта ми,
	и родните ахейци,
	достойни за оплакване,
	и тоя божи свят, създаден
	за друга участ!

	Злочеста Красота!
	Във неизбродното потъват
	и богове, и мироздания.
	А тя,
	все още ли е жива?
	И мрачния й жребий
	да е слуга на грозотата,
	не се ли е смилил
	над нея?

	Защото все ми се причува
	победен звук
	от бързите копита
	на бялото й войнство!
	Защото чувам как кръвта ми
	готова е да се взриви
	в победния й вик!

	Могъщи Зевсе,
	егидоносецо,
	нали не се самоизмамвам?
P$
