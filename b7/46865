P>
	Смълчано — сиви къщи,
	досущ едни и същи,
	в снега дебел стаени,
	от спомен мил родени.
	Пътеките — покрити
	на хора от следите,
	се губят в полумрака —
	самотен и нечакан.
	Дворове опустели,
	под преспи снежнобели,
	молитвено заспали
	комини натежали.
	Врабчета под стрехите,
	едно до друго свити,
	плетища — онемели,
	от старост гръб навели.
	А нейде, зад стъклата,
	мъждука светлината
	от восъчните свещи —
	искри от дни горещи.
P$
