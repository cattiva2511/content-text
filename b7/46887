P>
D>
	На Красимир Христов Цветков — Къри
D$

	Дойдох на света без топовни салюти,
	живота понесе ме в плен,
	а с него получаваш и мъдрост и глупост,
	кой знае кое е за мен?

	На седем смирено в училище влязох,
	но то не потръгна веднага,
	наложи се майка ми да ми показва,
	а като не учех — тояга.

	Поех по лъжичка от всяка наука,
	пях в хор и целунах момиче,
	и лека-полека от малък и глупав
	пораснах и станах отличник.

	Така покрай мен запрепускаха дните
	и диплома силна си взех,
	загледан във бъдното свое честито
	мечтаех за бляскав успех.

	А то пък излезе напълно обратно —
	получих си своя ритник,
	и вместо студент с настроение лятно
	със зимна тъга съм войник.

	Очаквах с професори важни да споря
	за сложни и умни неща,
	а днес ми не даде дори да говоря
	един избухлив старшина.

	Оттука започвал е значи живота,
	а всичко преди е мираж,
	в главата ми дъжд от прозрения хлопа
	и пада на мокрия паваж.

	Изхвърлен, отритнат, изгубен в тълпата
	за помощ протягам ръце,
	но нийде не виждам искрата, която
	ще стопли и мойто сърце.

	То старта отмина, звукът отшумява,
	но аз се подхлъзнах и „хоп“,
	сега ще лелея за бъдеща слава
	сред кален войнишки окоп.

	И в него ще чакам ветреца попътен,
	превръщащ момчето във мъж,
	глупака в мъдрец, а безпътния в пътник…
	ех, само да дойде веднъж!
P$
