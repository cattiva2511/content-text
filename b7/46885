P>
	Във двора ми, сред храсти и цветя,
	забулена от гъстите треви,
	издига вейки мъничка лоза
	и бавно към високото пълзи.
	Когато ставам с утринния хлад
	усещам как опипващо трепти,
	и сякаш чувам бебешкия плач
	на виното от бъдещите дни.
	Тогава се прехласвам — упоен
	от изненадващия аромат,
	със който млади образи у мен
	извиква многоръката лоза;
	и се унасям — втори път живял,
	и втори път усетил утринта,
	успокоен от лозовия валс,
	във двора ми, сред храсти и цветя.
P$
