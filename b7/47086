P>
	Напира изгрев.
	Като лъчиста чучулига
	след мигове ще се възземе слънцето —
	прадревно божество.
	И тържество тръбите му тръбят.
	И Витоша, сребристо чиста
	оголва бистрата си плът.

	О, светлина!
	Защо ме мамиш, светлина?
	Това, което мракът скрива,
	ти го прикриваш с явност.
	И ме обграждат с ясните си маски,
	бездънни тайни.

	Метафора е тоя свят.
	Непроницаема метафора.
	И ни наказва тоя свят:
	да се родим, да бъдем и отминем
	непроумели нищо.
	Не зная по-жестоко наказание!

	Възлиза слънцето.
	Лъчите му разкриват Витоша
	сто пъти по-прекрасна.
	И смазва ме, и смазва ме до смърт
	метафоричната й ясност!
P$
