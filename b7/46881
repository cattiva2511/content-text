P>
D>
	Посвещавам на родителите си
D$

	Не вярвам във насиления миг
	на изповед, подготвяна отдавна,
	сглобена, редактирана и явна,
	със много поза и колосан лик.

	Съмнявам се във стройните слова
	сълзливи откровения събрали,
	в очакване света след тях да жали
	и прошка да мълви едва-едва.

	Застанах тук пред Вас тъй мимолетен,
	така внезапен и така смутен,
	но вярвайте ми, всеки божи ден
	във себе си целувах Ви ръцете.

	Не бях добър докрай, не бях и зъл,
	мълчах, когато исках да говоря,
	говорейки в мълчание се затворих,
	а винаги съм бил добре дошъл.

	Обиди Ви подхвърлях ей така,
	понякога и отговор получавах,
	ех, как не се научих да прощавам,
	дано да ми простите Вие сега.

	Дано успея този път — смирен,
	неказаното още, да изкажа
	и с него почитта си да покажа
	от Вашите ръце благословен.

	Излишни са безкрайните слова,
	честит съм, че живота сте ми дали
	и че сте с мен в подеми и провали
	безкрайно много Ви благодаря.
P$
