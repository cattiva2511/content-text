P>
	И ето ме, далеч от суетата,
	в смокиновия двор,
	отново насаме.

	Сълзи! — И мои сте, и не.
	Соленият ви извор е далеко:
	в космическия плач на Еремия
	пред безответната стена.
	И още по-натам:
	в очите на епичния Гилгамеш,
	оплаквал верния другар Енкиду.
	И още, още по-натам…

	Добре дошли! —
	Човек, неплакал никога,
	е по-малко човек.
	Ведно с горещия ви излив
	изтича мъката от всички поражения,
	сегашни и очаквани.
	И може би дори победите
	от вас се раждат.

	Благодаря ви!
P$
