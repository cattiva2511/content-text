>	Съдържание
	От А до Я за музей Лувър се състои от кратки статии, като на всяка съответства цвят*, определящ характера й:
	[* Поради естеството на електронната книга, е невъзможно да се ползва цветовият код. — Бел.ел.кор.]
	__Музеят и неговата среда__
	__Творци в Лувъра__
	__Творби и направления__
	Читателят по всяко време, в зависимост от желанието и интересите си, би могъл да пътешества из Лувъра, като следва статиите и препратките* в текста, обозначени със звездички.
	[* В електронния вариант на книгата, страниците с препратки в __Показалец__, не могат да се проследят, и той е премахнат. — Бел.ел.кор.]
	{img:1_pod_piramida.jpg|#Под пирамидата на Лувъра.}
	{img:2_purvi_vtori.jpg|#Първи и втори етаж на Лувъра.}


>	Лувърът през вековете

>>

	{img:3_oburnata.jpg|#Поглед към пирамидата, снимана от обърнатата пирамида на преден план. Архитект Йео Мин Пей, 1989 г.}
	В началото вероятно е било само географско название, след това ловно поле, на което е построено малко укрепление, после кралска крепост, и накрая се превръща в музей. Днес думата „Лувър“ е достатъчна сама по себе си. Вече не е необходимо да се добавя пояснението „музей“ — дотолкова известността е сложила своя отпечатък върху това място, където изкуството е пълноправен господар и извиква представата за „най-големия музей в света“.
	{img:4_sharl.jpg|#Шарл V, крал на Франция. Варовик. Ил дьо Франс, XIV в.}


>>	А. От укрепения замък до музея

#	Крепостта на Филип Огюст
	{img:5_vutreshen.jpg|#Лувърът, вътрешен изглед на част от Лувъра от времето на Филип Огюст.}
	През 1190 г. Филип Огюст (Август) заповядва да се изгради крепостна стена, за да брани Париж. Той желае да превърне града в истинската столица на Франция, придавайки му по този начин престижност и политическа мощ. Издигнат е и донжон, обграден от крепост с две странични кули — възправя снага Лувърът, построен по образеца на замъците от тогавашната епоха и според новите правила на военната архитектура. Това укрепено място подслонява воините, както и арсенала, нужен за отбраната на Париж. Има и тъмница, запазена за бележити затворници, като Феран — граф на Фландрия, победен при Бувин. Луи IX Свети поръчва да се обособи зала за важни приеми, а през 1295 г. Филип Хубави разполага в Лувъра кралската хазна. Но Шарл V, наречен Мъдрия, е този, който решава да преобрази неудобната крепост в по-обширно и просторно жилище, достойно да прославя величието на владетелите. Обзаведени са разкошни апартаменти, в съзвучие с модните тенденции, подвластни на комфорта и лукса. В кулата „Ла Фоконри“ (на мястото на днешния павилион „Сюли“) е подредена кралската библиотека, съдържаща 973 ръкописа. За свое удоволствие и наслада Шарл V нарежда да се оформи голяма градина на север и една по-малка с изглед към Сена.
	{img:6_panorama.jpg|#Лувърът през 1200 г. (панорамен изглед, детайл). Макет от Р. Мюние и С. Полоновски, мащаб 1:1000.}
	През 1528 г. Франсоа I, в желанието си да спечели благосклонността на парижани и да се установи в „нашия прекрасен град Париж“, се заема да превърне крепостта, с все още средновековен облик, в дворец според вкусовете на Ренесанса. За тази цел първо разрушава донжона. През 1540 г. кралят приема император Карл V сред блясъка и великолепието на новия си дворец, а през 1546 г. реконструкцията му е поверена на архитект Пиер Леско.
	{img:7_detail.jpg|#Лувърът през 1572 г. (панорамен изглед, детайл). Макет от Р. Мюние и С. Полоновски, мащаб 1:1000.}
	Занапред Лувърът ще бъде една от резиденциите на френските владетели. Непрестанно ще се уголемява, преобразява, разхубавява — своеобразна витрина на кралската власт. През 1564 г. Катерина Медичи поръчва на Филибер Дьолорм да изгради Тюйлери. По времето на Анри IV на брега е построена Голямата галерия. Луи XIII разполага там Монетния двор, както и Кралската печатница, а Луи XIV се съсредоточава върху Колонадата на източното крило. Напуснат най-напред от Франсоа I, който предпочита замъците край Лоара, Лувърът отново е изоставен: през 1678 г. Луи XIV се премества във Версай.
	В отсъствието на суверена кралските Академии заемат апартаментите и стават господари на пространството, художници и придворни свиват гнездо, поделяйки си помещенията.
	Междувременно насред този безпорядък — невъобразим днес — Лувърът приютява кралските колекции. От 1699 г. всяка година в залите му се устройват изложбите на Академията за живопис и скулптура. Те привличат все повече и повече посетители, критиците се тълпят. В своите Салони (1759–1781) Дени Дидро запечатва живата, ярка хроника на събитията. Така започва да си проправя път идеята Лувърът да се превърне в музей.


#	27 юли 1793 г. — Музеум за краля
	Оставен на произвола, незавършен, в ръцете на тълпа паразити, Лувърът скоро събужда негодуванието на интелектуалците. Трябва да му се възвърне ролята на кралска обител, да се приключи строежът и кралските колекции да станат достъпни за публиката. През 1765 г. в статията „Лувър“ на Енциклопедия, или Тълковен речник на науките, изкуствата и занаятите Дидро отново изразява позицията си в Голямата галерия да бъде уреден музей. Ала средствата не достигат и въпреки благословията на Луи XV проектите са изоставени. Работата по тях ще бъде възобновена при Луи XVI, благодарение на авторитета, вещината и енергичността на граф Д’Анживилие, назначен през 1774 г. за директор на кралските сгради.
	Той купува престижни произведения на изкуството, нарежда да се направи опис на сбирките, попълва ги и се грижи за реставрирането на картините. Поръчва и мраморни статуи на велики личности, за да украси бъдещия музей. Но не ще види завършека на мащабното си дело, прекъснато от Революцията.
	Най-после с декрет от 27 юли 1793 г. Конвентът обявява създаването на Централен художествен музеум. Разположен е в Квадратния салон и в Голямата галерия и тържествено е открит на 10 август 1793 г. Една след друга залите се изпълват: Голямата галерия подслонява живописните платна, Малката галерия е посветена на античността. Най-изящните мраморни скулптури, взети от папските колекции на двореца Белведере във Ватикана, пристигат с подобаваща церемониалност — сред тях са _Лаокоон_, _Аполон Белведерски_, _Венера Книдска_. Необходимо е бързо да се обзаведе ново пространство за тези творби. Това ще бъде Музеят на античните произведения на партера на Малката галерия, открит на 9 ноември 1800 г. в присъствието на Жозефина дьо Боарне и Наполеон Бонапарт.
	{img:8_kude.jpg|#Огюст Куде, Наполеон посещава стълбището на Лувъра, воден от архитектите Персие и Фонтен, XIX в. Маслени бои върху платно.}
	Виван Денон е назначен за генерален директор на музея, който през 1803 г. е наречен „Наполеон“. Върху Фронтона на входа е поставен импозантен бронзов бюст на императора, увенчан с лавров венец, дело на Лоренцо Бартолини. Днес е изложен в една от залите, проследяващи историята на Лувъра. Шедьоврите, заграбени при Наполеоновите походи в Европа, намират своето място в музея, който само за няколко години ще се превърне в най-значителната художествена съкровищница в света. Започва работа по разширяването му под ръководството на Шарл Персие и Пиер Фонтен, официални архитекти на императора.
	След падането на Империята през 1815 г. условията за връщане на завзетото, наложени от съюзниците, победили Наполеон, за известно време накърняват богатството на колекциите. Все пак в периода на Реставрацията и Юлската монархия Лувърът получава нов тласък, благодарение на прехвърлянето на скулптурите от Музея на френските паметници, затворен през 1817 г., и на разрастването на колекциите от древни находки. През 1826 г. Жан-Франсоа Шамполион е назначен за уредник на Египетския отдел и скоро в Лувъра прониква асирийското изкуство с огромните крилати бикове от Хорсабад.
	{img:9_viskonti.jpg|#Анж Тисие Висконти представя на Наполеон III плана на Новия Лувър, 1866 г. Маслени бои върху платно.}
	Още при Втората република Наполеон III желае да завърши големия Лувър, което ще рече да се обединят Лувърският дворец и Тюйлери — последен грандиозен етап, често планиран, но така и останал неосъществен. Той поверява строителните работи на Лодовико Висконти, който внезапно умира през 1853 г. Ектор Льофюел заема неговото място и четири години по-късно императорът тържествено открива Новия Лувър.
	{img:10_ziks.jpg|#Бенжамен Зикс, Император Наполеон III и императрица Мария-Луиза посещават Залата на Лаокоон през нощта 1810 г. Перо, бистър, 39 х 26 см.}
	Вътре всичко излъчва богатство, разкош и вкус към блясъка. Великолепните апартаменти на Наполеон III греят в злато и тънат в мрамор, натежали от пищна украса. Ала бунтът се задава с грохот — през септември 1870 г. рухва Втората империя; през 1871 г. Комуната разтърсва Париж. Гюстав Курбе е избран да оглави Комисията по изкуствата. Тя трябва да подготви отново отварянето на музея. Но когато правителствените войски от Версай нахлуват в Париж, комунарите подпалват Пале Роял, Министерството на финансите, двореца Тюйлери и дирекцията на Екол де Боз-Ар в северното крило на Лувъра. Много бързо са предприети възстановителни работи, ръководени от Льофюел… докато през 1882 г. водачите на Републиката решават да сложат край на значителна част от историята на кралете и императорите — сриват останките от Тюйлери.


#	Големият Лувър
	При все това политическите сътресения, революциите и войните не ще повлияят върху обогатяването на колекциите в Лувъра. Напредъкът на музейното дело налага по-добро експониране на творбите; развитието на историята на изкуството позволява по-задълбоченото им оценяване, а непрекъснатото увеличаване на публиката изисква постоянни подобрения и откриване на нови пространства. Между двете световни войни е разгърнат план за цялостно обновление, който предвижда окончателното преобразяване на двореца в музей. Последният етап е присъединяването на павилиона „флора“, реконструиран окончателно през 1977 г.
	Най-после в дългата история на Лувъра ще се отвори нова страница, когато през септември 1981 г. президентът на Републиката Франсоа Митеран взема решение да предостави на музея помещенията, заети от Министерството на финансите. Така става възможно пълното излагане на колекциите, преустройството на местата за прием на посетители, открояването на средновековния Лувър, възкресен благодарение на археологическите разкопки, извършени преди започването на обновителните дейности. Ръководител на този амбициозен проект е американският архитект Йео Мин Пей, вече известен с работата си върху новото крило на Националната галерия на изкуствата във Вашингтон. Стъклената пирамида, построена през 1989 г. в сърцето на архитектурния ансамбъл, покрива и осветява въвеждащата зала „Наполеон“ — внушително пространство, отправна точка към различните отдели на Лувъра. Символ на епохата на фараоните, в своята простота тя се явява свързващо звено между древните цивилизации и върховите технологии от края на ХХ-то столетие.


>>	Б. Колекциите през годините

>>>
	Историята на двореца Лувър, превърнат официално в музей през 1793 г., е преплетена и с историята на неговите художествени колекции, които водят началото си от XII век и оттогава не са престанали да се разрастват.


#	Първите кралски колекции
	Още когато Лувърската крепост наподобява своето изображение от миниатюрата на братя Лимбург в _Пребогатия Часослов на херцог Дьо Бери_, тя вече е подслонила кралската хазна. През следващото столетие Шарл V съхранява там прекрасната си колекция от ръкописи. Заслугата за първата кралска колекция от живописни произведения принадлежи на Франсоа I, на безпогрешния му избор и на прозорливите откупки. През 1516 г. владетелят кани във Франция Леонардо да Винчи; след смъртта на твореца ще купи прочутата _Джоконда_. По-късно Луи XIV, съветван от Колбер, обогатява колекциите. Кралят Слънце купува, поръчва или получава множество платна, така че при кончината му Кабинетът с картините (1709–1710) съдържа 1478 творби, от които 930 френски, 369 италиански и 179 — на школи от Севера. За първи път той признава благородния характер на графичното изкуство, като през 1671 г. купува 5542-те рисунки, събрани от банкера Еврар Йабах.
	В кралските колекции осезаемо присъства и класическата античност. Скулптурите и мраморните ваяния най-често са от Италия. Ришельо и Мазарини, вещи любители и страстни колекционери, купуват редица произведения за своя сметка. Античната колекция на краля, допълнена с няколко мраморни статуи, собственост на Мазарини, е разделена между Версай, Тюйлери и — след 1692 г. — новата Зала на античните творби.


#	Подемът на археологията — Египет и Близкият изток влизат в Лувъра
	През 1826 г. Шамполион купува невероятната колекция на Солт — британски консул в Кайро, наброяваща 4000 археологически единици. Той е упълномощен да устрои във вътрешността на музея „Шарл X“ секция, посветена на Древен Египет. Скоро 9000 експоната са изложени в новите зали, специално проектирани от архитект Фонтен. Според мащабната идея на Шамполион, Египетският отдел трябва да възкреси величието и значимостта на една цивилизация във всичките й аспекти — художествен, етнографски, културен.
	{img:11_laru.jpg|#Гийом Ларю, Пред големия сфинкс, 1935 г. Маслени бои върху платно, 88 х 69 см.}
	В средата на XIX век подялбата на предметите, намерени при разкопките, е регламентирана — тогава в Лувъра попада _Писарят_, Френският институт по археология в Кайро, създаден през 1880 г., организира и подпомага френските проучвания в Египет. След Втората световна война притокът на археологически находки чувствително намалява, но благодарение щедростта на дарителите колекциите не престават да се попълват.
	Междувременно, докато Египетският отдел постепенно добива облик, Пол-Емил Бота — френски консул в Мосул (Ирак), открива останките от двореца в Хорсабад и през 1847 г. вкарва асирийското изкуство в Лувъра. Далечните и непознати светове стават все по-близки. Музеят бързо се присъединява (и днес) към големите археологически експедиции в страните от Изтока.


#	Обогатяването на колекциите
	{img:12_vremena.jpg|#Юбер Робер, Залата на годишните времена в Лувъра, около 1802–1803. Маслени бои върху платно, 46 х 37 см.}
	__Откупките__. След отварянето на Музеума през 1793 г. живописни платна, скулптури и предмети на изкуството от различни кралски резиденции постепенно намират място в изложбените зали и обогатяват вече съществуващите сбирки. Владетелите и техните наследници водят политика на откупки, в резултат на което нерядко цели колекции стават притежание на Лувъра. Те не само съдържат прекрасни творби, но са и обект на непрестанни изследвания.
	През 1808 г., с придобиването на прочутата колекция „Боргезе“, постъпват чудесният _Гладиатор_ и още 400 антични мраморни произведения. През 1862 г. Наполеон III, увлечен по археологията, купува колекцията на маркиз Кампана — в Лувъра влизат _Саркофаг на съпругите_ и антични керамични творения, както и най-значителната в света колекция изделия от майолика и стотина италиански картини от епохата на треченто и куатроченто.
	За да се канализира тази политика на изкупуване, през 1895 г. е основано Събрание на националните музеи към Министерството на културата. То е призвано да набира необходимите средства за обогатяване на музейните експозиции.
	__Даренията__. Невъзможно е тук да се споменат хилядите дарители, допринесли със своята щедрост за разрастването на художествените колекции. Някои имена — като Луиз, Ингеборг и Атертон Къртис, дарили чрез завещание (1938) 1500 творби, включително пластиката _Рахерка и съпругата му_; Шарл Соважо, предоставил през 1856 г. колекцията си от предмети на изкуството от Средновековието и XVI век; доктор Ла Каз, дарил чрез завещание (1869) една от най-богатите колекции от живописни платна в Лувъра; Томи-Тиери, завещал (1902) картини от представители на Барбизонската школа — са по-слабо известни на широката публика.
	Не малко дарения се свързват с прочути личности. Сред тях са барон Адолф дьо Ротшилд, оставил на Лувъра чудесната си колекция от скъпоценни религиозни атрибути от Средновековието и Ренесанса; граф Исаак дьо Камондо, дал сбирките си при условие да не бъде нарушавана целостта им в продължение на петдесет години; барон Едмон дьо Ротшилд, който в навечерието на Втората световна война завещава колекцията си от щампи, рисунки и книги; господин и госпожа Давид Давид-Уейл и господин Ставрос С. Ниаркос, предоставили изключителни френски драгоценни предмети от XVII и XVIII век; Гюстав Кайбот и Етиен Моро-Нелатон, благодарение на които в музейните зали прониква новата живопис, сътворена от техните приятели импресионистите; или още Карлос де Бестеги, дарил великолепни портрети…
	Друг начин за умножаване на музейните експонати е добиването на права за наследяване или замяната срещу равностойни произведения на изкуството след одобрение от междуведомствена комисия.
	През 1897 г. е създадено Обществото на приятелите на Лувъра. То дава възможност на онези, които желаят да подпомогнат откупките, да го направят анонимно.
	{img:13_goljama.jpg|#Жорж Льору, „В Голямата галерия на Лувъра“, 1954 г. Маслени бои върху платно, 89 х 151 см.}


>>	В. Посещение в Лувъра

	На посетителя се предлагат множество варианти. Ако разполага с малко време, би могъл с помощта на пътеводител за един-единствен ден да види най-големите шедьоври на Лувъра, всички представени в „От А до Я за музей Лувър“. Той ще открие онези безименни жени и мъже, станали известни, откакто обитават залите на музея. Усмихнала (_Джокондата_) или осакатена (_Венера Милоска_), безмълвна работничка (_Плетачка на дантели_) или професионална измамница (_Нечестният картоиграч с асо каро_), покорителка с разголена гръд (_Свободата, предвождаща народа на барикадите_) или възхитителна многодетна майка (_Молитва преди ядене_) — безчет са тези прекрасни непознати в Лувъра. Неколцина мъже се стремят с подвизите си да привлекат вниманието на публиката. Ценителят може да съзерцава храбрия боец (_Гладиатор Боргезе_), законотвореца (_Кодексът на Хамурапи_), този, който се съизмерва с бога (_Аменхотеп IV_), верния годеник (_Автопортрет на Дюрер_), висшия сановник, придружаван от младите си пажове (_Първият министър Сегие_), или съвършени и безстрашни герои (_Клетвата на Хорациите_).
	Ако желае да разгледа по-систематично и по-цялостно, но и за повече време, посетителят би могъл да обиколи седемте отдела на Лувъра: ще мине от великолепието на Изтока („Източни паметници“) към вечния Египет („Египетски паметници“), от класическата красота („Гръцки, етруски и римски паметници“) към съкровищата на Средновековието и Ренесанса („Приложно изкуство“) и от триизмерните ваяния („Скулптура“) към безкрайните перспективи на живописните платна („Живопис“) и графичните рисунки („Графика“). Накрая, отправяйки взор към далечни хоризонти, ще попадне в селенията на примитивисткото изкуство — скулптурни шедьоври от Африка, Азия, Океания и Америките, изложени в музея през пролетта на 2000 година.
	{img:14_kvadrat.jpg|#Джузепе Кастилионе, Квадратният салон в Лувъра, 1861 г. Маслени бои върху платно, 103 х 69 см.}
	Лувърът е и величествена, впечатляваща история на френската архитектура от XIII до XX век. Посетителят може да й се любува на всеки етаж и да се наслаждава на фасадите и крилата на ансамбъла, които се простират пред погледа от бреговете на Сена до Рю дьо Риволи, от църквата Сен Жермен л’Оксероа до градините на Тюйлери.
@	Брижит Говиньон
	{img:15_suli.jpg|#Поглед към фасадата на павилиона „Сюли“ и към пирамидата на Лувъра.}


>	От А до Я за музей Лувър

>>	Орел на Сюже

	{img:16_orel.jpg|#Орел на Сюже, „Сен Дени“, преди 1147 г. Порфир (ваза), обков от позлатено сребро, украса с черен емайл (ниело), 43,1 х 27 см.}
	Сюже е абат на „Сен Дени“ от 1122 г. до смъртта си през 1151 г. Приятел и съветник е на Луи VI, после и на Луи VII. На него е поверено регентството на кралството в отсъствието на Луи VII по време на Втория кръстоносен поход (1147–1149). Той е влиятелен политик, стреми се да засили кралската власт и поставя абатството „Сен Дени“ в центъра на амбициите си. Предприема реконструкцията му и следи строителните работи да вървят бързо. Източната част на католическия манастирски храм — хорът, построен между 1140 и 1143 г., е един от най-ранните образци на готическата архитектура с лъчистите параклиси, кръстатите сводове и витражите, щедро пропускащи светлината. Сюже се заема да обогати съкровищницата на оглавяваната от него обител и изисква от изкусни ювелири, включително майстори от Ил дьо Франс, да създадат изделия, в които да вложат цялата си изобретателност. Поръчва четири обкова за реставрацията на старинни съдове от камък. Новите произведения са завършени към средата на XII век и ще бъдат част от съкровището на „Сен Дени“ до 1793 г. Това са _Орел на Сюже_, _Ваза на Алиенор_, _Ибрик от сардоникс_, съхранявани в Лувъра, и _Потир на Сюже_, намиращ се в Националната галерия на изкуствата във Вашингтон.
	Орел на Сюже е най-удивителният, най-невероятният от тези съдове, направен на базата на антична порфирна ваза, произхождаща от Египет или от имперски Рим, която духовникът твърди, че е открил в ракла в абатството. Латински надпис в основата на горната част уточнява: „Този камък заслужаваше да бъде обкован в злато и драгоценни камъни. Беше мрамор, но така е по-ценен от мрамора.“ Превърнат в ибрик, вдигнал надменно глава над източена шия със съвършено изваяно оперение, величественият орел е стъпил здраво на краката си и в ноктите си държи риби. Крилете му са разперени от двете страни на вазата, засилвайки усещането за мощ и властност, което предметът внушава.


>>	Аменхотеп IV

	{img:17_amenhotep.jpg|#Бюст на Аменхотеп IV (Ехнатон), Египет, около 1365–1360 г. пр.Хр. Розова глина с останки от рисунки, височина 1,37 м.}
	Новото царство (1550–1069 г. пр.Хр.) е една от най-бляскавите епохи в историята на Древен Египет. След изгонването на хиксосите и обединяването на държавата фараоните предприемат мащабни военни походи и завладяват Нубия и Близкия Изток. Богатствата са в изобилие — с Аменхотеп III (1391–1353 г. пр.Хр.) започва период на умиротворение. Изкуството достига висока степен на съвършенство, за което свидетелства изящният релеф на главата на Аменхотеп III от заупокойния му храм в Западна Тива, днес разрушен. След неговата смърт на трона се възкачва синът му Аменхотеп IV (1353–1337 г. пр.Хр.) със съпругата си Нефертити, дарила го с шест дъщери. Поклонник на Атон, олицетворение на слънчевия диск, единствения бог, извор на всеки живот, владетелят желае да наложи на своя народ този нов култ. Издига в Тива храмове за прослава на бога на новата религия, променя името си от Аменхотеп — „Амон е доволен“ — на Ехнатон — „угоден на Атон“, и премества столицата на държавата в Ахетатон, Горен Египет, на мястото на днешното селище Тел ал Амарна. Той забранява почитането на Амон и въвежда като единствен и официален култа на Атон.
	Бюстът на Аменхотеп IV, показан тук, е предоставен на Франция от египетското правителство през 1972 г. заради приноса й в спасяването на храмовете на Нубия. Фрагмент от статуя колос, тази глава удивлява с начина, по който са скулптирани чертите на владетеля. Очите са изтеглени, лицето е издължено, устните са месести и оживени от странна усмивка.
	Далеч от идеализирането, характерно за предишните епохи, това все пак не е точен портрет, а по-скоро отговор на новите художествени условности, наложени, за да бъде изобразен този, който е едновременно въплъщение на бога и посредник между върховното божество и човеците.


>>	Апартаменти на Наполеон III

	{img:18_apartamenti.jpg|#Лувър, изглед от Големия салон на Апартаментите на Наполеон III.}
	Наполеон III се обявява за император на Франция на 2 декември 1852 г. и възлага на архитект Лодовико Висконти да ръководи строежа на Новия Лувър, който трябва да обедини Лувърския дворец и Тюйлери, и да проектира приемните на правителството. След смъртта на Висконти начинанието се поема от Ектор Льофюел през 1854 г. Ансамбълът от салони, разположен по протежение на Рю дьо Риволи, тържествено е открит на 11 февруари 1861 г. с маскен бал, останал в историята. Между 1871 и 1989 г. е зает от Министерството на икономиката и финансите. Достъпен е за посетители от 1993 г., с невероятно запазен оригинален интериор и мебелировка. Апартаментите представляват съвършен, уникален образец на стила „Наполеон III“.
	От Стълбището на министъра се влиза в обширно преддверие, в което стените са със скулптирана ламперия. Въвеждащата галерия води вляво към Семейния салон, от който се отива в малките апартаменти, и към Театралния салон, чиято хармонична флорална украса е доминирана от плафона на Опост Жандрон „Сезоните на цветята“. Следва Големият салон, където внушителните мебели, полилеите, искрящи с хиляди кристали, тежките тъкани, златото, мраморът и бронзът свидетелстват за вкуса на епохата към лукса и комфорта. Върху фронтоните са изрисувани сцени от изграждането на Лувъра и Тюйлери, а на тавана е изобразено обединяването на двата двореца от Наполеон III. Оттам се стига до Малката и Голямата трапезария, които при многолюдни приеми се съединявали. Обстановката в тях е по-строга — небе, населено с екзотични птици, увенчава Голямата трапезария; дълга маса и салонен бюфет, украсен с позлатен бронз, подчертават монументалността на ансамбъла. Служебно стълбище е отвеждало към помещението със сребърните съдове и прибори.


>>	Аполон от Пиомбино

	{img:19_apolon.jpg|#Аполон, наречен Аполон от Пиомбино, втората половина на V в. пр.Хр. (?) Бронз, височина 1,15 м.}
	Син на Зевс и Лето, Аполон е близнак на Артемида. Той е бог на музиката и поезията, предводител на музите, но и страховит и жесток воин. Символизира древногръцкия идеал за красота и вероятно е служил за прототип на редица антични статуи, като _Курос_ (575 г. пр.Хр.), намерен на мястото на храма на Аполон в Акциум (Гърция), или _Аполон Савроктонос_ (който убива гущер), римско копие от оригинал на Праксител (около 350 г. пр.Хр.). Показаният тук прелестен Аполон от бронз е открит в Тиренско море, близо до град Пиомбино, обърнат към остров Елба. Първоначално е държал в дясната ръка лък, а в лявата — патера. Младият бог сякаш пристъпва леко; на левия му крак със сребърни букви е инкрустирано посвещение на Атина. Косите с изящно изваяни букли обрамчват лице с фини черти, подчертават силата на шията и линията на раменете. Гъвкавите мускули на тялото, както и съвършените, балансирани пропорции превръщат статуята в олицетворение на красотата.


>>	Стрелци на Дарий I

	Стрелците от личната гвардия на Дарий I (522–486 г. пр.Хр.), цар на персите, съставят елитен корпус. Херодот ги нарича „безсмъртните“. Те дефилират по стените на двореца в Суза с лък и колчан на рамо, копието опряно на единия крак. Всички в една и съща поза, крачат надясно или наляво, облечени във везани мантии, с коси, опасани с усукани ленти, с къдрави и добре оформени бради, фигурите разкриват виртуозното майсторство на персийските художници в монументалната украса с керамична облицовка — тази техника, родена през второто хилядолетие преди Христа, широко известна във Вавилон през VI век пр.Хр., е просъществувала до налагането на исляма.
	Дарий I обединява различните персийски племена в обширна държава, включително Египет и част от Индия. Столицата си установява в древната Суза, основана 3000 години по-рано, и изгражда нов град — Персепол, в сърцето на родната си провинция. Привлича архитекти, зидари, скулптори и ювелири от всички краища на държавата, за да издигнат неговия дворец. В Суза, както и в Персепол построява _ападана_ — парадна зала с колони, предназначена за важни приеми. Залата в Суза прераства в дворец от традиционен месопотамски тип, от непечена тухла с тухлена облицовка с цветна глазура. Релефите по двете стълбища, водещи към тронната зала, изобразяват стрелците, придворни и приносители на дарове, също и фантастични животни, символизиращи покровителството на бог Ахурамазда.
	{img:20_strelzi.jpg|#Персийски стрелци на Дарий I, Суза, около 500 г. пр.Хр. Теракота с многоцветна глазура, височина на всеки стрелец 1,60 м.}


>>	Архитекти в Лувъра

	{img:21_flamanski.jpg|#Фламандски художник, работил в Париж, Пано с Парижкия парламент (детайл: Лувър), около 1452 г. Маслени бои върху дърво, 2,26 х 2,70 м.}
	Осем столетия са нужни, за да се изгради Лувърът, осем столетия на преобразувания, разрушения, реконструкции и разширения. Строители и архитекти превръщат една крепост в музей, където архитектурата и украсата са шедьоври сами по себе си.
	Първият сред тях — Раймон дю Тампл, архитект на Шарл V, преустройва Лувъра в кралска резиденция. Той създава жилищни помещения, избива прозорци, построява два нови корпуса, свързани с монументално стълбище — „големия винт“.
	По искане на Франсоа I през 1546 г. на Пиер Леско, в сътрудничество със скулптора Жан Гужон, е поверено издигането на „внушителен пищен корпус“ на мястото на западното крило.
	Така се оформят западната и южната фасада на Квадратния двор. През 1564 г. кралицата майка Катерина Медичи се чувства притеснена в замъка и поръчва на Филибер Дьолорм величествен дворцов комплекс, който трябва да се възправя в съседство, на територията на Тюйлери. Само част от проекта ще види бял свят.
	Жак II Андруе дю Серсо и Луи Метезо завършват Голямата галерия (1595–1610), дълга 460 м, наречена също „галерия на брега на водата“. Тя е свързвала Лувъра с двореца Тюйлери. Жак Льомерсие вдига павилиона „Л’Орлож“, удължава западното крило и започва изграждането на Квадратния двор.
	Между 1668 и 1678 г. Клод Перо, Луи Льо Во и Франсоа д’Орбе построяват монументалната Колонада, която отваря Лувъра към града.
	През 1754 г. Жак-Анж Габриел и Жермен Суфло отново подхващат строителните работи, изоставени след смъртта на Луи XIV (1715).
	Наполеон I възлага на Шарл Персие и Пиер Фонтен да се заемат с архитектурния ансамбъл: те обединяват фасадите на Квадратния двор. Фонтен предлага план за свързването на двата двореца: ново крило израства успоредно на Рю дьо Риволи.
	Феликс Дюбан доразвива извършеното от Фонтен. Реставрира фасадите на Малката и Голямата галерия.
	Наполеон III отдава предпочитание на проекта на Лодовико Висконти, който окончателно трябва да съедини Лувъра и Тюйлери. След смъртта му през 1853 г. Ектор Льофюел продължава делото, без да променя първоначалния замисъл. Между 1861 и 1865 г. реконструира част от Голямата галерия и павилиона „Флора“. След опожаряването на двореца Тюйлери на 23 май 1871 г., при разгрома на Парижката комуна, Льофюел поправя крилото „Ришельо“, възстановява павилиона „Флора“ и построява павилиона „Марсан“.
	През 1983 г. Йео Мин Пей е избран да осъществи Големия Лувър. Стъклената пирамида, която оформя новия вход на музея, тържествено е открита през 1989 г., когато се чества двестагодишнината от Френската революция.


>>	Примитивистко изкуство

	„Мнозина желаят да видят в Лувъра изкуството на чернокожите и то ще влезе там“, заявява Андре Малро през 1976 г. По волята на президента на Републиката Жак Ширак творби, наречени примитиви, намират своето място сред музейните експонати редом с _Нике от Самотраки_ и _Джокондата_. В изцяло обновения павилион „Ле Сесион“ занапред ще се съхраняват над сто шедьовъра, подредени по географски ареали в посока от запад на изток, от Африка към Северна Америка (Арктика) и Южна Америка, минавайки през Азия и Океания.
	Изложените скулптури са подбрани измежду хиляди произведения от френски и чуждестранни колекции. Представляват съвършени образци на съзидателния гений и художествената дарба на анонимни творци. Извън времето и пространството, те сякаш „приканват към пътешествие и наслаждение“.
	{img:22_chupikuaro.jpg|#Скулптура на Чупикуаро, 600–100 г. пр.Хр. Теракота, височина 31 см.}
	С мощните си бедра, закръглен корем, мънички ръце, свити под прав ъгъл, стърчащи рамене и глава с изпъкнал нос, тази удивителна глинена статуетка олицетворява женствеността; тя изпълнява първозданна роля в световния порядък и в древното мексиканско общество, откъдето произхожда. Символизира Земята, възраждането на сезоните, плодовитостта, храната. Ваятелят, който я е моделирал, е откроил пълнотата на това женско тяло — обагрено в наситено червено, то е покрито с чудесни геометрични орнаменти от начупени линии, ромбове и бели квадрати, обточени с черно, които му придават магическа, загадъчна сила. Изображенията върху слабините и бедрата несъмнено извикват представата за изрисуваните тела на жените по време на ритуали.


>>	Баптистерий на Сен Луи

	{img:23_baptisterii.jpg|#Баптистерий на Сен Луи, Египет или Сирия, около 1320–1330 г. Медна сплав, инкрустирана със злато, сребро и черен емайл, 50,2 х 22,2 см.}
	Датирането на този предмет, шедьовър на изкуството на мамелюките, носещ шест подписа на Мухамад ибн Заин, поражда не малко спорове. Все пак стеснената му форма, която в горната част значително се разширява, насочва към периода на управлението на един от най-бележитите мамелюкски владетели, Мухамад ибн Калаун.
	Върху външната повърхност на съда, изработен от един-единствен меден лист, върволица сановници крачат, носейки трофеи или емблемни предмети; така началникът на гардероба държи сгъната кърпа, символ на неговата длъжност. Тези персонажи изпъкват на прекрасен фон с растителни мотиви, между които са сгушени дребни животни. Горната разширена част е украсена с медальони, изобразяващи принц на трон, обграден от „човек с перо“ — секретаря, и „човек със сабя“ — оръжейника. Във вътрешността на кръщелния купел бойни сцени, в които конници с ризници яростно се възправят едни срещу други, се редуват с ловни епизоди. На два срещуположни медальона по напречната ос са инкрустирани щитове от френския герб, добавени през XIX век за кръщението на принц Наполеон-Йожен.
	Наименованието „Баптистерий на Сен Луи“ е дадено през XVIII-то столетие на този съд, вероятно използван при кръщението на Луи XIII и после на кралските деца. Двойният кръг риби на дъното е най-незапазената част на купела.


>>	Барок

	Изкуството на барока е родено в Италия в края на XVI и началото на XVII век. След Тридентския събор (1545–1563), свикан от папа Павел III за реформиране на църковните институции и препотвърждаване силата на вярата, творците са подтиквани да прославят всемирната и триумфираща Църква. Първоначално барокът се асоциира с римската архитектура и скулптура, впоследствие се разпростира във всички форми на творчество — театър, музика, живопис, приложни изкуства, градинско изкуство, мебелировка. Това мощно дихание на християнското изкуство слага отпечатъка си върху две столетия, предшестващи френската революция, и обхваща целия свят — от Европа до Китай и Южна Америка.
	{img:24_luv.jpg|#Пиер Пюже, Милон Кротонски, разкъсван от лъв, 1670–1682. Мрамор, височина 2,70 м.}
	През 1915 г. в значимия си труд, озаглавен _Основни понятия на историята на изкуството_, Хайнрих Вьолфлин дефинира характерните особености на стила на барока, като го противопоставя на възраждащия се класицизъм: класицизмът е строг и апелира към разума; барокът е пищен и разчита на емоцията, изобилието от форми, илюзията. По-чувствителна спрямо класицизма, Франция на XVII век все пак намира своеобразно равновесие, отговор на барока. Пиер Пюже (1620–1694) поделя живота си между родната Прованс и Италия, където барокът, но и античността вдъхновяват творчеството му. Той укротява своя плам на провансалец в пределите, в които се простира френският барок. Два от мраморните му шедьоври — _Милон Кротонски_ (1670–1682) и _Персей и Андромеда_, завършен през 1684 г. — са изложени в двора „Пюже“ в Лувъра. Докато първият изразява моралната и физическа болка на героя, вторият — с дисбаланса на композицията и мощните ефекти на контраста, е едно от най-бароковите произведения на френската скулптура.


>>	Баталия

	През 1432 г. флорентинците разбиват армията на Сиена. За да възвеличи събитието, Козимо Старши поръчва на Паоло Учело (1397–1475) три големи пана, изобразяващи решителните моменти на битката, предназначени за двореца му във Флоренция.
	Днес творбите, рисувани около 1456–1460 г., са пръснати между Националната галерия в Лондон (Атаката на Николо да Толентино начело на флорентинците), галерията „Уфици“ във Флоренция (_Сваленият от седлото Бернардино деле Чиарда_) и Лувъра в Париж. Картината в Лувъра е запечатала контраатаката на Мишелето да Котиньола, който осигурява окончателната победа. Композицията отразява движението на конете: конят вдясно е спрял, белият до него тъкмо потегля, този на Мишелето се втурва в галоп, а конят вляво в устрема си вече излиза от паното. Ритъмът, придаден на копията, следва развитието на битката, представена в последователни планове, маркирани от металните доспехи на воините. На втори план крака в множество багри внушават усещането за дълбочина и разкриват как творецът борави с перспективата, обект на неговите търсения, същинска страст, накарала го да възкликне: „Какво чудно нещо е тази перспектива!“
	{img:25_romano.jpg|#Паоло Учело, Битката при Сан Романо (Контраатаката на Мишелето да Котиньола), около 1456 г. Маслени бои върху дърво, 1,82 х 3,17 м.}
	Учело е роден във Флоренция. Между 1425 и 1430 г. се установява във Венеция, след което се връща във Флоренция, където прекарва по-голямата част от живота си. Около 1436 г. рисува в катедралата „Санта Мария дел Фиоре“ Кондотиер Джон Хокуд — монументална, геометрична фреска, в която доминира мощната фигура на конника. Вероятно по това време Козимо Старши му възлага трите произведения, увековечаващи победата на флорентинците. В Урбино — град, който го привлича с известността си, изписва _Чудото на оскверненото причастие_, долна част на олтар — предела, останала недовършена. Тази серия от живи и поетични сцени свидетелства за таланта му на разказвач и ярък декоратор.
	Характерен и многоизмерен художник, представител на Флорентинската школа. Учело се придържа към вярното отразяване на перспективата, без при това да се отрича от разточителството на готическата традиция.


>>	Буше

	{img:26_odalistka.jpg|#Франсоа Буше, Одалиската, 1745 г. Маслени бои върху платно, 53,5 х 64,5 см.}
	В продължение на повече от три десетилетия Франсоа Буше (1703–1770) е на върха на френската живопис с огромния си талант и удивителна продуктивност. Кариерата му е бляскава и той се радва на всевъзможни почести. Създател на религиозни и светски композиции, Буше е и пейзажист, илюстратор, автор на рисунки, декоратор. Богатото му творчество невинаги е чуждо на посредствеността, но произведенията му си остават великолепен химн в прослава на жената. Художникът я възвеличава заради красотата и чара й, независимо дали тя е богиня, майка, светска дама, сластолюбива или непорочна. Буше се шлифова в ателието на Франсоа Льомоан в традициите на приложното изкуство и се препитава като илюстратор и гравьор при Жан-Франсоа Кар. През 1724 г. получава първата награда на Кралската академия, отвела го в Рим, където остава до 1731 г. Там изучава бароковите творби на Пиетро да Кортона и живописта на Кореджо. Приет е за член на Академията наред с Риналдо и Армида, а впоследствие става неин директор и пръв кралски художник (1765 г.). Работи интензивно и постига незабавен успех: съчетава художественото ръководство на големите кралски манифактури на Бове и братя Гоблен, изработването на декори за театъра и операта, поръчките на владетеля и на мадам Дьо Помпадур, която го покровителства. Тя го настанява в Лувъра през 1752 г. С гоблените _Историята на Психея_ (1739), също и с двете прочути серии _Любовта на боговете_ Буше се изявява като най-изумителния и изобретателен декоратор от епохата на Луи XV. Неговата чувственост, виртуозността, прозирните и живи тонове, влечението към художествения занаят придават обаяние както на мащабните митологични сцени, така и на портретите му (Маркиза Дьо Помпадур).


>>	Кампана

	{img:27_basta.jpg|#Михаел-Мартин Дрьолинг, Луи XII, провъзгласен за Баща на народа в Генералните щати на Тур, 1828–1833 г. Плафон на зала 43 в Лувъра.}
	Колекцията и галерията дължат името си на маркиз Джампиетро ди Кавели да Кампана (1807–1870) — италиански колекционер, страстен ценител на антични предмети и картини. Той е директор на Римската заложна къща и купува гръцки, етруски и римски произведения, платна на италианските примитивисти, изделия от майолика; насърчава многобройни разкопки в етруския некропол на Черветери в северната част на Рим. Кампана е разорен от размаха на откупките (над 11 000 творби) и се опитва да злоупотреби с ценностите на заложната къща, но за две години е хвърлен в затвора, а колекцията му е конфискувана. През 1861 г. Наполеон III, запален по археологията, решава да купи най-голямата част от колекцията на маркиза. През следващата година тя пристига в Париж и веднага е обект на оживени коментари със своите 4000 предмета и 300 мраморни ваяния. В началото са изложени в Индустриалната палата, тогава наричана музей „Наполеон III“, после, между 1863 и 1869 г. — в Галерията на античните бронзови произведения (павилион „Сюли“, първи етаж), малко преди това преустроена от архитект Ектор Льофюел. Колекцията от керамика тържествено е открита на 15 август 1863 г. в галерията, която занапред ще носи името „Кампана“. Изработени са големи витрини от дъб и акажу, разположени последователно в девет зали, за да се открои подобаващо тази огромна колекция. Таваните, завършени през 1833 г., представят историята на Франция и на изкуствата, тъй като по онова време в помещенията на Лувъра са се устройвали промишлени изложби и Салоните на съвременните художници. Благодарение на колекцията „Кампана“, Лувърът е сред най-богатите музеи на гръцка керамика в света. Някои от произведенията са предоставени на провинциални музейни експозиции.


>>	Караваджо

	С новаторския си стил Караваджо (1571–1610) оказва определящо влияние върху най-видните европейски художници на XVII век и върху цялостното развитие на живописта.
	След подготовка в Милано, на около двайсетгодишна възраст отива в Рим. Тогава не разполага със средства, води безгрижен живот и рисува, за да се препитава, като скоро привлича вниманието на неколцина прелати. През 1598 г. получава значителна поръчка — да изпише капелата „Контарели“ в църквата „Сан Луиджи деи Франчези“. Караваджо пресъздава от житието на свети Матей три епизода, чийто драматичен и груб реализъм придава на всяка от сцените нова емоционална сила. Така художникът демонстрира мощта на своя гений и рязко се противопоставя на маниеризма на епохата.
	{img:28_uspenie.jpg|#Караваджо, _Успение Богородично_, около 1605–1606 г. Маслени бои върху платно, 3,69 х 2,45 м.}
	След 1600 г. създава единствено творби с религиозни сюжети. Стилът му е монументален, характеризиращ се с ярки контрасти между светлината и сянката (Успение Богородично). Моделите на неговите мадони и светци са онези, които обикновено са му компания в кафенетата и кръчмите или среща по улиците, бедняците, чието ежедневие споделя. Води скандален живот и често се сблъсква с правосъдните органи. През 1606 г. е обвинен в убийство и бяга в Неапол, Малта, после в Сицилия. Живописта му става по-строга и сдържана — белег за улегналост; темите са по-ведри, излъчват умиротворение (Рождество Христово, Поклонение на пастирите). Заминава отново за Неапол, когато научава, че папата е готов да го помилва. Тъкмо тогава намира смъртта си на плажа на Порто Еколе. Умира едва на трийсет и девет години.
	Творчеството на Караваджо прави същинска революция, противопоставяйки се на академичния класицизъм и на илюзионистичната склонност на барока. Чрез непосредствения, брутален прочит на реалността, картините му неумолимо приковават погледа и внушават емоциите, които ги изпълват.


>>	Саркофази на дамата Тамутнеферет

	{img:29_sarkofag.jpg|#Саркофази на датата Тамутнеферет, Египет, около 1200–1100 г. пр.Хр. Рисувано и позлатено дърво, височина на най-големия саркофаг 1,80 м.}
	В по-голямата си част религиозният живот в Египет е обърнат към отвъдното и пропит от вярата в съществуването на вечен живот.
	След смъртта тялото на покойника се погребва съобразно определени заупокойни обреди, които ще му дарят задгробен живот. Той започва още от полагането в гроба: мумифицираното тяло се поставя в саркофаг, обграден с множество предмети. Естеството и количеството им варират през вековете. По време на Новото царство (около 1550–1069 г. пр.Хр.) саркофазите, понякога състоящи се от по няколко, които влизат един в друг, следват формата на мумията. Материалът и броят им зависят от обществения ранг, както и от благосъстоянието на личността.
	Многобройните саркофази на дамата Тамутнеферет, възпяваща бог Амон, са изработени от дърво, покрито със стуко и изрисувано. Декорацията черпи от богати иконографски извори, в нея се вплитат всички важни богове на египетския пантеон. Богинята на небето Нут често е изобразена върху вътрешната страна на капака, т.е. над мъртвеца, когото тя приема, за да го съпътства в неговото възраждане.


>>	Шарден

	Жан-Батист Симеон Шарден (1699–1779) гради кариерата си на художник в Париж, между Рю дьо Сен, където е роден, и Лувъра, който обитава през последните две десетилетия от живота си. Овладява занаята в различни ателиета и на двайсет и осем години представя две картини — _Риба скат и Бюфет_, с които е приет в лоното на Кралската академия за живопис и скулптура. _Риба скат_ извиква всеобщо възхищение и начаса му отваря вратите на авторитетната институция. Скоро той се утвърждава като най-бележития майстор на натюрморта на своята епоха. Бавно и усърдно композира малки платна, в които се подрежда светът без история на предметите, на домакинските съдове, изобразени грижливо и със старание.
	{img:30_sharden.jpg|#Жан-Батист Симеон Шарден, Молитва преди ядене, 1740 г. Маслени бои върху платно, 49 х 38 см.}
	Около 1730 г., в духа на холандската традиция от XVII век, започва да рисува жанрови сцени, които илюстрират интимността и всекидневието на домашната му вселена. Тези малки изящни шедьоври високо са оценени в Париж и в европейските кралски дворове. През 1751 г. Луи XV му поръчва картината „Музикална кутия за обучаване на канарчета“, на която млада жена учи канарчето си да пее. Това е една от последните му битови творби. Шарден, „художникът на безмълвния живот“, се връща към жанра, който толкова обича натюрморта.
	На седемдесетгодишна възраст създава автопортрети с пастел, в които прозира тънък психологизъм. Умира, заобиколен от безразличието на публика, която отдава своето предпочитание на по-лесно смилаемото изкуство на един Жан-Батист Грьоз или Жозеф Верне.


>>	Ловувания на Максимилиан

	Произведението е купено от Луи XIV през 1665 г. Описано е като „дванайсетте ловувания на император Максимилиан“ и е един от най-добрите образци на изкуството на гоблена. Изтъкано е в Брюксел около 1533 г., както се уточнява в договор между предприемач и двама търговци. Състои се от дванайсет части. Централните мотиви изобразяват ловни епизоди през отделните месеци на годината, а медальон в средата на горния бордюр съдържа зодиакалния знак на съответния месец. Барент ван Орлей (около 1488–1541) замисля ансамбъла и композира мащабни, балансирани сцени с персонажи, които се движат в грандиозни пространства, съобразно новите орнаментални концепции на Ренесанса.
	{img:31_orlei.jpg|#Барент ван Орлей, Ловувания на Максимилиан (Март), около 1533 г. Гоблен, вълна и коприна, със златни и сребърни нишки, 4,44 х 6,05 м.}
	Творбата започва с Март — първият месец на годината според календара, който е в сила в Брюксел до 1575 г. Градът и близките гори служат като величествена рамка на главното събитие. Април изобразява потеглянето на хайките от кучета; Май и Юни са посветени на подготовката и трапезата на ловците; Юли слага началото на лова на елен; Август, Септември и Октомври показват гонитбата, нагазването в едно блато, умъртвяването на животното и даването на части от дивеча на кучетата; Ноември, Декември и Януари представят лова на глиган; композицията завършва с февруари — ловците отдават почит на цар Модус и царица Рацио — символни герои на ловен трактат от XIV век.
	Изящната изработка, свидетелство за уменията на брюкселските майстори, съответства изцяло на качеството на рисунките на Ван Орлей. Багрите подсилват монументалния характер на сцените, а златните и сребърните нишки придават великолепен блясък на това уникално творение.


>>	Христос и абат Мена

	{img:32_hristos.jpg|#Христос и абат Мена, Египет, VII в. Темпера върху дърво, 57 х 57 см.}
	Това дървено пано е намерено в Египет, сред останките от коптския манастир в Бауит. Представлява прекрасна икона, на която е изобразен Христос, покровителстващ Мена — абат на манастира. Спасителят е сложил ръка на рамото на духовника, а в другата носи книгата с Евангелията, чиято разкошна подвързия, инкрустирана с перли и драгоценни камъни, контрастира със строгостта на тъмните му одежди. В лявата си ръка абатът държи свитък, в който навярно са записани правилата на общността. Персонажите са изправени, изпъкват на зеленеещ фон. Златен ореол увенчава главите и на двамата, само че фигурата на Христос е по-голяма от тази на свещенослужителя.
	Манастирът „Сен Аполо“ в Бауит е основан към края на IV век, когато Египет вече е видял — едно столетие по-рано — раждането на монашеството. Той обединява типичните характеристики на манастирите, нароили се в долината на Нил. Изкуството на египетските християни, наречено коптско, се развива и устоява от IV до XII век. Възстановката на южната църква на манастира в Залата на Бауит в Лувъра показва скулптирана украса, открита при разкопките, капители с растителни мотиви и християнски кръстове, статуи; фреските с геометрични детайли произхождат от голяма сграда към същата обител. Оригиналността на коптското изкуство намира израз и в тъканите изделия от лен и вълна, сияещи в ярки тонове, от които Лувърът притежава изключително богата колекция. Тези гоблени са изпъстрени с елементи, често заимствани от римската традиция (Шал на сабинянка).


>>	Класицизъм

	{img:33_shampen.jpg|#Филип дьо Шампен, Две монахини, или Ex-voto от 1662-ра, 1662 г. Маслени бои върху платно, 1,62 х 2,29 м.}
	Търсене на строгата форма, на величествената хармония, на изчистената линия — така би могъл да се формулира идеалът на класицизма. По този начин той се противопоставя на пищността на барока, на крайната експресивност на маниеризма, на емоционалността на романтизма. Развива се главно през XVII век във Франция и Западна Европа; черпи вдъхновение, образци, норми от античното изкуство и бележитите майстори на XVI-то столетие.
	Никола Пусен (1594–1665), който създава най-значимите си произведения в Рим, е една от видните фигури на класицизма във френската живопис. Той избира благородни сюжети, достойни да въплътят морална или философска идея, като се осланя на вникването в традициите на античността. Във вихъра на младостта му се нижат внушителни, обмислени композиции, изградени по законите на подчертаната симетрия, облъхнати от пречистена светлина, която струи измежду персонажите.
	Портретите, сътворени от Филип дьо Шампен (1602–1674), са забележителни със своята сдържаност, простота и духовност.
	Изящество, хармония и ведро умиротворение характеризират живописта на Йосташ Дьо Сюйор (1616–1655) и го превръщат в изтъкнат изразител на класицизма, френският класицизъм е тясно свързан с управлението на Луи XIV, поради ролята, която играе абсолютната монархия, загрижена за артистичния си ореол. Художниците минават през школата на Кралската академия за живопис и скулптура (основана през 1648 г.) и на Кралската академия за архитектура (1670), след което най-даровитите, удостоени с голямата награда, заминават за Рим — Вечния град. При завръщането си в Париж, те получават официални поръчки, на свой ред преподават в Академиите и с творчеството си демонстрират и утвърждават престижа на кралството.


>>	Кодексът на Хамурапи

	{img:34_hamurapi.jpg|#Кодексът на Хамурапи, Вавилон, XVIII в. пр.Хр. Стела от базалт, височина 2,25 м.}
	Хамурапи (1792–1750 I г. пр.Хр.) е шестият цар на Вавилон. Изобразен е на върха на стелата редом с бога на правосъдието Шамаш. Владетелят — изправен, с царска шапка, дясната ръка свита като за молитва, слуша бога, седнал на своя трон, носещ тиара с четири чифта рогца; от раменете му излизат пламъци — знак, че е бог и на Слънцето. Той връчва на Хамурапи символите на властта — жезъла и магическия кръг. Под величествения фрагмент на царя и бога, изобразени лице в лице, с изящно клинообразно писмо е изсечен кодексът. Това е сборник с 282 закона, заемащи 3500 реда в колони. Същият текст е гравиран и върху множество стели, поставени във всички градове на Старовавилонското царство. Епилогът — истински политически завет на владетеля, завършва с думите: „Такива са справедливите повели, които Хамурапи, благоразумен цар, оповестява, за да наложи в земите си здрав порядък и добро поведение.“


>>	Колонада

	{img:35_kolonada.jpg|# Пиер-Антоан Дьомаши, Изглед от Колонадата на Лувъра, 1772 г. Маслени бои върху платно.}
	При управлението на Луи XIV източната фасада на Лувъра, обърната към църквата „Сен Жермен л’Оксероа“, ще се превърне в монументален фронтиспис. Строежът е възложен на Луи Льо Во. Но Колбер, назначен за главен интендант на кралските сгради през 1664 г., спира дейността по реконструкцията и поръчва нови проекти на неколцина архитекти. Не е доволен и се насочва към Италия — привлича Пиетро да Кортона, Карло Райналди, Кандиани и Бернини. Бернини предлага грандиозно архитектурно решение, но е предвидил тераса, несъобразена с климата във Франция. На 2 юни 1665 г., по покана на краля, той пристига в Париж и е приет с най-големи почести. На място изработва нов вариант — колосална фасада с централен павилион и цокъл, която Луи XIV одобрява. Първата копка е направена тържествено на 17 октомври — три дни преди отпътуването на Бернини, който поверява изпълнението на помощника си Матиас ди Роси. Скоро проектът е преустановен. От престоя на Бернини във Франция остава единствено бюст на Краля Слънце (намира се във Версай) и конна статуя, копие, от която е изложено в двора „Наполеон“.
	През 1668 г. строителните работи са възобновени под ръководството на Клод Перо, Луи Льо Во и Франсоа д’Орбе. Кралят възнамерява да се установи във Версай и престава да се интересува от Лувъра. Колонадата е завършена едва десет години по-късно. Монументалният перистил е декориран с двойни коринтски колони. Символ на френския класицизъм, с респектиращата строгост и величествената си уравновесеност, Колонадата е едно от най-прекрасните постижения на архитектурата през онази епоха.


>>	Коро

	{img:36_koro.jpg|#Жан-Батист Коро, Спомен за Мортфонтен, 1864 г. Маслени бои върху платно, 65 х 89 см.}
	Йожен Дьолакроа казва за Жан-Батист Камий Коро (1796–1875): „Това е рядък гений, бащата на модерния пейзаж.“ Наистина този самотен художник с ведър душевен мир е съумял да обнови френската пейзажна живопис.
	Коро е посветен в изкуството от пейзажистите Ашил-Етна Мишалон и Жан-Виктор Бертен. През 1825 г. художникът заминава за три години в Италия. Там създава многобройни етюди от натура, които по-късно ще пресътвори в големи композиции, излъчващи покой и хармония, за да ги представи на Салона.
	В търсене на най-разнообразни гледки, той е вечен пътешественик — прекосява Франция, обикаля Швейцария и Нидерландия, посещава Лондон. През зимата в ателието си работи върху колорита и предава неуловимия светлик на утрото.
	В продължение на трийсетина години живее уединено, в почти пълна анонимност, и остава неразбран от публиката.
	Още два пъти ще види Италия. От 1835 г. редовно участва на Салона с пейзажи, рисувани в ателието, оживени от библейски или митологични сцени. Палитрата му се променя — все повече преобладава сребристосивата гама. Постепенно творецът е запленен от светлината на Севера. Любителите на изящните изкуства са привлечени от тези пейзажи, пропити с меланхолия, и им отдават дължимото. На платното, озаглавено _Спомен за Мортфонтен_, миниатюрни силуети на нимфи и девойки танцуват в гората. Коро е не само превъзходен пейзажист. Изявява се и в областта на жанровата живопис, портрета и голото тяло. Едри женски фигури присъстват в цялото му творчество — венецът е Жената с перлата (1869).


>>	Квадратен двор

	Когато през 1528 г. Франсоа I решава да преобрази все още готическия Лувър в ренесансов дворец, централният двор е освободен от донжона, който закрива светлината. Ренесансовата фасада на най-старото крило на ансамбъла (югозападното) е започната през 1546 г. и е завършена при Анри II. Това крило носи името на архитекта си Пиер Леско (1515–1578) и е истински образец на архитектурата на френския ренесанс. То е декорирано от скулптора Жан Гужон (станал известен през 1540–1563 г.) с релефни фигури — своеобразен химн в чест на суверена. На юг крилото, разположено под ъгъл, е свързано с предишното посредством Кралския павилион.
	{img:37_ljomersie.jpg|#Лувъра, външен изглед от павилиона „Л’Орлож“, архитект Жак Льомерсие, 1624–1640 г.}
	Квадратният двор е замислен от Анри IV и осъществен при управлението на Луи XIII и Луи XIV. През 1639 г. архитект Жак Льомерсие удължава западното крило и издига павилиона „Л’Орлож“, симетрично на Кралския павилион, следвайки стила на фасадата „Леско“. Луи Льо Во, архитект на Луи XIV, завършва фасадите на север и юг към двора. На изток се възправя прочутата Колонада.
	По онова време Квадратният двор е твърде живописен, защото в центъра му все още има „бараки“ (ще изчезнат едва през 1801 г.), а покривите на север са недостроени. Наполеон I поверява на архитектите Шарл Персие и Пиер Фонтен грижата да доведат начинанието докрай и да обединят сградите.
	През 1985 г., след разкопките, при които се открива средновековният Лувър и донжонът, дворът е настлан с плочи и в средата е направен кръгъл басейн.


>>	Двор „Марли“ и двор „Пюже“

	Разположени са между Рю дьо Риволи и двора „Наполеон“. Архитектите Йео Мин Пей и Мишел Макари ги преустройват, за да приемат внушителната пленерна скулптура. Питър Райе проектира покрив от стъкло с метални нишки, което смекчава слънчевата светлина в тези две прекрасни галерии.
	Дворовете са започнати през 1852 г. от архитект Лодовико Висконти по време на градежа на Новия Лувър на Наполеон III, а Ектор Льофюел ги завършва. През 1857 г. са предоставени на правителството и на императорската казарма.
	Дворът „Марли“ приютява скулптурни произведения от кралската резиденция в Марли. Тя е предназначена за развлечения и удоволствия — запазена е за частния живот на Краля Слънце и неговите гости. Конните статуи в двата края на площадката са поръчани на Антоан Коазво за мястото в замъка, където конете се водят на водопой. Те прославят владетеля воин (_Знаменитостта_) или миротворец (_Меркурий, яхнал Пегас_). През 1719 г. Луи XV ги прехвърля в Тюйлери; две нови скулптури са възложени през 1739 г. на Гийом I Кусту.
	Творбите са изключителни — излъчват буйна необузданост, сила, и много бързо стават популярни като _Коне от Марли_. До 1984 г. красят Плас дьо ла Конкорд, след което са заменени с отливки.
	{img:38_marli.jpg|#Лувър, изглед от двора „Марли“, архитекти Лодовико Висконти и Ектор Льофюел, 1852–1857. На площадката — конете на Антоан Коазво.}
	На средната площадка в двора „Марли“ статуята Сена на Коазво, наподобяваща божество-река, стои редом с _Марна и Нептун и Амфитрита_ на същия автор. Други две групи, изваяни от Пиер Льопотр, удивляват с дръзкия си замисъл и съвършеното изпълнение: _Ария и Пет_ е създадена между 1691 и 1695 г., а _Еней и Анхис_ — през 1697 г., по восъчен модел на Франсоа Жирардон.
	Скулптурната колекция в двора „Пюже“ е попълвана от края на XVII до средата на XIX век. Върху долната площадка са експонирани творбите от бронз на Мартин ван дер Богарт, наречен Дежарден, взети от Плас де Виктоар — това са _Окованите пленници_ (1679), изобразяващи покорените нации вследствие Нимвехенските мирни договори (подписани в Нимвехен, днес Неймехен, Нидерландия, 1678–1679). Най-прочутите произведения на Пиер Пюже се намират на средната площадка: Милон Кротонски, разкъсван от лъв (завършено през 1682 г.), пресътворява легендата за този стареещ атлет, който се оставя да бъде разкъсан от лъв, а Персей и Андромеда (1684) с композицията си и ефектите на контраста свидетелства за бароковия стил на скулптора.


>>	Дама от Оксер

	{img:39_okser.jpg|#Дама от Оксер, Крит, около 630 г. пр.Хр. Варовик, височина 75 см.}
	Тази малка пластика е намерена в началото на XX век в хранилищата на музея в Оксер. Изключително добре е запазена, но произходът й е неизвестен. Младата жена е изваяна от мек варовик — съвършено изправена, леко скована, със събрани нозе, които се показват изпод одеждите й. Някога те са били приятно обагрени, за което свидетелстват червените следи по гърдите. Триъгълното лице на дамата е обрамчено от тежки коси, падащи върху раменете на правилни, симетрични плитки. Едва доловима усмивка сякаш играе на устните й. Носи везана дреха, пристегната в кръста с широк колан, който подчертава цилиндричната форма на снагата й, откроявайки закръглеността на гръдта. Раменете й са обвити с пелерина. Дясната ръка докосва гърдите, лявата е плътно прилепена до тялото. Тази скулптура, наречена „дедалическа“, е критско творение от VII век пр.Хр. Дедалическото изкуство — по името на Дедал, митичният скулптор — е строго, изчистено, повлияно от Египет и Близкия изток, етап към величавата архаична и класическа гръцка скулптура.


>>	Давид

	Жак Луи Давид (1748–1825) е свидетел на епоха, раздирана от революции. Вдъхновява се от големите образци на античността, но в историческите си платна се стреми да възхвалява гражданските добродетели и моралните ценности на съвременниците си. С мащабните си творби, заредени с мощно дихание, и с владеенето на рисувалното изкуство той ще окаже влияние върху всички художници на своето време.
	Давид се усъвършенства в ателието на Жозеф-Мари Виен и след четири опита на конкурса за наградата на Рим най-сетне я получава и прекарва пет години във Вечния град. В Париж се връща през 1780 г. и става член на Академията за живопис и скулптура. През 1784 г. отново заминава за Рим, за да сътвори _Клетвата на Хорациите_. Тази антична драма, пресъздадена с размах, строга композиция и монументални персонажи, го утвърждава като безспорен майстор на неокласицизма. Урокът е образцов: художникът възвеличава героизма, храбростта и патриотизма.
	Давид участва в революцията на страната на Робеспиер и поставя изкуството си в служба на нацията запечатва исторически събития — _Смъртта на Марат_ (1793). Също така рисува портрети на личности от висшето общество, на свои съвременници, отличаващи се с тънка проникновеност. След арестуването на Робеспиер през 1794 г. Давид е задържан. Въпреки всичко не престава да твори и замисля картината _Отвличането на сабинянките_, завършена през 1799 г.
	{img:40_david.jpg|#Жак Луи Давид, Отвличането на сабинянките, 1799 г. Маслени бои върху платно, 3,85 х 5,22 м.}
	Наполеон Бонапарт му предлага покровителството си и през 1804 г. го провъзгласява за свой първи художник. Коронясването на императора е обезсмъртено от твореца в платно с грандиозен мизансцен (_Коронясването на император Наполеон_, 2 декември 1804).
	След падането на владетеля Давид напуска Франция, заминава за Белгия и отваря ателие в Брюксел.


>>	Дьолакроа

	По думите на Шарл Бодлер, Йожен Дьолакроа (1798–1863) е „предводителят на модерната школа“. Художникът предлага лична интерпретация на традициите на европейската живопис и открива пътя към бъдещето, като извежда на преден план въображението.
	Цветът взема връх над рисунката, обогатява композицията, определя съдържанието и нейната изразителност.
	През 1817 г. Дьолакроа постъпва в Екол де Боз-Ар и се сприятелява с Антоан Гро и Теодор Жерико. За първи път излага на Салона през 1822 г. — картината _Лодката на Данте_, закупена от държавата. През 1824 г. представя _Клането на Хиос_ — платно, напомнящо епизод от неотдавнашното гръцко националноосвободително въстание срещу османското владичество, а през 1827 — _Смъртта на Сарданапал_. В това свое произведение авторът пренебрегва законите на перспективата и кадража, надсмива се над условностите на изобразяването. Цветът се разлива в диагонал от червено и златисто, който придава целостта на творбата. Дьолакроа пресъздава с невероятна жар безпорядъка, еротизма, смъртта — налага се като най-яркия представител на направлението на романтизма.
	{img:41_diolakroa.jpg|#Йожен Дьолакроа, Смъртта на Сарданапал, 1828. Маслени бои върху платно, 3,92 х 4,96 м.}
	През 1832 г. той отплава от Тулон заедно с френската делегация, изпратена при султана на Мароко; пътува в Алжир и Испания. Откриването на светлината и на магията на Изтока опиянява сетивата му. Изпълва скицниците си с рисунки и акварели, които по-късно ще се превърнат в ценен извор на форми. По държавна поръчка рисува декоративни пана за Камарата на депутатите и Сената, както и фрески за църквата „Сен Сюлпис“, които завършва две години преди кончината си. Дьолакроа е и забележителен писател. Неговият _Дневник_, започнат в младежките му години, е вълнуващ документ на тогавашната епоха.


>>	Донжон

	{img:42_panorama.jpg|#Лувърът през 1380 г. (панорамен поглед, детайл). Макет от Р. Мюние и С. Полоновски, мащаб 1:1000.}
	Крепостта е построена от Филип Огюст около 1200 г. Образувала е четириъгълник с размери седемдесет и осем на седемдесет и два метра, с десет кръгли кули съответно в ъглите и в средата на всяка от стените. В укрепения замък се влизало през две порти, едната отворена на изток, към Париж, другата — на юг, към Сена. В центъра се възправял донжонът, наречен Голямата кула, символ на властта и на кралската мощ. Той представлявал цилиндър с диаметър петнайсет метра и се издигал на трийсетина метра височина. Подслонявал кралската хазна и архивите, при нужда служел за затвор. Подвижен мост го свързвал с външния свят. През 1528 г. Франсоа I заповядал да бъде разрушен.
	Неотдавнашната реконструкция стана причина за сериозни разкопки, вследствие на които през 1985 г. се откри средновековният Лувър с крепостния ров, кулите, донжона.
	По времето на Филип Огюст залата „Сен Луи“ е била вероятно в основата на Голямата кула. В средата на XVIII век е преустроена и покрита с островръх свод. Позлатеният шлем на Шарл VI, изложен във витрина, е намерен на дъното на кладенеца на донжона.


>>	Дюрер

	{img:43_diurer.jpg|#Албрехт Дюрер, Автопортрет, 1493 г. Пергамент, залепен върху платно, 56,5 х 44,5 см.}
	Албрехт Дюрер (1471–1528) е посветен в ювелирното майсторство от баща си. Това чиракуване е изключително важно за бъдещия живописец и гравьор. Художествената си подготовка получава в ателието на Михаел Волгемут. През 1490 г. за четири години предприема пътуване, отвело го навярно в Колмар, където се надява да срещне големия гравьор Мартин Шонгауер, и в Нидерландия. Там изучава изкуството на Ян ван Ейк и на Рогир ван дер Вайден. Въведен е в средите на хуманистите и създава предимно гравюри и рисунки. През 1493 г. рисува първия си _Автопортрет_, в който дава израз на съзнанието за своя талант.
	През 1494 г. заминава за Италия и пребивава във Венеция. Съприкосновението с венецианската ренесансова живопис е истински извор за възраждането и обогатяването на художника. Връща се в Нюрнберг и на двайсет и пет годишна възраст отваря собствено ателие. Техническата вещина и силата на въображението му се проявяват особено във впечатляващата серия гравюри _Апокалипсис_.
	През 1505 г. чумата покосява Нюрнберг и Дюрер отпътува отново за Венеция. Получава поръчка за _Празникът на броениците_ (1506) — произведение, значимо със забележителното единство между цвета и яснотата на композицията.
	След 1510 г. се посвещава най-вече на гравюрата — знак за ново духовно извисяване (Меланхолия). Печатаните му щампи се продават в цяла Европа и оказват влияние върху художниците от онази епоха.
	В края на живота си пише трактати за живописта, ползвани от поколения творци. С гения и с невероятната отвореност на духа си Дюрер осъществява синтеза между езика на Италианския ренесанс и експресивния свят на късната (пламтящата) готика, към който принадлежи.


>>	Стълбища

	Стълбищата на Лувъра служат предимно за връзка между отделните етажи, но, с мащаба, формата и монументалните си пропорции, те са и самостоятелни творения на изкуството, независимо дали са от мрамор или изградени според най-модерните техники.
	Стълбището „Анри II“ (крило „Сюли“) е построено от Пиер Леско през 1553 г. и декорирано от скулптори, родеещи се с Жан Гужон. Обслужва Залата на кариатидите за партера и Залата на уредниците на първия етаж. Покрива го свод с кесони. Монограмът на Анри II, неговият символ — лунният сърп, и призоваването на богинята Диана допълват украсата.
	{img:44_dariu.jpg|#Лувър, изглед от стълбището „Дарю“, архитект Ектор Льофюел, 1855 г. На горната площадка — Нике от Самотраки.}
	Стълбището „Дарю“ (крило „Денон“) е изградено от Ектор Льофюел през 1855 г., за да удовлетвори изискванията на проекта на Новия Лувър на Наполеон III. Носи името на граф Дарю — генерален интендант на Императорския дом. През 1883 г. Нике (открита на остров Самотраки) е поставена на горната площадка на стълбището сред ефектен мизансцен в съзвучие с колосалния му и прекрасен замисъл.
	Стълбището „Молиен“ (крило „Денон“) се намира в центъра на павилиона „Молиен“ и е близнак на „Дарю“. Никола Франсоа Молиен е съветник и министър на Наполеон I. Стъпалата с изящната спираловидна украса, подчертана от перилата с геометрични волути, водят посетителя от залите с италиански скулптури на партера към експозициите на живописни платна на първия етаж. Таванът е рисуван от Шарл-Луи Мюле между 1868 и 1870 г. и изобразява _Славата, раздаваща венци на изкуствата_.
	Северното (асирийското) и Южното (египетското) стълбище са разположени симетрично в двата края на Колонадата (крило „Сюли“). Построени са през 1810 г. от Пиер Фонтен, за да обслужват императорския апартамент. Антични божества и алегорични скулптури красят барелефите на площадката на първия етаж. Днес тези скулптурни ваяния са част от отдела „Египетски паметници“.
	Стълбището на министъра, също и стълбищата „Льофюел“ и „Колбер“ (крило „Ришельо“) са дело на Льофюел и са предназначени да свързват канцелариите, библиотеката и апартаментите в северния корпус на Новия Лувър на Наполеон III. Двойното рамо на „Льофюел“ внушава усещане за грандиозност; на етажа „Колбер“ отвежда към изящен портик с двойни колони.
	И накрая, този ансамбъл се допълва от внушителните модерни стълбища на Йео Мин Пей. В павилиона „Ришельо“ механично стълбище, осветявано от огромни кръгли отвори, свързва отделните етажи в северното крило. При входа, под пирамидата, великолепно спираловидно стълбище, снабдено с централен асансьор, оживява обширното пространство за прием на посетители.


>>	Умиращият роб, Въставащият роб

	{img:45_mikelandjelo.jpg|#Микеланджело, Въставащият роб, 1513–1515 г. Недовършена статуя, мрамор, височина 2,28 м.}
	В началото на 1505 г. папа Юлии II поръчва да повикат Микеланджело (1475–1564) в Рим и му възлага изработването на величествена гробница за катедралата „Сан Пиетро“, за да укрепи славата си и ореола на триумфиращата Църква. Скулпторът използва отбрани блокове мрамор от Карара и замисля този възпоменателен паметник като едикула на няколко етажа, вдъхновен може би от античните мавзолеи. Той трябва да бъде украсен с ниши и каменни статуи, сред които фигурата на Мойсей — пророкът, извел евреите от Египет — и на пленници или роби, чийто алегоричен смисъл поражда спорове.
	{img:46_rob.jpg|#Микеланджело, Умиращият роб, 1513–1515 г. Недовършена статуя, мрамор, височина 2,28 м.}
	Проектът временно е изоставен. През 1513 г. е подновен, но изменен и опростен, а осъществен едва през 1545 г. Папа Юлий II умира, тялото му е положено в „Сан Пиетро ин Винколи“. От творбите, предвидени в първоначалния вариант, единствено статуята _Мойсей_ е завършена; двете скулптури на _Робите_ остават недовършени. Те са изложени в Лувъра по време на революцията, като част от колекциите на фамилиите Монморанси и Ришельо. Телата на Робите са все така свързани с мраморния блок. Този, който е назован „умиращ“, сякаш се оставя на съдбата, отдавайки на съня или на смъртта красотата на снагата си, гъвкавостта на мускулите, примирението, изписано на лицето му. Другият — „въставащият“ роб, като че ли желае да се изтръгне от връзките, превръщащи го в затворник. Какво значение е искал да им придаде Микеланджело? Дали това са олицетворения на провинциите, подчинени от папата, или на „свободните изкуства“, които кончината на върховния свещенослужител, техен покровител, е оковала? Или пък символи на човешката душа, пленница на своето тяло?


>>	Фуке

	Жан Фуке (около 1415/1420 — около 1480) е най-големият френски живописец на XV век. Твърде малко се знае за художествената подготовка, както и за върховите етапи в творческия му живот. Известни са само няколко епизода, сред които едно решаващо пътуване в Италия (между 1444 и 1446 г.) и установяването му в Тур, където често пребивава кралят със свитата си. При престоя си в Италия Фуке възприема монументалния възглед за пространството, присъщ на италианските майстори, вплитайки в живописта си духа на Ренесанса. Същевременно запазва сетивата си отворени за реализма на фламандските творци. В портрета _Шарл VII, крал на Франция_ пресъздава по нов начин кралското величие — чрез импозантен строеж на пространството и геометризация на формите, докато лицето остава точен, реалистичен образ на владетеля.
	{img:47_fuke.jpg|#Жан Фуке, Шарл VII, крал на Франция, около 1445–1450 г. Маслени бои върху дърво, 86 х 71 см.}
	Той създава значими произведения за ковчежника на Франция Етиен Шевалие, сред които _Диптих от Мельон_. В един от медальоните от емайл, красели някога рамката, Фуке се е представил — това е първият познат автопортрет на френски художник. Художникът е и даровит миниатюрист — илюстрира за Шарл VII _Големи френски хроники_, история на френската монархия. Изкуството му достига апогея си в _Часослов на Етиен Шевалие_, работен между 1452 и 1460 г. — ярки сцени от ежедневието или от житията на светците, примесени със сияйни пейзажи, се вписват в един актуален контекст.


>>	Фрагонар

	{img:48_fragonar.jpg|#Жан-Оноре Фрагонар, Дени Дидро, около 1769 г. Маслени бои върху платно, 81 х 65 см.}
	Жан-Оноре Фрагонар (1732–1806) получава първата награда на Академията за живопис и скулптура на двайсет години. Учи в Кралската школа за протежирани ученици и през 1756 г. отива във френската академия в Рим. През лятото на 1760 г., подкрепян от приятелството на своя покровител — абата Сен Нон, създава чудесни рисунки на градините на вила д’Есте, ефирни пейзажи, непринудени, спонтанни жанрови сцени.
	През 1765 г. се завръща в Париж и представя на Салона картина на историческа тема — _Корес и Калироя_. Триумфът е невероятен — кралят купува творбата и авторът, превъзнасян от специалистите, спечелва благосклонността на Академията.
	Но той не отвръща на почестите — не рисува нито платното, с което да бъде приет в лоното й, нито височайшите поръчки. Работи единствено за частна клиентела, пресътворява леки и галантни сюжети (_Люлка_, 1767). Фрагонар се отличава със свободна, бърза и енергична мазка. Осъществява изключителна серия от четиринайсет портрета на личности в испански костюми, „фигури на въображението“, някои от които са известни негови съвременници (например Дени Дидро), други отвеждат към историята или музиката. Той е и ценен декоратор, за което свидетелства украсата на замъка на Мадам дю Бари в Лувсиен. Критиката обаче се развихря и паната са оттеглени. Дълбоко наранен от тези атаки, художникът се отправя отново на пътуване в Италия. Там прибавя към творчеството си забележителна поредица от пейзажи. След като се прибира в Париж към края на 1774 г., популярността му намалява, но Фрагонар обновява стила си: борави с хармонични съчетания от по-леки тонове, с по-фина фактура, с техника, която, без да е загубила свободата си, черпи и от холандските майстори.


>>	Фриз на Партенона

	{img:49_friz.jpg|#Фриз на Панатинаите (фрагмент), Атина, около 440 г. пр.Хр. Мрамор, 96 х 207 см.}
	Фризът с дължина 160 метра е увенчавал външната стена на Партенона в Атина, под перистила. На него е изобразена процесията на всеки четири години по време на Панатинаите — големите празненства, посветени на Атина. Всички граждани се стичали, за да честват, в присъствието на боговете, богиня Атина. По този случай ергастините, т.е. младите атинянки, които изтъкавали и извезвали пеплоса — свещения воал на богинята, идвали, за да й поднесат творението си.
	Върху фрагмента на източната страна шествието отива на среща с боговете, девойките са придружавани от двама уредници на церемонията, които направляват стъпките им. Ходът е бавен и тържествен, едва загатнат от лекото движение на десния крак. Първоначално фонът на сцената е решен в синьо. Множество скулптори под ръководството на Фидий създават ансамбъла на фриза от мрамор, донесен от кариерите в околностите на Атина. Техните ваяния се отличават с рядко изящество и невероятна прецизност в оформянето на диплите на хитоните и бележат върха на класическата гръцка скулптура.


>>	Галерия на Аполон

	{img:50_apolon.jpg|#Френска школа, Галерията на Аполон, около 1880 г. Маслени бои върху платно, 55 х 46 см.}
	Намира се на първия етаж на Малката галерия. Построена е от Анри IV. През 1661 г. е унищожена от пожар. Луи XIV възлага възстановяването й на Луи Льо Во, а декорацията — на Шарл Льо Брьон. Като тема на рисуваната и скулптирана украса е избран митът за Аполон — бог на Слънцето. Така кралят е уподобен на бога в една универсална прослава на слънчевата звезда. Програмата е толкова амбициозна, че ще бъде завършена две столетия по-късно.
	Цилиндричният свод е разделен на единайсет клетки с рисувани мотиви, в рамки от стуко, преливащо в златисти тонове. Самият Льо Брьон е автор на _Триумфът на Нептун_. Скулптираните изображения и ваянията от стуко са направени между 1663 и 1664 г. от Франсоа Жирардон, Тома Рьоноден и братята Марси. Красивата фигура на Нептун, възправяща се откъм юг, дело на Жирардон, се откроява и доминира в пространството на галерията. След 1678 г. тук се настанява Академията за живопис и скулптура, копистите заемат позиция, изложени са рисунки. През XIX век архитект Феликс Дюбан започва реставрационни работи. Залата е завършена през октомври 1851 г. Тогава в централната клетка на свода е разположен _Аполон, побеждаващ змея Питон_ от Йожен Дьолакроа. В тази си творба той се придържа към декоративната традиция на Льо Брьон.
	Днес галерията е преградена с железни решетки от XVII-то столетие, от замъка в Мезон-Лафит, и подслонява диамантите на Короната. Сто и четирийсет каратовият диамант Регент, открит в Индия и полиран в Англия, е купен от регента Филип Орлеански за френската корона. Едрият розов рубин Бретанският бряг е принадлежал на Ана Бретонска, а Санси е бил собственост на господин Дьо Санси — главен интендант на финансите преди Сюли, след което, през 1661 г., е купен от Мазарини. Короните, носени при церемониите по коронясването от Луи XV (1722) и императрица Йожени (1853), са експонирани редом с вази от сардоникс, ахат и кварц.


>>	Галерия „Медичи“

	Съпруга на Анри IV, Мария Медичи поема регентството на френското кралство след убийството на суверена през 1610 г. През 1621 г. тя възлага на фламандския художник Питер Паул Рубенс (неговата известност вече е надхвърлила пределите на родината му) да декорира две галерии в Люксембургския й дворец, посветени съответно на Анри IV и на нея самата. Творецът е приканен да се съсредоточи най-напред върху втората. Рубенс изпраща първите ескизи, а на 24 май 1623 г. пристига в Париж с девет платна, започнати в ателието му в Антверпен, които ще завърши на място. Ансамбълът от общо двайсет и четири творби (в голямата си част излезли изпод четката на художника) е готов през май 1625 г. Изобразени са различни епизоди от живота на Мария Медичи. Картините са пренесени в Лувъра и подредени в тази галерия, преустроена специално, за да ги приеме. В Люксембургския дворец светлината, падаща върху им, е струяла от прозорци помежду тях; в Лувъра осветлението е зенитно.
	{img:51_rubens.jpg|#Питер Паул Рубенс, Раждането на Мария Медичи във Флоренция,1621–1625 г. Маслени бои върху платно, 3,94 х 2,95 м.}
	Боговете и богините са слезли от Олимп още в момента на раждането на кралицата и я съпътстват през целия й живот. Те прославят звездните мигове на владичеството й или я подкрепят в злощастието и сблъсъците, през които преминава. След идването си на бял свят във Флоренция на 26 април 1573 г. (картина II) тя се научава да чете в присъствието на бог Аполон, под бдящия поглед на трите грации (картина III). На 3 ноември 1600 г. Мария Медичи пристига в Марсилия. Франция я приветства (картина VI), преди да се отправи към Лион, където тържествено е ознаменувано бракосъчетанието й с Анри IV (картина VII). След раждането на Луи XIII на 27 септември 1601 (картина VIII) художникът пресъздава смъртта на Анри IV, регентството, поверено на кралицата (картина X), също и опиянението й от височайшето положение (картина XV), без да пропусне трудните часове по време на бягството от замъка в Блоа през 1619 г. (картина XVII).
	Рубенс поставя цялото си въображение и дарба в услуга на владетелката и изгражда идеалния, триумфиращ образ на властващата жена, на нейната роля в историята, на величието й. Композициите — ту динамични, ту статични — притеглят и увличат погледа в едно движение, което сякаш няма никога да секне. Светлината в тези пищни, монументални платна изглежда нереална. Тя откроява размаха и завършеността на персонажите, красотата на голите тела, разточителството на червеното и златистото. Мощно дихание изпълва всяка от сцените и превръща ансамбъла в един от шедьоврите на изкуството на барока.


>>	Джото

	Според преданието живописецът Чимабуе открил младия Джото ди Бондоне (около 1266–1337), както рисувал животните от стадото си. Трудно е да се проследи творческото му развитие поради липсата на свидетелства до около 1300 г. Вероятно е бил въведен в ателието на местен художник.
	Към младежкия му период биват отнасяни фреските на базиликата „Свети Франциск“ в Асизи. Джото вече скъсва с византийската традиция и налага своя нов, модерен маниер на представяне на персонажите. Влиянието му започва да се усеща във Флоренция, както и в Рим.
	Повикан е в Римини, после в Падуа, където изписва капелата на Енрико Скровени (Капела дел Арена). Двата цикъла фрески, създадени между 1302 и 1305 г., се смятат за върхово постижение. Джото разчупва все още действащите канони. Въвежда идеята за пространство в сцени, в които фигурите сякаш се движат, придава им удивителна монументалност, по осезаем начин: изразява драматичната наситеност на сакралните сюжети, изпълващи стенописите.
	След цикъла от Падуа настъпва период на зрелост и интензивно творчество. Художникът започва фреските в църквата „Санта Кроче“, работи върху _Сцени от житията на свети Йоан Кръстител и на свети Йоан Евангелист_ в капелата „Перуци“ и върху _Сцени от житието на свети Франциск_ в капелата „Барди“. Между 1328 и 1333 г. пребивава в Неапол, на служба при Роберт Анжуйски. Завръща се във Флоренция и е определен да ръководи строежа на камбанарията, която ще носи неговото име, но умира, преди да е доведен докрай единственият му архитектурен проект.
	Революционната значимост и новаторският характер на изкуството на Джото ще бъдат действително разбрани едва от Мазачо — цяло столетие по-късно.


>>	Гладиатор Боргезе

	{img:52_borgeze.jpg|#Сражаващ се боец, наречен Гладиатор Боргезе, Ефес, около 100 г. пр.Хр. Мрамор, височина 1,57 м.}
	Погрешна интерпретация е превърнала този персонаж във фигура на гладиатор — определение, предадено на потомството. Всъщност това е боец в разгара на битка, озовал се с лице срещу противник на кон. С лявата ръка като че търси да се защити посредством своя шит (част от него още се вижда), преди да нанесе удар на врага с меча, който е държал в дясната си ръка. Подписът на скулптора Агасий от Ефес е гравиран върху дървесния ствол. През 1807 г. Наполеон I купува статуята от принц Камило Боргезе, заедно с цялата колекция на тази фамилия. Статуята неизменно е обект на възхищение през вековете и нееднократно е копирана.
	Изящните и мъжествени пропорции на героя разкриват невероятното майсторство на автора. И най-дребният детайл на мускулатурата е съвършено изваян, а движението на извъртане на тялото е предадено чрез мощен диагонал, който — от левия крак на боеца до върха на главата — поддържа цялата скулптура.
	Произведението датира от елинистичната епоха, но показва до каква степен класическото гръцко ваятелско изкуство е въздействало върху творците от онова време.


>>	Гудеа с бликащата ваза

	Шумер е преоткрит през XIX век при археологическите проучвания в Тело, в южната част на Ирак. Статуи и надписи свидетелстват за възраждането — след продължителен упадък — на една силна местна Династия, управлявала града-държава Лагаш в Месопотамия през втората половина на XXII-то столетие пр.Хр. Най-прочутият й представител е Гудеа. Той е благочестив цар-жрец, съгражда множество храмове и доказва преклонението си пред боговете чрез удивителния брой пластики, изобразяващи го в момент на молитва. Името си е оставил върху няколко ваяния сред двайсетината, намерени в хода на разкопките.
	Властелинът е моделиран седнал или прав, в молитвена поза, със събрани длани, най-често с царска кожена шапка с широк бордюр, украсена с геометрични мотиви; носи драпирана мантия, която покрива само лявото му рамо. Тези статуи, обикновено от диорит (твърд камък, внасян от Оман) са били поставени в светилището в град Тело.
	{img:53_gudea.jpg|#Гудеа с бликащата ваза, Тело (някогашно Гирсу), около 2150 г. пр.Хр. Калцит, височина 62 см.}
	Една от находките изобразява Гудеа с малка ваза в ръцете си — вода сякаш се лее от вазата. Открита е в храма на бог Нингишзида и богиня Гещинана, на която царят е дошъл да поднесе този съд — символ на плодовитост. На дрехата му е изписано посвещение на богинята, чието име означава „небесна лоза“. Творецът е идеализирал чертите на лицето на владетеля, за да извае образ, издаващ непоколебимо благочестие.


>>	Голямата галерия

	{img:54_rober.jpg|#Юбер Робер, Проект за интериора на Голямата галерия, 1796 г. Маслени бои върху платно, 1,12 х 1,43 м.}
	Построена е при Анри IV между 1595 и 1608 г. Дълга е 460 метра и е свързвала Лувъра с двореца Тюйлери. Първоначалото е наричана „галерия на брега на водата“. Запазена е за кралските приеми. В нея се устройва и церемонията за изцеление от живеница, при която се смятало, че суверенът прогонва болестта чрез полагане на ръцете си върху поразените. От 1697 до 1777 г. помещението служи за съхраняване на макетите на укрепените места в кралството (днес в Дома на инвалидите), докато постепенно се оформя идеята там да бъде настанен бъдещият Кралски музеум. Редица архитекти и живописци вземат участие в проекта по реконструкцията. Художникът Юбер Робер предлага, доста преждевременно, зенитно осветление и арки, които да разделят огромното пространство. Галерията е отворена за посещения на 10 август 1793 г. В този дълъг кораб, покрит с цилиндричен свод, картините са окачени едни до други и едни над други, големоформатните — горе, малките — долу. От 1805 до 1810 Голямата галерия е преустроена от Шарл Персие и Пиер Фонтен. Обособяването на отделни кътове, оградени с колони, позволява платната да се подредят според художествените школи, към които принадлежат.
	През 1856 г. Ектор Льофюел пробива свода, за да осигури по-добро осветление (посетителите се оплакват от слабата светлина, проникваща през прозорците), после отнема една трета от залата, за да оформи крилото „Флора“ и павилиона „Ле Сесион“. Днес галерията е дълга 288 метра и побира колекциите с италианска живопис от XV, XVI и XVII в.


>>	Удон

	{img:55_udon.jpg|#Жан-Антоан Удон, Александър Броняр на седем години, 1777 г. Теракота, височина 32 см.}
	Личността на Жан-Антоан Удон (1741–1828) извисява ръст във френската скулптура от края на XVIII-то столетие. Той е портретистът на светилата — писатели, художници, политици или учени.
	През 1761 г. е удостоен с наградата на Рим и остава в Италия три години, през които цялото му същество се пропива от античното ваятелство. В Париж се връща през 1768 г.
	На Салона от 1777 г. представя гипсова статуя на _Диана ловджийка_ — съвършено гола, с грациозен и чувствен силует.
	_Надгробен паметник на граф Д’Енри_ (1781) издава влечението му към неокласицизма. Но славата му, надхвърляща пределите на Европа, идва най-вече с галерията от портрети на негови съвременници. Творецът безпогрешно съумява да постигне прилика с моделите си, вниква в тяхната психология, подчертава мястото им в обществото. _Дени Дидро_ (1771), _Бенджамин Франклин_ (1778), _Джордж Вашингтон_ (1786), когото скулптира в Съединените щати, _Жан-Жак Русо_ (1778) са все шедьоври. Удон борави еднакво сполучливо с глината, както и с мрамора или бронза, подчинява маниера на изобразяване на вкусовете на клиентите си, играейки с прическата и облеклото, представя ги или в античен стил, или в традиционен костюм, „по френски“. В детските му портрети, интимни и непринудени, изпъкват свежестта и крехкостта на детството, което личи особено от прочутите _Деца на архитект Александър Броняр_ — приятел на скулптора.


>>	Енгр

	{img:56_engr.jpg|#Жан Огюст Доминик Енгр, Турска баня, 1862. Маслени бои върху платно върху дърво, диаметър 1,08 м.}
	Младият Жан Огюст Доминик Енгр (1780–1867) усвоява твърде рано рисуването при своя баща, който е художник и ваятел. През 1791 г. влиза в Кралската академия в Тулуза.
	На седемнайсетгодишна възраст отива в Париж, където е приет в ателието на Жак Луи Давид. През 1801 г. спечелва наградата на Рим и получава първите си поръчки. Пет години по-късно заминава за Вечния град, вдъхновява се от стенописите на Рафаел в станците на Ватикана и сътворява голи тела и портрети, чиито анатомични деформации вече утвърждават първенството на рисунката.
	Картината му _Юпитер и Тетида_ (1811) е изпратена в Париж и предизвиква подигравки. Живописецът страда от неразбирането на произведенията си. Най-после му възлагат платното „Обетът на Луи XIII“ — краля се моли, сведен пред Мадоната с младенеца. На Салона от 1824 г. публиката посреща с възторг тази творба, която носи отпечатъка на спомена за мадоните на Рафаел и се явява връх в класицистичното изкуство.
	Енгр се прибира в Париж и отваря ателие — създава _Апотеоз на Омир_ за таван в Лувъра, а през 1832 г. се връща към портрета с един шедьовър — _Луи-Франсоа Бертен_. Властният и внушителен образ на този патрон на пресата (основател на в. _Журнал де деба_) прераства в символ на възхождащата либерална буржоазия. През 1834 г. Енгр приема поста директор на вила „Медичи“ в Рим и остава там в продължение на седем години.
	Отново в Париж, той работи върху мащабни стенни пана за замъка в Дампиер и за залите на Отел дьо Вил, където избира да представи „Апотеоз на Наполеон I“. Влага цялото си въображение в една творба с голи тела — _Турска баня_, шедьовър от последните му години.


>>	Интендант Ебих-ил

	{img:57_shumer.jpg|#Интендант Ебих-ил, Шумер, около 2400 г. пр.Хр. Алабастър, лазурит, шисти, височина 52,5 см.}
	Цивилизацията, създадена от шумерите в Долна Месопотамия около 3000 г. пр.Хр., се разпростира по горното поречие на Тигър и средното поречие на Ефрат, по-специално в Мари — царство, обхващало земите при днешната граница между Ирак и Сирия. Археологическите проучвания, извършени през 1933 г., разкриват богатството и блясъка на този град.
	В храма на Ищар (богиня на любовта и войната) многобройни поклонници са оставяли благодарствени символи пред релефното й изображение. На гърба на дарението на интендант Ебих-ил, чиято титла е знак за висш сан в царство Мари, е изписано: „Статуя на Ебих-ил, интенданта, посветил я е на Ищар, богинята воин.“ Съсредоточеността на погледа е подсилена чрез инкрустации с раковини и лазурит; този драгоценен камък, внасян от източните части на Афганистан, контрастира с алабастъра, местен камък, в който е изваяна фигурата с изражение оживено от лека усмивка. Очертанията на формите на тялото и съвършено полираният алабастър придават на творението изтънченост и изящество. Интендантът е седнал, с ръце, събрани в молитвена поза. Облечен е в ритуалната дреха на шумерите — пола каунакес, правена от снопчета вълна.


>>	Джокондата

	{img:58_djokonda.jpg|#Леонардо да Винчи, Портрет на Мона Лиза, наречен Джокондата, около 1503–1506 г. Маслени бои върху дърво, 77 х 53 см.}
	Леонардо да Винчи (1452–1519) — живописец, автор на рисунки, математик, инженер, архитект и урбанист — символизира човека на Ренесанса. С изкуството и познанието си отбелязва апогея на този изключителен период в историята на човечеството.
	Първите си стъпки прави във Флоренция, в ателието на художника Андреа дел Верокио. През 1482 г. отива при херцог Лодовико Сфорца в Милано. Там прекарва двайсетина години: работи върху проект за конна статуя, предприема хидравлични опити, подготвя пищни празници за Двора. През 1495 г. рисува фреската _Тайната вечеря_ в трапезарията на манастира „Санта Мария деле Грацие“. През 1499 г. напуска Милано и се връща във Флоренция, където през 1503 г. започва портрета на Мона Лиза — прочутата Джоконда. Около 1510 г. Леонардо да Винчи завършва Богородица, младенецът Иисус и света Ана. Монументалната композиция на фигурите, вписани в пирамида, която сякаш леко се завърта, поражда истинска сензация. За залата на Съвета в Палацо Векио му е възложена фреската _Битката при Ангиари_, възхваляваща победата на флорентинците срещу воините на Пиза. Твърде крехък, стенописът е изчезнал и е познат само от рисунки и копия. През 1517 г. творецът заминава за Франция по покана на Франсоа I, който го издига като пръв кралски художник, архитект и механик. Да Винчи занася във Франция картината с изображението на Мона Лиза и тя ще бъде откупена от френския владетел. Художникът умира в Амбоаз през 1519 г.
	На 21 август 1911 г. от Лувъра изчезва Джокондата. Открадната е от италианеца Винченцо Перуджа, за да я върне в страната, където са корените й. Събитието е национална катастрофа, но две години по-късно платното е открито и отново изложено в музея под зорка охрана. Този сензационен случай само подклажда многобройните въпроси, които творбата предизвиква. Тя остава най-възхваляваната, най-коментираната и най-копираната в цял свят.
	Джокондата омайва със своята усмивка, белязана от неизразима мекота, мислите й са натежали от загадъчност, историята й е все така предмет на спор. Мона Лиза вероятно е съпругата на знатния флорентинец Франческо дел Джокондо. Може би дори тя е в траур за дъщеря си, което би обяснило ефирния черен воал, обгръщащ косите й. Младата жена позира пред въображаем пейзаж, където реките се губят в далнина, забулена в синкави мъгли. Тя е образ на съвършенството, който пленителното излъчване на погледа й прави още по-поразителен.


>>	Каромама

	{img:59_karomama.jpg|#Божествената поклонница Каромама, Египет, около 850 г. пр.Хр. Бронз, инкрустиран със злато, сребро и електрум, височина 59 см.}
	„Така отнасям в Лувъра най-прекрасния бронз, който някога е бил открит в Египет. Представлява малка статуетка с добре оформени нозе, изобразяваща жената на Такелот II — владетел от XXII-та династия. Това е истински шедьовър от гледна точка на изкуството и същинско чудо, що се отнася до изкусността на изпълнението“, пише Жан-Франсоа Шамполион през 1829 г., преди да се върне от Египет. Действително тази пластика на Каромама — божествената поклонница на Амон, е сред най-великолепните египетски скулптури от бронз, които светът познава. Изяществото на тялото, облечено в тясна плисирана рокля, украсена с пера, както и изтънчеността на лицето с кралската кобра на челото са израз на женствената грация в цялото й съвършенство. Статуетката е украсена с широка огърлица, завършваща на гърба с тежък противовес, инкрустиран с името „Каромама, любимката на Мут“. Несъмнено в ръцете си е държала систруми, полюшвайки ги в прослава на бога, а изгубената корона вероятно е била от пера.
	Икономическите и политически сътресения през Третия преходен период в Египет водят до промяна в отношенията между боговете и хората. Наблюдава се раждането на жреческа каста, която се посвещава изключително на живота в храмовете. Божествената поклонница, отдала се на свещено безбрачие, обрича съществуването си на единствения бог Амон, но не се и отказва от земните блага и се възползва от привилегиите на властта. Специфичната роля на тази духовна владетелка определено е съществена.


>>	Льо Брьон

	Шарл Льо Брьон (1619–1690) в продължение на двайсетина години е централна фигура във френското изкуство. Подготовката си на художник получава в ателието на Симон Вуе. През 1642 г. заедно с Никола Пусен заминава за Рим. Завръща се в Париж и покровителстван от първия министър Сегие съумява бързо да разшири клиентелата си. Утвърждава се като декоратор, който отговаря на вкусовете и модните тенденции на епохата. През 1648 г. е един от основателите на Кралската академия за живопис и скулптура, участва в украсата на църкви и пищни домове, т.нар. хотели. Рисува покровителя си около 1655 г. — Първият министър Сегие. Портретът чудесно пресъздава достолепието, елегантността и авторитета на висшия сановник. В замъка Во льо Виконт (1658–1661), тогава собственост на Никола Фуке, Льо Брьон разгръща целия си талант и способност да сътворява внушителни, монументални декоративни ансамбли.
	Луи XIV му поверява художественото ръководство на манифактурата на братя Гоблен, а през 1664 г. го удостоява с длъжността пръв художник. Най-напред в Лувъра, с Галерията на Аполон, после предимно във Версай този властен и невероятно продуктивен творец налага импозантността и единството на стил „Луи XIV“, обединявайки всички изкуства. Украсата на Стълбището на посланиците (днес разрушено), на Галерията на огледалата (1679–1684) и на Салоните на войната и на мира (1684–1687) е възхвала на абсолютизма и поставя отпечатък върху останалите кралски Дворове в Европа. По същия внушителен начин четирите големи епични картини, наречени _Историята на Александър_ (1665–1673), съизмерват суверена с един от великите герои на древността в лирични и грандиозни батални сцени, в които оживява споменът за фреските на Рафаел във Ватикана.


>>	Льо Нен

	{img:60_nen.jpg|#Луи Льо Нен, Вечерящи селяни, 1642 г. Маслени бои върху платно, 0,97 х 1,22 м.}
	Тримата братя Льо Нен — Антоан (около 1595/1600–1648), Луи (около 1595/1600–1648) и Матьо (1607–1677) — се установяват в Париж през 1629 г. и много скоро имат успех. През 1648 г. те са сред първите художници, членове на Кралската академия за живопис и скулптура. Несъмнено работят в постоянно сътрудничество и оставят редица подписани творби, без никога да отбелязват първо име. Произведенията им са свързани от единството на темите, интерпретирани в реалистичен дух. Религиозните картини (доста, от които са изчезнали) и няколко редки митологични платна им осигуряват, със самото им пристигане в Париж, многобройни поръчки, като декорацията на параклиса на Светата Дева в „Сен Жермен де Пре“, унищожена по време на Революцията. Портретите, изключително ценени от клиентите, също допринасят за популярността на художниците. Те следват холандската традиция и се отличават най-вече с груповите си портрети, които превръщат в жанрови сцени (Пушалнята, 1643).
	Все пак славата на братята Льо Нен се дължи предимно на сюжетите и интериорите със селяни. Творбите им се открояват с точно предаване на формите и често с контрастност, със задушевна и проста композиция, ярко съсредоточаване върху погледите, елегантен рисунък, с колорит, в който преобладават кафявото и сивото, подчертани от няколко ярки щриха. Далеч от живописното и от бурлеската, светът на тези селяни е дълбок и безмълвен.


>>	Свободата

	{img:61_svobodata.jpg|#Йожен Дьолакроа, Свободата, предвождаща народа на барикадите, 1830 г. Маслени бои върху платно, 2,60 х 3,25 м.}
	През 1824 г. умира крал Луи XVIII. На трона се възкачва Шарл X и възстановява традицията на Стария режим — избира да бъде коронясан в Реймс през 1825 г. Твърде бързо повежда реакционна и авторитарна политика. С наредбите от Сен Клу (1830) той премахва свободата на печата и променя избирателния закон, което предизвиква революция: на 27,28 и 29 юли 1830 г. населението на Париж се вдига на въстание. Това са „трите славни дни“. Шарл X абдикира в полза на внука си граф Дьо Шамбор. В своите Мемоари Ектор Берлиоз с жар описва опиянението в тези исторически мигове: „Никога не ще забравя облика на Париж в тия знаменити дни; фанатичната храброст на хлапаците, ентусиазма на мъжете, трескавия възторг на момичетата от улицата, унилото примирение на швейцарците и на кралската гвардия, особената гордост на работниците от това да бъдат, както казваха, господари на града и да не посягат на нищо.“ Със _Свободата, предвождаща народа на барикадите_, Йожен Дьолакроа желае да възвеличи този подем и да се изяви като модерен художник, ангажиран с духа на епохата. Той избира 28 юли, т.е. втория от „трите славни дни“, когато въстанието взема решителен обрат. По онова време барикадата е един от най-характерните символи на революциите: близо четири хиляди са издигнати в Париж в разгара на бунта. На картината на Дьолакроа млада жена с републиканска шапка, вдигнала в дясната ръка трицветното знаме, а в лявата — пушка, увлича група от въстаници към върха на барикадата. В подножието й са прострени тела на убити. На заден план прозира една от кулите на Нотр Дам, върху която се вее националният флаг. Сред барутния дим, с разголена гръд, жената е образът и олицетворението на Свободата. Момчето до нея, със студентска черна кадифена барета, размахало пистолети, е въплъщение на разбунтувалата се младеж; трийсет години по-късно под името Гаврош то ще бъде обезсмъртено от Виктор Юго в романа му Клетниците.
	Свободата, предвождаща народа на барикадите е приета от журито на Салона през 1831 г. и е изложена в деня на откриването му — 1 май.


>>	Мантеня

	{img:62_mantenja.jpg|#Андреа Мантеня, Разпятие, около 1456–1459 г. Маслени бои върху дърво, 76 х 96 см.}
	Андреа Мантеня (1430/1431–1506) още съвсем млад започва да учи художническия занаят в Падуа в ателието на Франческо Скварчоне. През 1455 г. завършва украсата на капелата в църквата „Еремитани“; фреските, разказващи житията на свети Йаков и свети Христофор, в значителна част са унищожени през Втората световна война. Онова, което е оцеляло, разкрива, със своя замисъл и строго величие, интереса на твореца към гръцката и римската античност, усета му към перспективата, подплатен с точна и изкусна рисунка, както и със забележителна техническа вещина. През 1453 г. Мантеня се венчава за сестрата на Джентиле и Джовани Белини и става член на най-влиятелното семейство венециански живописци. През 1456 г. получава поръчка за църквата „Сан Дзено Маджоре“ във Верона. Тази огромна олтарна творба, съставена от шест пана, е завършена едва през 1460 г. През 1797 г. тя ще бъде разделена и отнесена във Франция. Трите основни части са върнати на базиликата на Верона, но във Франция остават картините от пределата на олтара — Разпятие (в Лувъра), _Молитвата в Гетсиманската градина_ и _Възкресение_ (в музея в Тур). В разцвета на творческата си зрелост творецът изгражда композициите си в духа на грандиозната визия на античността.
	През 1459 г. Мантеня е призован на служба при Лодовико Гонзага и става официален художник на херцогство Мантуа. Този пост заема до смъртта си. _Камера дели Спози_ в херцогския дворец, завършена през 1474 г., демонстрира съвършено ново виждане с илюзионистичната си украса, покриваща изцяло стените, и с кръглия отвор, който сякаш отвежда към небето. Търсенията на художника върху перспективата достигат своя изумителен връх с _Мъртвият Христос_, изобразен в ракурс. Мантеня е оригинален и не подлежи на класификация. Той оставя едно просветено творчество, в което мощен израз намира тържествен и величав свят. Творбите му оказват влияние върху живописците от Северна Италия.


>>	Маркиза Дьо Помпадур

	{img:63_kanten.jpg|#Морис Кантен дьо Ла Тур, Портрет на маркиза Дьо Помпадур, 1752–1755 г. Пастел върху сиво-синя хартия, 1,77 х 1,31 м.}
	Изпълнението на този портрет с пастел, изключителен както с мащаба, така и с качеството си, струва на Морис Кантен дьо Ла Тур (1704–1788) три години работа. Мадам Дьо Помпадур е седнала в своя салон, заобиколена от предмети, които символизират ролята й на покровителка на изкуствата — литература, музика, астрономия, гравюра. Самата тя е правила офорти, понякога ретуширани с длето — за това свидетелства плочата вдясно, на която е отбелязано Pompadour sculpsit.
	Леонардо да Винчи използва пастела още с появата му и го определя като „начин за оцветяване на сухо“. Тази паста е получена от ситно стрити багрила, смесени със смола, в тонове с безчет нюанси (съществуват повече от хиляда и шестстотин) и вероятно е пренесена в Италия от Франция. Това е мек и много фин материал, който позволява цветовете да се приглушават, заличават, нанасят отново или наслагват. През XVIII век успехът му е огромен. Някои художници, като Кантен дьо Ла Тур, работят само с пастел, мнозина други си служат с него за ескизи от натура и за портрети. Кантен дьо Ла Тур е приет за член на Академията за живопис и скулптура през 1746 г. Налага се като портретист на кралското семейство и на видните личности от обкръжението на владетеля; умее с тънко проникновение да предава психологията на своите модели, улавяйки мимолетни емоции. За официалните портрети, като този на маркизата, рисува главата в присъствието на модела върху кръгъл лист хартия, който прикачва към композицията. При пастела големите размери са рядкост, но майсторството и виртуозността на Дьо Ла Тур са от такава класа, че той постига съвършенство както в изобразяването на копринената рокля, везана със злато, на дантелите и кадифетата, така и в изящното извайване на лицето и деликатната мекота на кожата.


>>	Сакатите

	{img:64_briogel.jpg|#Питер Брьогел Старши, Сакатите, 1568 г. Маслени бои върху дърво, 18 х 21 см.}
	Те са петима на тази малка картина — петима сакати, чудато облечени, с гротескни шапки. В дъното, вдясно един персонаж се отдалечава, носейки в ръка предмет, наподобяващ черупка от морски охлюв. А сакатите се отправят всеки в различна посока върху късите си дървени протези.
	Сюжетът на творбата, една от последните на Питер Брьогел Старши (около 1525–1569), остава загадка. Може би живописецът е искал да представи петте обществени слоя: краля с картонената корона, войникът с хартиения шлем, буржоата с баретата, селянина с неговата шапка и свещенослужителя с хартиената митра.
	Дори и в това малко произведение Брьогел се изявява като художник на живота на фламандските селяни, които толкова често изобразява с техните празненства, танци, традиции. Той умее да рисува също и природата — фламандската низина и нейните езера. Доказва го поредицата _Месеците_, създадена по поръчка на богат финансист от Антверпен. В петте картини (познати днес от тази серия) животът на селяните се разгръща в ритъма на годишните времена и разкрива един одухотворен, жив свят.


>>	Музеум

	{img:65_imperatori.jpg|#Френска школа, „Изглед от Залата на императорите“, началото на XIX в. Акварел, графит, перо и кафяв туш, 39,8 х 21,5 см.}
	Централният художествен музеум, превърнал се в музей „Лувър“, е роден с декрет на Конвента от 27 юли 1793 г. За малко повече от едно столетие резиденцията (изоставена от Луи XIV след преместването му във Версай през 1678 г.) се превръща в музей. По онова време близо четиристотин платна от кралския кабинет са складирани в Лувъра в пълен безпорядък, може би предугаждайки бъдещото предназначение на двореца. От 1725 г. Квадратният салон се използва за годишните изложби на Кралската академия за живопис и скулптура, които привличат посетители и любители на изящните изкуства. През 1765 г. в Енциклопедия, или Тълковен речник на науките, изкуствата и занаятите Дени Дидро излага идеята си в Голямата галерия да бъде уреден музей, в който да се експонират кралските колекции. След 1774 г. граф Д’Анживилие — директор на кралските сгради, предприема решителни действия в тази насока, макар и прекъснати от Революцията. Негово дело са описът, реставрацията и разширяването на колекциите чрез откупки. Юбер Робер и Венсан Пажу са първите им уредници. Започва преустройството на Голямата галерия и на Квадратния салон.
	През годините Музеумът не престава да се разраства. При военните походи навред из Европа се конфискуват шедьоври, извършват се строителни работи, за да може Голямата галерия да приеме картините, а Малката галерия — от 1799 г. нататък — да подслони античните паметници. През 1802 г. Доминик Виван Денон е назначен за генерален директор на Музеума, който през следващата година става музей „Наполеон“. Писател, дипломат и колекционер, той събира най-изумителните творби на всички времена. През 1815 г. след разгрома на Империята заграбеното обаче трябва да се върне и значителна част от музейния фонд е разпръснат. Въпреки това колекциите на Лувъра продължават да се развиват и обогатяват както с произведения от древността, така и с живописни платна, рисунки, скулптури…


>>	Неокласицизъм

	{img:66_kletva.jpg|#Жак Луи Давид, Клетвата на Хорациите, 1784 г. Маслени бои върху платно, 3,30 х 4,25 м.}
	В средата на XVIII век Европа е обзета от нова страст към гръцката и римската античност и проявява истински интерес към изкуството на Ренесанса. Художниците започват да се противопоставят на фриволността, на повърхностните галантни и еротични сцени, както и на тенденциите на барока и рококо. Същевременно, макар да се задава революцията от 1789 г., обществото копнее за дълбока промяна и за обновление на нравствените стойности. Неокласицистичната живопис е тясно свързана с тези реформаторски течения, с това завръщане към класицизма, в момент, когато разкопките при Херкулан и Помпей възраждат интереса към античността. Творци от цяла Европа се стичат в Рим да изучават античните произведения, но и майсторите от XVI и XVII век, и влагат ново съдържание в идеала за красота на класическото изкуство. Вечният град се превръща в един от най-активните центрове на този нов начин на изразяване, наречен неокласицизъм. Художниците се позовават на историята, на гръцката и римската литература, чиито многобройни легенди славословят геройството, съзнанието за дълг, жертвеността. Стилът им преследва най-вече въздействието, яснотата на композицията и силата на предаване на чувствата.
	Жак Луи Давид работи пет години в Рим, където създава своя шедьовър _Клетвата на Хорациите_. Художникът е признат за разпространител на неокласицизма, а картината му — за безспорен манифест на художественото направление. Сюжетът е почерпен от римската история и възхвалява храбростта, патриотизма — ценности, които героят на тогавашната епоха, увлечен от пламенния идеализъм на революцията, трябва на свой ред да въздигне.


>>	Сватбата в Кана

	{img:67_veroneze.jpg|#Паоло Веронезе, Сватбата в Кана, 1563 г. Маслени бои върху платно, 6,66 х 9,90 м.}
	През 1562 г. за трапезарията на бенедиктинския манастир „Сан Джорджо Маджаре“ във Венеция Паоло Веронезе (1528–1588) започва _Сватбата в Кана_ — картина, посветена на епизод, заимстван от Евангелието от Йоан. Това е първото чудо, извършено от Христос, превърнал водата във вино по време на сватбено угощение, на което е поканен заедно с майка си.
	Изпод магическата четка на художника малкият град Кана в Галилея се е преобразил във великолепен венециански дворец, отрупан със статуи и колонади по античен образец, с обширна открита тераса, извисяваща се над празничната трапеза. Христос, майка му и апостолите са в центъра на композицията, като главата на Иисус е точно на въображаемата средна ос на платното. Така няма никакво съмнение, че става дума за религиозен сюжет.
	Живописецът зачита волята на монасите, но изобразява и едно разкошно венецианско пиршество от XVI век. Възползва се от случая и включва в сцената свои съвременници — Тициан, Тинторето, Якопо Басано, Паладио и самия себе си. Това е групата на музикантите. Творецът всъщност ни кани на изискано светско празненство.
	Още в първите си работи Веронезе блясва с гения и с дарбата си на колорист, изграждайки мащабни композиции, населени с богато украсени персонажи, потопени във ведра и елегантна атмосфера.
	През 1553 г. се установява във Венеция, участва в сътворяването на големи декоративни цикли, които разкриват изключителния му талант на декоратор; овладява пространството с дълбоки перспективи, удивителни ракурси, със светли и греещи багри. След таваните в Двореца на дожите, тавана и стените на църквата „Сан Себастиано“ Веронезе живописва огромния цикъл за вила „Барбаро“ в Мазер — едно от най-значимите произведения на Венецианската школа с украсата по метода trompe-I’oeil — пълна илюзия за реалност.
	Следва _Сватбата в Кана_, по-късно и _Отвличането на Европа_. Творбите му стават по-интимни, отделя повече внимание на героите, на пейзажите и ги изобразява с нежност и топлото. Светът на Веронезе, неотделим от Венеция, отдадена на разкоша и насладата, ще вдъхнови с неизчерпаемата си пищност художници като Питер Паул Рубенс и Джамбатиста Тиеполо.


>>	Пиета

	{img:68_karton.jpg|#Ангеран Картон (Шаронтон), Пиета от Вилньов-лез-Авиньон, около 1455 г. Маслени бои върху дърво, 1,63 х 2,18 м.}
	Върху фона на тази голяма картина са изписани на латински словата от Плач Иеремиев, изречени от Светата Дева: „Дано това не сполети всички вас, минаващи по пътя! Погледнете и вижте, има ли болка като моята болка…“ В интерпретацията на темата художникът е обрисувал олицетворение на болката — разтърсващото лице на състрадаващата Богородица, която държи своя мъртъв син в скута си.
	Поръчителят на творбата традиционно е изобразен в момент на молитва в предната част на сцената, но изглежда в същия мащаб както свещените персонажи. Несъмнено това е Монтаняк, завърнал се от Светите земи, за което напомня изглед от Йерусалим вляво. Внушителните фигури на Девата, на Мария Магдалина и на свети Йоан, който сваля трънения венец, се открояват на златистия фон. Тялото на Христос, което смъртта е вдървила, стои сякаш прекършено, формите са като изсечени; светлината е строга, сурова, допринасяща за монументалността на картината.
	Знае се, че авторът й, Ангеран Картон (Шаронтон), родом от Лан, е в Прованс през 1444 г., където вероятно е отишъл твърде млад. До 1466 г. работи там седем поръчки за големи олтарни композиции. Датата на кончината му остава неизвестна. Художническите умения е овладял навярно в Северна Франция, може би в досег с изкуството на Ян ван Ейк и Рогир ван дер Вайден. Оттук и това влечение към монументалността, примесена с реализма на фламандските майстори.
	С _Коронацията на Богородица_ (в музея на Вилньов-лез-Авиньон) и _Пиета Картон_ се очертава като най-бележития представител на Авиньонската школа през XV век.


>>	Портрет на старец

	{img:69_girlandaio.jpg|#Доменико Гирландайо, Дядо и внук, около 1490 г. Маслени бои върху дърво, 67 х 46,3 см.}
	Нищо в картината не накърнява нежността на детето, сгушено в обятията вероятно на дядо си. Той е болен от ринофима, което художникът Доменико Гирландайо (1449–1494) пресъздава с невероятна точност. Поразително е как старият човек, деформиран от болестта, с умиление съзерцава хубостта и невинността на своя внук — детето с русите къдрици. В пространството, което се отваря към външния свят чрез нереален пейзаж, старостта и младостта се срещат в безмълвен диалог, при който от значение е единствено интензивното излъчване на погледите.
	Дядото е може би тогавашният директор на банка „Медичи“ — Франческо Сасети (1420–1490). Неговото име се свързва с декорацията на заупокойната капела на църквата „Санта Тринита“ във Флоренция. Принадлежал е към водещата класа на банкерите, търговците и буржоата, превърнали Флоренция в един от най-цветущите европейски градове през XV век.
	Лувърът се сдобива с портрета през 1880 г. По онова време той е бил повреден — забелязвали са се тайнствени драскотини върху челото, лявото око и носа на стареца. Картината е реставрирана през 1995 г.: резките са били слети с тона на кожата, за да не смущават окото.


>>	Пусен

	{img:70_pusen.jpg|#Никола Пусен, Есен, 1660–1664 г. Маслени бои върху платно, 1,18 х 1,60 м.}
	Никола Пусен (1594–1665) може да се определи като най-типичния представител на френския класицизъм от XVII век. Творчеството му понякога е сложно, неизменно носещо отпечатъка на ерудираността и просветеността. Лувърът притежава трийсет и осем картини (или една четвърт от неговите произведения, познати днес), които позволяват да се проследят различните творчески етапи.
	Пусен е от Нормандия, работи в Париж и едва през 1624 г. най-после осъществява съкровената си мечта, като се установява в Рим. Цялата му кариера на художник се разгръща там, само с две години прекъсване (1640–1642), когато Луи XIII го извиква при себе си в Париж.
	В Италия, още с идването си, той е подпомаган и покровителстван от образовани и начетени ценители, които стават най-добрите му клиенти. Сред тях е колекционерът Касиано дал Поцо, за когото създава серията _Седемте тайнства_. Интересът, който те проявяват към античността, го подтиква да се посвети на кавалетната живопис. Творецът черпи темите си от древната история и митологията, подбира благородни или драматични сюжети и изгражда съвършено балансирани, все по-статични композиции. Точно те са най-характерните произведения, които му донасят европейска слава. Прости алегории, като _Вдъхновението на поета_ (1630), утвърждават репутацията му на „художник философ“; други, например _Аркадски пастири_ (1638–1640), изразяват крехкостта на човешкото щастие.
	Между 1644 и 1648 г. Пусен рисува за парижкия колекционер Шантелу нова серия _Седемте тайнства_, чиито монументални мизансцени и достолепни фигури разкриват художествения и интелектуалния му идеал. През последните 20 години от живота си той отделя особено внимание на пейзажа. В _Пейзаж с Диоген_ разкошната природа дарява блаженството на човека. Цикълът _Годишни времена_ е синтез между красотата на природата и библейския разказ, като всеки от сезоните символизира етап от съдбата на човека.


>>	Психея

	{img:71_psiheja.jpg|#Антонио Канова, Психея, върната към живот от целувката на Амур (детайл), 1793 г. Мрамор, височина 1,55 м.}
	Психея вдишва от магическа фиала, потъва в смъртен сън, докато целувката на Амур не я събужда. Лек живителен полъх пренася младата богиня в обятията на онзи, когото обича.
	Антонио Канова (1757–1822) прибягва до идеалното равновесие на пирамидалната композиция, за да пресъздаде този прелестен миг и подчертае красотата и нежността, които свързват младите богове. Чистотата на белия мрамор и съвършенството на изпълнението придават на това скулптурно ваяние изтънчена елегантност, мека и фина чувственост. Скулптурната група е предназначена за английски ценител, но е откупена от Йоаким Мюра за замъка му Вилие в Ньойи. По-късно творецът създава нова версия, днес в Ермитажа в Санкт Петербург.
	Скулптор и живописец, Канова получава художествена подготовка във Венеция, после отива в Рим, където с увлечение изучава античността, а техниката на голото тяло овладява във Френската академия. Творецът общува с артисти от различни националности, които разпростират влиянието си във Вечния град, и успехът му не закъснява. Скулптурата _Тезей, побеждаващ Минотавъра_, е вдъхновена от античните образци и му носи многобройни официални поръчки. Автор е на надгробни стели, на алегорични паметници и се откроява с митологичните си произведения, като _Психея_ (в Лувъра), за които съвременниците му го даряват с възхитата си. Признат е за майстор на неокласицизма в скулптурата.
	Наполеон I го кани в Париж, където Канова сътворява статуята колос _Императорът, държащ Победата_. Тогава той е един от последните художници, утвърждаващи първенството на италианското изкуство в Европа.


>>	Пирамида

	{img:72_piramida_nost.jpg|#Нощен изглед от пирамидата на Лувъра, архитект Йео Мин Пей, 1989 г.}
	През 1981 г. е взето решение Лувърът да бъде преустроен, да се оформят несъществуващи дотогава пространства за прием на посетителите, да се предостави на музея северното крило, все още заето от Министерството на финансите, и да се преподредят колекциите. През 1984 г. работите по реконструкцията са поверени на американския архитект от китайски произход Йео Мин Пей. Той замисля огромна стъклена пирамида в центъра на двора „Наполеон“, за да заслонява обширната въвеждаща зала, покрай която са разположени входовете към различните крила. Оттам има достъп и до конферентната зала, книжарницата, залите за педагогически дейности и търговската галерия на Карусел, осветена от друга стъклена пирамида, само че обърната. „Прозрачна и отразяваща небето“, както я определя създателят й, пирамидата е технически подвиг. Заобиколена от фасадите, гледащи към двора „Наполеон“, тя е висока 22 м, а основата й е 35 м. За да може светлината да прониква обилно, съоръжението се състои от близо осемстотин стъклени ромба и триъгълника, съединени върху алуминиев скелет, поддържан от деветдесет и пет тона стоманени греди и сглобки. Стъклото, което трябва да е едновременно устойчиво и леко, е произведено в Сен Гобен; то е прозрачно, но без да дава отблясъци. Пирамидата всяка седмица се почиства от специално изработен робот с гъсенични вериги.


>>	Пиксида на Ал-Мугхира

	{img:73_halif.jpg|#Халифски ателиета на Мадинат-ал-Захра, Пиксида, назована на името на принц Ал-Мугхира, Испания, 968 г. Скулптирана слонова кост, 15 х 8 см.}
	Халифатът на Омаядите в Испания (756–1030) поощрява сътворяването на разточително изкуство, което да представя Двора. Скулптурата от слонова кост е в апогея си. Пиксидата, назована на последния син на халиф Абд ал-Рахман III, е един от шедьоврите в жанра. Художникът е създал разкошна плътна украса, невероятно богата в детайлите, чрез подчертан релеф, достигащ на места цял сантиметър дълбочина.
	Всеки от четирите медальона, обточени с множество полукръгове, изобразява специфична сцена: три персонажа върху пиедестал, нападение на лъв над бик, беритба на фурми и събиране на яйца от гнезда на соколи. Смисълът на последните две е доста загадъчен. Беритба или събиране навярно са алюзия за вземането на властта, защото династията на Омаядите се сблъсква със сериозен проблем с унаследяването. Кутията вероятно е изработена за пълнолетието и политическата зрелост на 18-годишния принц. Осем години по-късно, след смъртта на халифа, когато Ал-Мугхира се готви да обере плодовете на законните си амбиции, той е убит и на трона е възкачено дете. Този преврат, свалил династията от власт, води до разграбване на двореца и разпиляване на повечето предмети. Почти всички се оказват в християнския Север на полуострова, където са част от съкровищниците на църквите или им се придават други функции. Кутиите от слонова кост, в които се събира просфората, получават наименованието „пиксиди“.


>>	Салът на Медуза

	{img:74_jeriko.jpg|#Теодор Жерико, Салът на Медуза, 1819 г. Маслени бои върху платно, 4,91 х 7,16 м.}
	По силата на мирни договори Сенегал е върнат на Франция и правителството на Луи XVIII изпраща фрегата, за да възстанови владението. На 2 юли 1816 г. корабът засяда край бреговете на Африка. Капитанът изоставя сто четирийсет и шест пътници и членове на екипажа върху импровизиран сал. В продължение на тринайсет дни без посока салът е подхвърлян под смазващо слънце.
	Корабокрушенците умират от студ или се разкъсват едни други. През 1817 г. двама от петнайсетте спасили се публикуват разказ за преживяното премеждие, който разтърсва и разпалва общественото мнение. Теодор Жерко (1791–1824) решава да увековечи драмата и работи повече от година над това, което трябва да произведе силно впечатление. Събира всички подробности за трагедията, изучава труповете в болницата „Божон“ и рисува етюди, пропити с потресаващ реализъм. Салът е носен върху разбеснелите се вълни от вятъра, който издува платното; плътната, мрачна цветова смесица на картината и зеленикавата тоналност на телата придават апокалиптично измерение на събитието, изразявайки мъчителната тревожност и страха от смъртта. Само малката червена мазка на парчето плат, което един останал жив развява на върха на пирамидата, образувана от фигурите на последните оцелели, внася искрица надежда, докато „Аргус“ — корабът, идващ, за да ги спаси — едва-едва се забелязва на хоризонта.
	Жерико завинаги запазва младежката си страст към конете. Те присъстват в първите му произведения, в които изобразява епизоди от Наполеоновите войни. Офицер на хусарите привлича вниманието на съвременниците с монументалния си формат и с изразителността на колорита. През 1816–1817 г. в Рим художникът е запленен от изкуството на Микеланджело. Връща се в Париж и все повече се интересува от настоящето, свидетелство, за което е ангажирането му с гибелта на Медуза. В Англия (1820–1821) се отдава на литографията, представяйки сцени от натура, конни надбягвания или битки. В края на творческия си път, по поръчка на психиатъра Жорже, рисува портрети на душевно болни — покъртителни образи на лудостта и умопомрачението. Оцелява след злополука с кон, но така и не се възстановява и след продължителна агония угасва на трийсет и три години. Реалист и трагик едновременно, Жерико проправя пътя на живописта на романтизма.


>>	Рахерка и съпругата му

	{img:75_raherka.jpg|#Рахерка и Мерсеанкх, Египет, около 2500–2350 г. пр.Хр. Рисуван варовик, вис. 53 см.}
	Рахерка, инспектор на писарите на служба при везира, е придружен от съпругата си Мерсеанкх. Тя нежно е положила длан на рамото му и се готви да го последва, хванала го за ръката. Видимо с еднакъв ръст, те са облечени според обичая по време на Старото царство: той носи къса препаска, плисирана от едната страна, тя — дълга прилепнала рокля, дълбоко изрязана на гърдите. В унисон с условностите тялото на мъжа е обагрено в червено, а на жената — в жълто. Подобни двойки, изваяни в единение, са твърде често срещани в скулптурното изкуство на Древен Египет. Те разкриват значението, отдавано на семейството. Хармонията, доверието и сговорът, излъчвани от тези фигури, са безспорен залог за щастие и здрави устои на връзката, както и за многочислено потомство.


>>	Рафаел

	{img:76_rafael.jpg|#Рафаел, Мадоната с младенеца и (малкия свети Йоан Кръстител), наречена Хубавата градинарка, 1507 г. Маслени бои върху дърво, 122 х 80 см.}
	Обучението на Рафаел (1483–1520) в Урбино остава неясно. Сигурно е, че е минал през школата на Перуджино, преди да отиде във Флоренция, където работи от 1504 до 1508 г. Вникването в изкуството на Леонардо да Винчи ще изиграе съществена роля в еволюцията му. Мадоните и светите семейства, които рисува през флорентинския си период, свидетелстват за преждевременна зрелост и за вече установен класически стил. В _Хубавата градинарка_ Рафаел сътворява един буколически, умиротворен, семеен образ на Богородица и децата, обединени в съкровена близост от играта на погледите и жестовете.
	През 1508 г. папа Юлий II го призовава в Рим за украсата на станците на Ватикана. В Станца дела Сенятура (1508–1511) в хармонични и монументални композиции той вплита философи, учени и поети на всички времена; следващите епизоди, напротив, са заредени с необуздана мощ и драматично напрежение. Дейността на художника е изумителна; ръководи процъфтяващо ателие с многобройни и преуспяващи ученици. Рафаел е портретист на велики личности и наред с вдъхновението си използва отлична техника, за да предаде авторитета и достолепието на персонажите, невероятната им красота, или пък интелигентността и изтънчеността на един Балтазаре Кастилионе, съвършен благородник, писател, дипломат. Рафаел декорира вила „Фарнезина“, собственост на банкера Агостино Чиги, с великолепен _Триумф на Галатея_ — нимфата кара своята раковина, теглена от два делфина. Рафаел не престава да рисува портрети, благочестиви сцени и мащабни олтарни картини. Тяхната все по-наситена изразителност и все по-плътен колорит са увенчани от възхитителното _Преображение_, почти завършено в момента на смъртта му.


>>	Регалии

	{img:77_sharl.jpg|#Скиптър на Шарл V, 1365–1380 г. Злато, сребро, перли, скъпоценни камъни, височина 60 см.}
	До френската революция „Сен Дени“ съхранява регалиите — символите на върховната власт, които принадлежат към съкровището на кралското абатство. В деня на коронясването абатът на „Сен Дени“ отнася атрибутите на суверена в катедралата на Реймс. В този тържествен момент бъдещият владетел се отвежда в храма, където полага клетва и получава „отличителните знаци на кавалерията“.
	Архиепископът го помазва с миро, монархът слага мантията, обсипана с лилии, и поема символите на властта. Тогава висшият духовен сановник поставя на главата му кралската корона. _Регалиите_ включват _шпорите_, меча Джоиузе („Радостен“ на старофр, б.пр.), принадлежал вероятно на Карл I Велики, скиптъра на Шарл V.
	Този златен скиптър, някога емайлиран, е подготвен от Шарл V за коронацията на неговия син — бъдещия Шарл VI. Под статуетката на император Карл I Велики, върху сферичната част са изобразени три сцени от живота му. Подборът на иконографията показва значението на култа към Карл I Велики и желанието на първите представители на династията Валоа да мерят ръст с Каролингите. Величието и властността, излъчвани от фигурата на владетеля, контрастират с финеса и изяществото на перлите и драгоценните камъни, обточващи сферата.


>>	Рембранд

	Рембранд (1606–1669) е роден в Лайден. Учи при Ластман в Амстердам, после се връща в родния си град. Твърде млад се утвърждава с оригиналната интерпретация на ефектите на светлината и мрака, с невероятната вещина при изразяване на чувствата, с техническата виртуозност и с живописното богатство, които предизвикват възхита. Създава творби във всякакви жанрове — портрети, пейзажи, религиозни и митологични сцени, исторически платна, наред със серия автопортрети, които ще рисува до сетните си дни, в съкровен и невероятен диалог със старостта и смъртта.
	През 1631 г. се установява в Амстердам. Груповите му портрети, сред които прочутият _Урок по анатомия на д-р Тулп_ (1632), както и тези на изявени буржоа, отличаващи се с монументална композиция, го издигат като най-почитания живописец на Амстердам. В разцвета на зрелостта си, Рембранд преживява ярък период; творбите му греят с драгоценно сияние, показват изключително техническо майсторство. _Нощна стража_, завършена през 1642 г., бележи триумфа на тези благодатни години.
	След 1650 г. идват големите шедьоври. Цялата си амбиция на художник на исторически платна влага във великолепни произведения, пресъздаващи библейски епизоди.
	{img:78_virsavija.jpg|#Рембранд, Къпещата се Вирсавия, 1654 г. Маслени бои върху платно, 1,42 х 1,42 м.}
	За _Къпещата се Вирсавия_ използва като модел своята възлюблена Хендрике Стофелс, която изобразява в реален размер. Прекрасното голо тяло в топли медни тонове се откроява върху разкошен брокат. Закръглеността на формите, идеализацията на лицето, изобразено в профил, цветистият щрих на корала, вплетен в косите, и блясъкът на бялата тъкан превръщат картината в затрогващ химн на красотата.
	В края на живота си Рембранд е смазан от сърдечните и финансови несполуки, но не престава да рисува, фактурата му е все по-дръзка и свободна, израз — дори и в последните му произведения — на неговата творческа мощ и дълбока самобитност.


>>	Робер

	{img:79_most.jpg|#Юбер Робер, Мостът на Гар, 1787 г. Маслени бои върху платно, 2,42 х 2,42 м.}
	От 1754 до 1765 г. Юбер Робер (1733–1808) е пансионер на френската академия в Рим и опознава Италия заедно с двама свои приятели — Жан-Оноре Фрагонар и абата Сен Нон. Неговото влечение към Древен Рим изпълва рисунките и картините му с паметници, въображаеми гледки, където се примесват жанрови сцени, антични развалини и растителност, спечелили му прозвището „Робер с руините“. През 1778 г. Луи XVI го обявява за художник на кралските градини и му възлага да преобрази градините на Версай и Рамбуйе, както и да преустрои Термите на Аполон във Версай.
	В продължение на трийсетина години рисува многобройни изгледи от Париж. През 1787 г. получава поръчка за четири декоративни пана, представящи античните паметници в Прованс, предназначени за кралските апартаменти във Фонтенбло. Наречени _Най-важни паметници на Франция_, тези изумителни творби образуват уникален ансамбъл. Величествените руини на моста на Гар (Льо пон дю Гар), „Мезон каре“ и храма на Диана в Ним, също и Триумфалната арка в Оранж са одухотворени от живописни дребни персонажи и потопени в светлина, пропита с поезия. През 1784 г. Робер става уредник на колекцията картини на суверена и изработва поредица от проекти за Голямата галерия на Лувъра, които никога не ще бъдат осъществени. През 1793 г. е арестуван, освободен е през 1794 г. и през 1795 г. е назначен за член на Комисията за Музеума — бъдещият Лувърски музей, създаден неотдавна. На този пост ще остане до 1802 г.


>>	Романтизъм

	„Не обичам рационалната живопис: моят кипящ дух трябва да бушува, да руши, да опитва стотици начини, преди да стигне до целта, която нуждата ми налага.“ С тази декларация Йожен Дьолакроа заявява предпочитанието и принадлежността си към романтизма, като отрича порядъка на неокласицизма и извежда на преден план свободолюбивия дух, който го движи, както и потребността да изобрети нов език.
	Художникът на романтизма е призван да изразява чувствата си по самобитен маниер, да изпитва и да внушава емоции, да сътвори вселена, в която въображаемото, невероятното, влечението към меланхоличното и живописното заемат подобаващо място.
	Художникът романтик нерядко се отказва от традиционното пътуване в Италия, но намира вдъхновение в природата — застрашаваща или предразполагаща към мечтание и вглъбяване. Той черпи от литературата на своята епоха и от писателите, чието творчество е заредено с драматизъм, като Шатобриан, Байрон, Гьоте или Осиан. Съпричастен е към времето, в което живее, и към големите събития, каквито са Наполеоновите войни, революционните пориви или гибелта на кораба „Медуза“. Изтокът е на гребена на вълната: неговата екзотичност очарова, багрите и сиянието му взривяват палитрата на художниците.
	{img:80_gro.jpg|# Антоан Жан Гро, Бонапарт, посещаващ чумавите в Яфа, 1804 г. Маслени бои върху платно, 5,23 х 7,15 м.}


>>	Зала на кариатидите

	Това е една от най-красивите зали в Лувъра. Намира се на партера в крило „Сюли“. Построена е от Пиер Леско между 1546 и 1549 г. През 1550 г. Жан Гужон моделира кариатидите — четири внушителни статуи, „четири фигури на жени от твърд камък от Троси“, които поддържат балкона на музикантите. В противоположната, южна част се е помещавал Кралският трибунал. През 1610 г. в залата е изложена смъртната маска на Анри IV, но въпреки това тя е място и за забавление: на 24 октомври 1658 г. пред Луи XIV и кралския двор трупата на Молиер изнася тук първото си представление на пиесата Любовта — лекар.
	{img:81_kariatidi.jpg|#Лувър, изглед от Залата на кариатидите, откъм Кралския трибунал, срещу балкона на кариатидите.}
	Между 1692 и 1793 г. се нарича Зала на античните произведения, защото тогава подслонява антични, средновековни и ренесансови мраморни скулптури от кралската колекция. Става седалище на Френския институт, основан през 1795 г., по-късно, през 1806 г., е присъединена към музея „Наполеон“. Украсата е завършена от архитектите Шарл Персие и Пиер Фонтен, когато е изградена голямата мраморна камина около две фигури (1551) на Жан Гужон.


>>	Салон

	{img:82_oben.jpg|#Габриел дьо Сент-Обен, Салонът от 1767 г. в Лувъра (детайл), XVIII в. Акварел (частна колекция).}
	През 1663 г. е учредена изложбата на произведения на членове на Кралската академия за живопис и скулптура. Първата е организирана през 1667 г. След галерията на Пале Роаял и двора на Отел дьо Ришельо, форумите на изящното изкуство се устройват в Лувъра (1699), после в Голямата галерия (1704) и от 1725 г. — в този обширен салон, който въпреки правоъгълната си форма е назован Квадратен. Оформен е след пожара от 1661 г. в единия край на Голямата галерия, за да е свързана с Галерията на Аполон. Тогава редовните изложби, които се провеждат в Лувъра, са наречени „Салони“. Експозициите на Академията се откриват сред блясък и тържественост на 25 август — денят на Сен Луи, празникът на краля, и това продължава до 1791 г. По този повод често се подготвя специална брошура — първообраз на изложбения каталог. Такива художествени събития са устройвани всяка година или през година и привличат все повече ценители, които могат да се насладят на кралските колекции, по изключение достъпни за публиката. Броят на произведенията не престава да нараства — от 220 през 1763 г. до над 800 през 1791 г. Академичните творци изпращат толкова картини, колкото пожелаят. Директорът на кралските сгради изпълнява ролята на уредник на изложбите. Художник, избран от гилдията, поема функцията на „декоратор“ — следи за окачването и разполагането на експонатите. Изявите на Академията протичат в Квадратния салон до 1793 г. След закриването й, до 1848 г. той ще бъде домакин на Салона на живите художници.


>>	Саркофаг на съпрузите

	{img:83_etrurija.jpg|#Саркофаг на съпрузите, Етрурия, около 510 г. пр.Хр. Теракота, 1,14 х 1,90 м.}
	Този изключително красив саркофаг е открит в гробница в Черветери, Етрурия, на Апенинския полуостров. Направен е за знатна етруска фамилия и е предназначен да съхранява тленните останки на покойниците. Изработен е във формата на легло, върху което двойката е изваяна в традиционната поза за пиршество. Жената, скулптирана на преден план, заема важно място, по подобие на отреденото й в етруското общество. С хармоничен жест тя трябвало да сипе няколко капки благоуханна течност в лявата ръка на съпруга си. Виното е в двата плоски мяха, служещи за възглавници. Повлиян от йонийския ордер, творецът се е постарал да пресъздаде нежността, свързваща тази двойка в смъртта, благото излъчване на лицата, одухотворени от свежестта на колорита. Телата, напротив, е изобразил според архаичния маниер — със сковани нозе, едва загатнати под дрехите, оставайки верен на един от каноните на етруското изкуство.
	Шедьовърът е изложен в Лувъра през 1861 г. и е част от колекцията „Кампана“.


>>	Писарят

	{img:84_pisar.jpg|#Писарят, Египет, около 2600–2350 г. пр.Хр. Рисуван варовик, инкрустирани очи, височина 53 см.}
	Пластиката е открита в Сакара по време на разкопките, ръководени от египтолога Огюст Мариет в средата на XIX век. Писарят е важна фигура в египетската администрация: той умее да чете, пише, рисува и нерядко се радва на привилегировано и влиятелно положение. Изобразен е с подвити крака, с папирусен свитък, разгънат върху коленете, в дясната си ръка е държал тръстиково перо, което по-късно е изчезнало. Египтяните не са измислили писмото, но около 3000 г. пр.Хр. създават система от йероглифи, подчинена на съвършено точни граматични правила. Тя е разчетена от Жан-Франсоа Шамполион след огромна проучвателна работа по дешифрирането й. Скулптурата на писаря е забележителна с равновесието на обемите, мекотата на линиите, изящно изваяните пръсти, както и с яркостта на багрите, запазени отлично. Закръгленият корем подчертава благополучието на персонажа; погледът е жив и искрящ, съсредоточеното и интелигентно изражение на лицето е одухотворено от очите с ириси от кварц. Покровител на писаря е египетският бог Тот, представян във вид на човек с глава на ибис или павиан; писарят е „господарят на словата на бога“.


>>	Сети I и богинята Хатор

	{img:85_hator.jpg|#Сети I и богинята Хатор, Египет, около 1294–1279 г. пр.Хр. Рисуван варовик, 2,26 х 1,05 м.}
	През 1829 г. Жан-Франсоа Шамполион донася барелефа от гробницата на Сети I в Долината на царете. Намирал се е на средата на дълъг коридор, прокопан в планината, отвеждащ към саркофага. Богинята Хатор, изобразена с рога на крава и със слънчевия диск на главата, посреща фараона, напуснал света на живите. Тя хваща дясната му ръка и му поднася огърлицата менат, знак за нейното покровителство и символ на възраждането. Хатор е богинята на некропола в Тива, където е особено почитана.
	Творението ни прави свидетели на изключителна среща между богиня и владетел, които изглеждат привлечени и запленени един от друг. В правоъгълната рамка равновесието на композицията се подсилва от грацията на фигурите, изяществото на богинята, ефирните одежди на фараона и финеса на чертите на лицата. Цветът, резултат от многобройни реставрации, възвръща блясъка на накитите и подчертава детайлите на орнаментите.


>>	Бикове от Хорсабад

	{img:86_bikove.jpg|#Лувър, изглед от двора „Хорсабад“ Андроцефални крилати бикове, Асирия, краят на VIII в. пр.Хр. Гипс, височина 4,20 м.}
	На територията на днешен Хорсабад, Ирак, след 713 г. пр.Хр. се установява новата столица Дур Шарукин на Саргон II (721–705 г. пр.Хр.). В сърцето на древния град е издигнат дворецът на владетеля — двеста двора и зали, два километра скулптирана украса, палат, простиращ се върху два хектара площ. Открит е тържествено през 706 г., но на следващата година градът е изоставен, защото Саргон II загива във военен поход. Портите на столицата и на двореца се пазели от два огромни каменни колоса, високи над четири метра — брадати чудовища с човешки глави, увенчани с тиари, стела на бикове с криле отстрани. Погледнати в профил, с чудатите си пет копита, те сякаш пристъпват; в анфас — са напълно неподвижни.
	За първи път в Двуречието каменна декорация служи за възвеличаване на царската особа и за ознаменувано на нейните ловни и военни подвизи. Между IX и VII век пр.Хр. асирийците водят политика на завоевания и жестоко потисничество, за което свидетелстват изображенията по стените на двореца, внушаващи на посетителя идеята за всемогъществото на Асирия.
	При владичеството на Ашурбанипал (668–627 г. пр.Хр.) асирийската държава обхваща и Египет, но през 612 г. пр.Хр. тя е унищожена от съюзените мидийски и вавилонски войски.
	През 1843 и 1844 г. Пол-Емил Бота (френски консул в Мосул) открива в Хорсабад следите от палата на асирийския цар Саргон II, когато Европа познава Изтока единствено от библейските текстове. Всъщност той търсел останките от легендарната Ниневия — една от асирийските столици, обезсмъртена от Светото писание. Археологът поканва художника Йожен Фланден, за да запечата върху хартия всички детайли на скулптурите и орнаментите, и изпраща с кораб във Франция тези каменни колоси. Сега те са поставени в двора „Хорсабад“ на Лувъра, в оригиналната им позиция, за да напомнят за монументалния характер и грандиозността на асирийските дворци. Благодарение на пратките на Бота през 1847 г. е открит Асирийски музей, който хвърля светлина върху тази древна цивилизация и предизвиква раждането на нова наука — асирология. И днес Лувърът остава свързан с френските археологически експедиции на територията на Изтока.


>>	Тициан

	{img:87_tizian.jpg|#Тициан, Селски концерт, около 1509 г. Маслени бои върху платно, 1,05 х 1,36 м.}
	Тициан (1488 или 1490–1576) е ученик на Джовани Белини, после на Джорджоне. Още при смъртта на втория си учител през 1510 г. художникът вече е известен. Единствен последовател, на него той дължи чувството за природата, владеенето на цвета, маниера на загатване на формите. Към това се добавят горещият темперамент и ярката индивидуалност, позволили му много бързо да се наложи като водеща фигура във венецианската живопис през XVI век. Работи върху най-различни теми и жанрове — религиозни картини, портрети, исторически платна…
	След 1520 г. славата на Тициан бележи своята кулминация. Принцовете и монарсите са впечатлени от великолепната класичност на творбите му. Художникът придава на цвета креативна сила и драматично напрежение, непостигани никога преди. През 1530 г. в Болоня той среща император Карл V, който става негов влиятелен меценат и го поощрява да се отдаде на интензивно портретуване. За да удовлетвори владетеля, както и други знатни люде от тези среди, Тициан съумява да открои техния вкус към блясъка и да изрази величието им.
	Около 1540 г. художникът е в плен на тенденциите на маниеризма, актуални тогава във Венеция, което прозира в Увенчаване с тръни (1543). От 1550 г. нататък в ателието му се разгръща активна дейност — живописецът изпълнява многобройни поръчки за църкви, пресъздава също и митологични сцени за кралските Дворове. _Прелестната Венера с огледалото_, рисувана за Филип II Испански, е последвана от _Даная_, после от _Венера и Адонис_ — произведение, на което по-късно авторът прави редица версии. Цветът, положен с бързи и плътни мазки, играе съвършено свободно със светлината, наподобявайки реалността по един по-решителен и драматичен начин. В _Наказанието на Марсий_ пурпурът отблъсква от изтерзаното тяло. През 1576 г. художникът умира от чума и оставя незавършена една _Пиета_ — мащабна композиция, сложна и разтърсваща, която отреждал за гробницата си.


>>	Надгробен паметник на Филип По

	{img:88_pametnik.jpg|#Надгробен паметник на Филип По, последната четвърт на XV в. Позлатен многоцветен варовик, височина 1,80 м.}
	Сеньор на Ла Рош-По, Филип По е сенешал на Бургундия, после шамбелан при Луи XI. Наречен е „устата на Цицерон“ — до такава степен неговото красноречие е удивлявало съвременниците му.
	Умира през 1493 г. Приживе обаче поръчва надгробния си паметник, за да бъде поставен в параклис в църквата на абатството „Сито“: Филип По е изваян в рицарски доспехи с животно в нозете върху плоча, носена от осем фигури на опечалени, забулени в черните си одеяния. Монументален и необичаен, погребалният кортеж, с траурните статуи почти в естествен размер, поразява въображението. Оригиналната композиция и ефектният мизансцен говорят за авторитета и влиятелността на персонажа и прославят рода му, олицетворяван от гербовете на осемте района, подвластни на сенешала — кавалер на Ордена на Златното руно. Тази скулптура, лишена от всякакви религиозни препратки, е изключителна по своя замисъл, макар мотивът на оплакваните, уединени в ниши или образуващи траурна процесия, да присъства в много гробници от края на Средновековието.


>>	Нечестният картоиграч

	{img:89_igrach.jpg|#Жорж дьо Ла Тур, Нечестният картоиграч с асо каро, около 1630 г. Маслени бои върху платно, 1.06 x 1,46 м.}
	Жорж дьо Ла Тур (1593–1652) е роден в Лотарингия, в семейство на хлебари. Вероятно в Италия е изучавал живописта на Караваджо, чието влияние върху творчеството му е неоспоримо. Венчава се на двайсет и шест годишна възраст в Люневил, където се установява на следващата година.
	Твърде бързо талантът му получава признание и поръчките не престават да валят. Той рисува и продава много, прави варианти на произведенията си, които подхваща отново и отново, повтаря и неспирно усъвършенства. Наред с двата варианта на _Нечестният картоиграч_ или на _Скърбящата Магдалина_, днес са известни четири различни версии на _Свирачът на лира_. Този маниер на работа доказва успеха на художника, който умее да се възползва от определена клиентела. Само около четирийсет оригинални картини от значителната му продукция са устояли на бедствията, разтърсили и опустошили Лотарингия през 1638 г.
	С отчетливите си багри, богати на отсенки, _Нечестният картоиграч с асо каро_ се налага като шедьовър сред платната от началния период на кариерата на Ла Тур. В центъра на композицията красива куртизанка, невъзмутима и високомерна, очаква чашата с вино, която й подава прислужницата. Явно трябва да бъде опиянен заможният младеж вдясно, който не забелязва нито измамника, вадещ асо каро от колана си, нито съучастническите погледи на жените. Потънал в разкошната си везана дреха, със закръглени и румени страни, той е жертва на заговор, който се разиграва за негова сметка. Светлината потопява в сянка лицето на непочтения партньор, подчертава млечната белота на куртизанката, откроява нежния профил на прислужницата с прекрасен златист тюрбан и разкрива тайната игра на ръцете, които си подхвърлят съдбата на младия човек.
	Другата, навярно по-ранна версия, _Нечестният картоиграч с асо спатия_, се различава леко в няколко детайла. Една по-особена част от творчеството на Жорж дьо Ла Тур — нощните картини, чиято хронология не е установена, допринася за славата и успеха му. Религиозни сцени и каещи се Магдалини са осветени от пламъка на свещ, който очертава обемите опростява формите. Това мъждукащо сияние позволява на художника да подчертае главното и извежда от мрака обекта на неговото съзерцание и религиозна страст.


>>	Тюйлери

	{img:90_silvestur.jpg|#Израел Силвестр, Поглед към замъка Тюйлери откъм Сена, XVII в. Лави, перо.}
	На запад от крепостната стена на Шарл V, близо до Лувъра, били разположени работилници за керемиди (керемида на фр. е tuile, оттам — Tuileries, б.пр.). През 1564 г. Катерина Медичи поръчва на Филибер Дьолорм да построи на това място сграда за забавления. Планът на бъдещия дворец е сложен, съдържа няколко корпуса. Само един павилион и двете крила на ансамбъла ще бъдат завършени от Дьолорм и приемника му Жан Балан. За свое удоволствие и наслада кралицата майка изисква да се оформи огромна градина с цветни лехи по италиански образец, украсена с басейни, статуи и павилион. Бернар Палиси изработва пещера от лакирана теракота, населена със змии и гущери. При неотдавнашните разкопки в двора на Карусел са разкрити останки от ателието му.
	Между 1659 и 1666 г. Луи Льо Во завършва строежа на Тюйлери; през 1664 г. Андре Льо Нотр внася нови перспективи в класическата линия на градините от онази епоха. Луи XIV обитава двореца в продължение на няколко години, преди да напусне Париж и да се пренесе във Версай през 1678 г.
	На 6 октомври 1789 г. Луи XVI е отведен в Тюйлери от революционерите, а Учредителното събрание установява седалището си в залата на Манежа в градината. През 1793 г. театърът, построен през 1659 г., е превърнат в заседателна зала на Конвента.
	Наполеон Бонапарт е провъзгласен за първи консул и решава да се настани в Тюйлери. Решава да свърже сградите с Лувърския дворец и поверява проекта на архитектите Шарл Персие и Пиер Фонтен. През 1806 г. той нарежда да се издигне като входна врата към двора триумфалната арка на Карусел — символ на многобройните му победи. Строителните работи, предимно по финансови причини, непрекъснато се налага да бъдат преустановявани. Едва при Наполеон III, с проекта на Лодовико Висконти за Новия Лувър, двата двореца най-после са обединени и тържествено открити от императора на 14 август 1857 г. Но съдбата е немилостива към най-накрая завършения внушителен ансамбъл — на 23 май 1871 г. пожар, подпален от комунарите, изпепелява Тюйлери. Дали да се възстанови архитектурното творение? Спорът трае десет години. През 1882 г. е взето решение останките да се сринат до основи, отваряйки двете големи крила на Лувъра към градините и към Шанз-Елизе.


>>	Ван Ейк

	{img:91_eik.jpg|#Ян ван Ейк, Мадоната на канцлера Ролен, около 1435 г. Маслени бои върху дърво, 66 х 62 см.}
	Ян ван Ейк (около 1390/1400–1441) е ренесансов първомайстор в страните от Севера. Оказва огромно влияние в Европа с невероятното си умение да пресъздава реалността. Известен е с усъвършенстването на техниката на живописта с маслени бои.
	От 1422 до 1424 г. е на служба при графа на Холандия, Зеландия и Хенегуа — Йоан Баварски, вероятно като миниатюрист, а през 1425 г. е назначен за камериер на бургундския херцог Филип III Добри, при когото ще остане до смъртта си. През 1429 г. се установява в Брюге; през 1432 г. — заедно с брат си Хуберт — завършва Олтар на Божия агнец (полиптих) в Гент. Произведението бележи съществен етап в новия маниер на третиране на пространството и обемите със средствата на живописта. Особено впечатление прави мащабността на персонажите от горните пана. Ван Ейк е проницателен портретист — разработва _Портрет на семейство Арнолфини_ като интериор, в който присъства чрез отражението си в огледалото.
	В _Мадоната на канцлера Ролен_ той умело борави с прозирността на светлината, отваря хоризонта към градината, после към въображаем град, като всеки детайл е изрисуван с такова изящество и прецизност, че биха могли да се различат видовете цветя в градинката. Поръчителят Никола Ролен е изобразен в молитвена поза пред Богородица с детето Иисус, вдигнало ръка за благослов. Той дарява картината на съборната църква в Отьон, откъдето ще бъде иззета по време на Революцията.


>>	Венера Милоска

	{img:92_venera.jpg|#Афродита, наречена Венера Милоска, Гърция, около 100 г. пр.Хр. Мрамор, височина 2,02 м.}
	Венера Милоска е открита през 1820 г. от един селянин от остров Милос, Цикладски архипелаг. Маркиз Дьо Ривиер я предоставя на Луи XVIII и през 1821 г. скулптурата влиза в Лувъра. Идентифицирана е като изображение на Афродита — гръцката богиня на красотата.
	Въпреки многобройните търсения, ръцете й така и не са открити, но се правят всякакви догадки за положението им.
	Тялото й, с лека чупка в кръста, е скулптирано от две части, които се обединяват при слабините, подчертани чрез разточителството от дипли на дрехата. Съвършената хубост на лицето, изяществото на чертите, както и дискретната изразителност на устните отвеждат неизбежно към творчеството на големия гръцки ваятел Праксител.
	Меката извивка на раздвижената й снага, също и мускулатурата, оформена по-скоро в реалистичен план, обаче позволяват скулптурата да бъде датирана от последния, елинистичен период на гръцкото изкуство.


>>	Вермеер

	{img:93_pletachka.jpg|#Ян Вермеер, Плетачка на дантели, около 1665 г. Маслени бои върху платно върху дърво, 24 х 21 см.}
	Четирийсетина картини, сред които само шестнайсет подписани и датирани, са достатъчни, за да превърнат Ян Вермеер (1632–1675) в един от най-видните холандски живописци. С изключение на два пейзажа, единият от тях е сияйният и ведър _Изглед от Делфт_ той рисува повтарящи се сюжети: в интериори, където нищо не се случва, най-често изобразява замечтани, меланхолични млади жени. Те четат писма, пишат, свирят, или са отдадени на някакво всекидневно занимание, чиято простота художникът пресътворява с несравнима техничност. Светлината подчертава строгостта на композицията, разкрива прелестта на женските лица и искренето на накитите. Тя пулсира в отблясъците, създава ефект на прозирност, прокрадва се в гънките натъканите.
	Сведена над ръкоделието си, младата плетачка на дантели от платното на Вермеер работи в тишината на ателието си. Този малък шедьовър удивлява със своята простота — равен фон, върху който се откроява пирамидална композиция с меки форми, светлина пробягва по лицето, за да изпъкне нежното жълто на роклята и цветните конци, излизащи от възглавницата. Вермеер е същински маг на живописта.


>>	Нике от Самотраки

	{img:94_nike.jpg|#Нике от Самотраки, Гърция, началото на II в. пр.Хр. Мрамор и гипс, височина 3,28 м.}
	През 1883 г. статуята е поставена на горната площадка на стълбището „Дарю“ в Лувъра. Двайсет години преди това е открита на остров Самотраки, където, току-що спуснала се на носа на своя кораб, сякаш оповестява триумф на обитателите на Родос.
	Още от архаичната епоха в Гърция победата се олицетворява от крилата дева, наречена Нике. Тази скулптура от Самотраки е сътворена в началото на II век пр.Хр., за да ознаменува победа на родоската флота. Славна и грандиозна вестителка, тя е носена от ветровете, хитонът й е залепнал за тялото, огромните криле са разперени зад нея. Паметникът е издигнат от гърците на върха на хълм над светилището на Великите богове, Кабирите. Точно там е намерена, без глава и ръце. Дясното крило е възстановено от гипс. Мощното излъчване на силуета и извайването на диплите напомнят релефите на големия Пергамски олтар, създаден между 180 и 160 г. пр.Хр.


>>	Мадоната с младенеца

	{img:95_donatelo.jpg|#Донатело, Мадоната с младенеца, около 1440 г. Релеф, многоцветна теракота, 102 х 74 см.}
	Барелефите с Мадоната, изобразявана до кръста, с детето Иисус в обятията си, са един от най-честите мотиви в италианската скулптура на XV век. Със своята творба Донатело (1386–1466) обновява традиционната иконография. В златната рамка на този барелеф, изпълнен в изящни цветове, младенецът сякаш се отвръща от майка си, в желанието да й спести страданията, които я очакват. А Богородица го съзерцава с трагично изражение — тревожно и напрегнато.
	Завладяващо чувство е в основата на цялата композиция, която изпъква на фона на златиста завеса.
	Различни Мадони, изложени днес в Лувъра, са проправили пътя на флорентинския ваятел. Донатело се вдъхновява от античните образци и съумява да надскочи изкуството на своето време, чрез покоряващ реализъм, който изразява човешката драма. Така той внася нови решения, от които ще се учат великите майстори на Ренесанса.


>>	Вато

	{img:96_vato.jpg|#Жан-Антоан Вато, Жил, или Пиеро, около 1718 г. Маслени бои върху платно, 1,84×1,49 м.}
	Жан-Антоан Вато (1684–1721) идва в Париж на осемнайсетгодишна възраст и работи в ателието на Клод Жило, известен със сцените си от италианската комедия. След това помага на Клод Одран III в декорирането на парижки жилища. Покровителства го финансистът колекционер Пиер Кроза и той има възможност да изучава колекцията му от фламандски и италиански рисунки. През 1717 г. е приет за член на Академията за живопис и скулптура с _Отплуване за Китера_, като художник на „галантен празник“. Вато е създател на този нов жанр: рисува множество елегантни, прелестни картини, на които — сред зеленееща природа — са изобразени персонажи, събрали се за танци, музика и галантни срещи (_Концерт, Любовни наслади_). Живописецът се увлича от света на театъра, този на _Жил_, меланхоличен и нежен с костюма си във фино бяло и розово. Около актьора са се струпали съпътстващите го герои в духа на комедия дел арте — Докторът върху своето магаре, Коломбина, Мецетен в червена дреха и още един, четвърти артист с шапка, нарязана подобно гребен на петел.
	За известно време Вато е в Лондон. През 1720 г. се настанява при приятеля си Жерсен — търговец на картини на моста „Нотр Дам“. За осем дни сътворява за него шедьовъра — сетният му реверанс пред младостта и крехкостта на живота.


>>	Хронология

	__1187__ Първо споменаване на понятието „Лувър“ като географско название.
	__1190__ Филип Огюст (1180–1223) заповядва да се изгради крепостна стена около Париж, след което е построен донжонът на крепостта.
	__1364–1369__ Шарл V (1364–1380) поръчва на своя архитект Раймон дю Тампл да преобрази крепостта в удобно жилище.
	__1528__ Франсоа I (1515–1547) решава донжонът да бъде разрушен, за да се освободи Квадратният двор. През 1540 г. приема в Лувъра Карл V.
	__1546__ Архитект Пиер Леско започва преустройството на Лувъра. Анри II (1547–1559) нарежда да се издигне ново крило в ренесансов стил, после и павилион и друго крило, разположено под ъгъл.
	__1550__ Жан Гужон извайва кариатидите за голямата зала на партера.
	__1564__ Катерина Медичи поверява на Филибер Дьолорм строежа на Тюйлери.
	__1566__ При Шарл IX (1560–1574) е изградена Малката галерия и пасаж, който да я свързва с Тюйлери.
	__1594__ Анри IV (1589–1610) влиза в Париж. Предприет е строежът на Голямата галерия, за да се обединят Лувърът и дворецът Тюйлери.
	__1639__ Луи XIII (1610–1643) възобновява строителните работи, прекъснати поради убийството на Анри IV. Жак Льо-Мерсие проектира павилиона „Л’Орлож“ и започва оформянето на Квадратния двор.
	__1652__ Регентката Ана Австрийска и синът й Луи XIV (1643–1715) се настаняват в Лувъра.
	__1660__ Луи Льо Во чертае нови планове за разширяването на архитектурния ансамбъл; между 1661 и 1663 г. е издигнато южното крило. Завършен е Квадратният двор. 1662–1664 г. под ръководството на Шарл Льо Брьон е украсена Галерията на Аполон.
	__1662__ в двора на Тюйлери е устроен карусел в чест на раждането на дофина.
	__1665__ Проект на Бернини за източната фасада на двореца. Едва започнати, строителните работи са преустановени. Подновени са през 1668 г. под ръководството на Клод Перо, Луи Льо Во, Франсоа д’Орбе и Шарл Льо Брьон. Колонадата е завършена десет години по-късно. Мащабният замисъл води до разширяване на южното крило откъм Сена.
	__1672__ Лувара се настанява Френската академия.
	__1692__ Кралската академия за живопис и скулптура се установява окончателно в Лувъра. Първата й изложба е устроена през 1699 г.
	__1768__ Маркиз Дьо Марини предлага първи проект за Музеум в Лувъра.
	__1789__ Луи XVI (1774–1792) напуска Версай и трябва да се настани в Тюйлери.
	__1793__ Художественият Музеум е разположен в Голямата галерия, оформена от Юбер Робер.
	__1798__ Творенията на изкуството, заграбени по време на походите на Наполеон Бонапарт, пристигат в Лувъра. Някогашните апартаменти на Ана Австрийска са преустроени в Музей на античните произведения, открит тържествено през 1800 г.
	__1802__ Барон Доминик Виван Денон е определен за генерален директор на музея, който през 1803 г. приема името „Наполеон“.
	__1806__ Издигната е триумфалната арка на Карусел, за да прославя победоносната армия на Наполеон I, тогава обитаващ Тюйлери.
	__1811–1814__ Декорирано е Северното и Южното стълбище, защото в Лувъра се разполагат частните апартаменти на императора.
	__1815__ Музеят трябва да върне на Прусия и на съюзниците й плячката на революционните и Наполеоновите войски. __Сватбата в Кана__ остава в Лувъра, разменена срещу картина на Льо Брьон.
	__1826__ Жан-Франсоа Шамполион е назначен от Шарл X (1824–1830) за уредник на отдела с египетски паметници. Открит е музеят „Шарл X“.
	__1847__ В Лувъра влизат първите произведения на древното асирийско изкуство. 1849 по времена Втората република е възобновен проектът за обединяване на Лувъра и Тюйлери.
	__1851__ Архитект Феликс Дюбан приключва с украсата на Галерията на Аполон и предприема декорирането на Квадратния салон и Залата на седемте камини.
	__1852__ Император Наполеон III (1852–1870) възлага на архитект Лодовико Висконти да свърже Лувъра и Тюйлери.
	__1854–1857__ Ектор Льофюел, приемникът на Висконти, завършва Новия Лувър през 1857 г., с построяването на крилата на двора „Наполеон“.
	__1861__ Открити са апартаментите на правителството, декорирана е залата на Манежа. 1862 Отврен е музеят „Наполеон III“, който представя колекцията „Кампана“, купена от императора една година по-рано.
	__1871__ След „кървавата седмица“ на Парижката комуна неколцина комунари подпалват двореца Тюйлери, чиито останки ще бъдат сринати през 1883 г. По време на Третата република (1870–1940) крилото „Ришельо“ е отдадено на Министерството на финансите.
	__1914__ През Първата световна война произведенията на изкуството са евакуирани в Тулуза.
	__1926–1938__ Анри Верн, директор на националните музеи, замисля нова реорганизация на Лувъра. Работите по преустройството, извършени между 1930 и 1938 г., ще бъдат възобновени след войната.
	__1938–1939__ В навечерието на Втората световна война колекциите са изпратени по посока Шамбор и разпределени често в уединени хранилища, в замъци и абатства на север и на юг от Лоара.
	__1953__ През периода на Четвъртата република обновителните дейности продължават. Таванът на зала „Анри II“ е декориран с творбата на Жорж Брак _Птиците_.
	__1968__ Павилионът „Флора“ е отворен за посетители.
	__1981__ Президентът на републиката Франсоа Митеран лансира проекта за Големия Лувър, предоставяйки на музея крилото на Министерството на финансите. Създадена е обществена организация за Големия Лувър, архитект Йео Мин Пей оглавява проекта.
	__1984–1986__ Разкопките в Квадратния двор и в двора „Наполеон“ позволяват да се открои средновековният замък, стената, „Льо Во“ и окръжението на Лувъра.
	__1989__ За двестагодишнината на френската революция тържествено е открита стъклената пирамида, която оформя новия вход на музея. Министерството на финансите напуска крилото „Ришельо“.
	__1990__ Нови археологически проучвания разкриват рова на крепостта от времето на Шарл V. Започва реставрирането на всички фасади.
	__1992–1998__ Продължава преструктурирането на музея. През 1992 г. на втория етаж на Квадратния двор отварят врати зали, посветени на френската живопис. През 1993 г. крилото „Ришельо“ вече изцяло е достъпно за посетители. През следващата година на партера в „Денон“ са аранжирани зали с чуждестранна скулптура. Между 1997 и 1998 г. е напълно преустроен Египетският отдел, а крилото „Саклер“, открито през 1997 г., представя източни произведения от първото хилядолетие. 1998 г. е забележителна с новото попълнение от италианска живопис в Квадратния салон и в Голямата галерия.
	__2000__ Отворен е павилионът, „Де Сесион“. В него са експонирани над сто подбрани шедьовъра на примитивисткото изкуство.


#	Подбрана библиография
	Antiquités égyptiennes, guide du visiteur, Paris, RMN, 1997, 2 vol.
	Antiquités orientales, guide du visiteur, Paris, RMN, 1997.
	Yves Bottineau L’Art baroque, Paris, Mazenod, 1986.
	Geneviève Bresc, Mémoires du Louvre, Paris, Gallimard-RMN, 1989.
	Jean-Pierre Cuzin et Claire Marchandise, Dictionnaire du Louvre, Paris, RMN, 1997.
	Dictionnaire du Louvre, Paris, RMN, 1997.
	Ernst Hans Gombrich, Histoire de l’art, Paris, Flammarion, 1990.
	Alain-Jean Lemaître, Erich Lessing, Florence et la Renaissance, Terrail, 1992.
	Petit Larousse de la peinture, sous la direction de Michel Laclotte, Paris, Larousse, 1979.
	Peter Rautmann, Delacroix, Paris, Citadelles & Mazenod, 1997.


#	Практическа информация
	Musée du Louvre
	75058 Paris cedex 01
	Главен вход — през пирамидата.
	Други входове:
	— през галерията на Карусел (вход откъм градината на Карусел или откъм Рю дьо Риволи №99);
	— през Порт де Лион (за експозицията на примитивисткото изкуство се препоръчва входът откъм Ке де Тюйлери): от 9 до 17:30 ч., с изключение на петък; в сряда — до 21:45 ч.;
	— през пасаж „Ришельо“ (за посетителите, вече снабдили се с билет или пропуск, от 9 до 18.).


#	Обща информация
	Гласов сървър: 0140205151
	Интернет: www.louvre.fr
	За хора в неравностойно положение: 0140205990
	__Работно време__
	Всеки ден, с изключение на вторник и следните празници: 1 януари, 15 април, 1 и 8 май, 3 юни, 11 ноември, 25 декември. Постоянни експозиции — от 9 до 18 ч.
	Понеделник — удължено работно време до 21:45 ч., за кратка обиколка на трите крила на музея.
	Сряда — удължено работно време до 21:45 ч., достъпни са същите колекции, както през деня, с изключение на галерия „Кампана“, в която пускането на посетители се преустановява в 17:30 ч. (крило „Сюли“, първи етаж).
	Касите се затварят съответно в 17:15 или в 21:15 ч. Достъпът на посетители до залите се прекратява съответно в 17:30 или в 21:30 ч.
	Зала „Наполеон“ е отворена от 9 до 22 ч. Временните експозиции и основите на средновековния Лувър са достъпни всеки ден, освен вторник, от 9 до 18 ч., в сряда — до 21:45 ч. Залите, посветени на историята на Лувъра, са отворени в понеделник от 9 до 21:45 ч. и в петък от 9 до 18 ч.
	__Как да се стигне до Лувъра__?
	Метро: спирки Palais-Royal/musée du Louvre, Louvre-Rivoli ou Tuileries.
	Автобуси: №21, 27, 39, 48, 68, 69, 72, 81, 95.
	Паркинг за коли и автобуси — отворен всеки ден (7–23 ч.).
	__Цена на билетите__
	46 F преди 15 ч., 30 F след 15 ч. и в неделя целия ден.
	Безплатен вход за посетителите под 18 години и за безработните, всяка първа неделя от месеца — за всички.
	__Общество на приятелите на Лувъра__
	Информация на тел.: 0140205374.
