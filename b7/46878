P>
	Иска ми се да изчезна,
	като дума неразбрана,
	като нещо безполезно —
	още невидяно.

	Иска ми се да се рея,
	без посока, цел и време,
	да не гасна и не грея
	в никоя вселена.

	Само тъй, да наблюдавам
	хаоса лишен от смисъл,
	без въобще да преценявам,
	без въобще да искам.

	И ако случайно срещна
	друг самотник нематериален,
	реещ се от бездна в бездна,
	да не заговарям.

	Просто, кротко да отмина,
	сдържан и притихнал,
	и когато се разминем
	да му се усмихна.
P$
