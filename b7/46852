	{img:shivacyt_i_chirakyt.jpg}
	Един шивач имал чирак на име Сон. Кой знае изкусен ли бил този шивач или не, но затова пък бил известен с лакомията си. Случвало се да повикат някъде шивача и чирака му да шият. Веднага им донасяли две чашки варен ориз: една голяма за шивача и една по-малка — за чирака му. Но докато чиракът докосне храната, шивачът притеглял чашката му към себе си и казвал на стопанина:
	— Сон е обядвал, а пък аз от вчера не съм ял — все работя.
	Така ставало винаги, когато ги гощавали. Сон ходел гладен, а шивачът бил сит за двамина.
	Омръзнало му на Сон да гладува и решил да отучи господаря си от този навик. Веднъж поръчали на шивача да ушие празнична дреха на самия мандарин. Когато дошло времето да премерят дрехата, шивачът и чиракът му отишли в двореца. Слугата ги съгледал и казал:
	— Идете в готварницата, там ще ви дадат ше*.
	[* Ше — национално ястие от ориз и захар.]
	Шивачът тозчас казал:
	— Сон е обядвал, а аз от вчера не съм ял — все работя.
	Забол иглата си на рогозката и отишъл в готварницата.
	На гладния Сон му се доплакало. Може би щял да заплаче, ако в този миг не бил влязъл мандаринът.
	— Къде е майсторът ти? — попитал мандаринът.
	Момчето въздъхнало и рекло:
	— Горкият ми майстор яде ше в готварницата.
	— А защо го нарече горкия?
	— Нима не знаеш, господарю, че моят майстор всяка седмица се побърква? И тогава къса на парчета платовете на хората. Добре, че аз винаги познавам ще обезумее ли майсторът ми.
	— Че как познаваш това?
	— Ако майсторът ми изяде две чашки ориз, значи болестта ще го налегне. След като се нахрани, започне ли да шари с ръце по рогозката, значи след миг ще започне да къса плата, който шие.
	— Дълго ли го държи болестта? — попитал обезпокоеният мандарин.
	— Не. Стига да му ударят двайсет бамбукови пръчки по петите, и той веднага идва на себе си.
	Като казал това, Сон измъкнал незабелязано иглата, която шивачът бил забол там. В това време от готварницата дошъл шивачът. Той се поклонил пред мандарина и промълвил:
	— Благодаря ти, господарю. Такъв вкусен ориз като вашия никъде не съм ял.
	Мандаринът наострил уши и попитал:
	— Колко чашки ориз изяде?
	— Две чашки, господарю, цели две чашки — отвърнал доволният шивач.
	И като седнал на рогозката, се протегнал за иглата. Но иглата не била на мястото си. Тогава късогледият шивач почнал да тършува по рогозката.
	— Дръжте го! — викнал мандаринът на слугите си. — Хванете му ръцете, че иначе ще ми накъса на парчета хубавата свила.
	Щом слугите изпълнили заповедта на господаря си, мандаринът казал на Сон:
	— А сега почвай да го лекуваш. Вземи бамбуковата пръчка от ъгъла и му удари двайсет пръчки по голите пети!
	Не ще и дума, че Сон изпълнил охотно тази заповед.
	— Защо ме наказваш, господарю? — изпъшкал шивачът.
	— За да се отървеш по-скоро от болестта си — отговорил мандаринът.
	— От каква болест? Аз никога от нищо не съм боледувал!
	— Как да не си боледувал? Твоят чирак ми каза, че всяка седмица се побъркваш…
	Като чул това, шивачът сграбчил Сон за яката и закрещял:
	— Как си посмял да ме изкараш безумен, негоднико?
	— Че не е ли истина? — казал Сон. — Сам отсъди, майсторе. Всеки път, когато съм гладен, ти казваш, че съм се нахранил добре. Нима здрав човек ще вземе да казва за гладния, че е сит? Така може да говори само безумец.
	От този ден шивачът не посягал на ориза на Сон.
