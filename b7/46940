	Карло Лоренцини Колоди е роден на 24 ноември 1826 година във Флоренция, където е умрял на 26 октомври 1890 година.
	Колоди е псевдоним — име на красиво градче в Италия, в което е родена майката на писателя.
	Колоди е започнал да работи и е работил дълги години във вестници и списания. Самият той е основател на два сатирични политически вестника.
	Статиите му са събрани и издадени в отделни книги. Писал е и комедии. От 1860 до 1881 година бил държавен чиновник.
	Той започнал да пише за деца на стари години. Най-напред превел от френски език приказките на Шарл Перо (1875). След това написва _„Джанетино“_ (1876). След това издава редица други книги, които имали извънредно голям успех: _„Дребосък“_, _„Пътуване из Италия на Джанетино“_, _„Географията на Джанетино“_, _„Граматиката на Джанетино“_ и други.
	Колоди се стреми в творчеството си да даде на децата чрез забавно четиво знания и поуки. Но той рисува и детето такова, каквото си е в действителност — не образец на съвършенство или въплъщение на злост и вироглавство, а весел и здрав немирник, който има много недостатъци, но и много добри качества.
	През 1880 година излиза _„Пинокио“_ — най-художествената и най-популярната книга за деца в Италия, която е спечелила сърцата на всички деца в света. И у нас тя се ползва с голяма известност, преиздавана е няколко пъти.
