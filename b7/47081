P>
	За да заспя, в ония детски нощи,
	разказваше ми баба
	едно предание,
	прилично на старинно заклинание:

	„Отвъд големите реки,
	отвъд широките морета,
	сред кални треволяци,
	сред смрад от черно-синя тиня
	се шири чудновато
	Блатото.

	От стари, стари времена
	лежат на тъмното му дъно
	Добрите Великани,
	завързани
	за криви коренища
	с най-яките кълчищени въжета.

	От стари, стари времена
	напъват жили
	въжетата да скъсат.

	Гърдите им се вдигат
	и се спускат,
	и пукат се мехури над мътилката.
	Очите им отворени сънуват
	и сънищата се превръщат
	на бели лилии.

	И чакат, чакат някой ден
	да се отприщи Блатото,
	да подкопае коренищата
	и яките въжета да разнищи.
	И Те
	да се изправят на крака
	и да побегне мрака.
	… Добрите Великани! —
	Светува свят,
	светува и ги чака!“

	Преди да си отиде баба, рекох й:
	„Столетнице,
	изтече цяла вечност!?…“
	А тя подсмихна се:
	„И сто да изтекат,
	ти крепко стой на стремето! —
	защото свършек няма времето!“
P$
