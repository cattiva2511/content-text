P>
	В село Шахово ще има
	блиц турнир, във него трима
	от надеждните играчи —
	Топчо, Мирослав и Рачо,
	с баба Пешка ще играят,
	ще показват колко знаят,
	пет секунди всеки ход
	ще се мисли до цайтнот.
	Победителят отпада,
	без награда, без пощада,
	а пък новия шампион
	ще получи медальон.
	Сутринта преди турнира
	се започна панаира,
	всеки с всекиго спореше,
	палеше се и лютеше,
	и залагания вървяха
	под Евтимовата стряха.
	По средата на площада,
	върху малка естакада
	бе поставена дъската,
	с черно-белите квадрати,
	маса с дървени столове
	и страхотен бял часовник;
	фигурите — подредени,
	всичко беше натъкмено.
	Точно в десет и половина
	там отидоха двамина —
	Топчо, третият по сила —
	шампион на Три могили,
	седна срещу баба Пешка,
	и с това направи грешка.
	Не спореше му дебюта,
	бабата пък беше люта,
	мат му даде в двайсет хода
	и го пусна да си ходи.
	Втори срещу нея седна
	Миро, без да я погледне,
	и изяде от пердаха,
	както се полага в шаха.
	Тъй се стигна до финала
	с Рачо — селската ни хала,
	първи в майсторската листа,
	син на Гошо машиниста.
	Каталонското начало
	беше усвоил изцяло,
	и когато го подхвана
	всеки млъкна на мегдана.
	Тъкмо Рачо да сполучи
	и нещастието се случи;
	позабравил бе за царя
	и затуй си мат изкара.
	Бабата с два бързи хода
	го срази на ешафода…
	Рачо тръгна да се вайка,
	унижен при свойта майка,
	а кметицата ни Бона,
	взе чевръсто медальона,
	сложи го на баба Пешка
	върху кърпената дрешка;
	после всички на хорото
	побесняха сред селото…
	Само битите играчи —
	Топчо, Мирослав и Рачо,
	при кокошките във къщи
	продължиха да се мръщят,
	и да мислят за дебюти,
	и незнайни, и нечути…
	Но след два-три дни им мина
	(туй се случва със мнозина).
	Щом добър ще си във шаха,
	първо свиквай със пердаха!
P$
