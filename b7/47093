P>
	О, нощ без край!

	Не вярвам вече на слуха си!
	Не вярвам:
	Взривени бомби в гарови чакални.
	Пленени самолети.
	Отровени реки и океани.
	Убиващи лъчи.
	Самоубийци китове.
	А гибел всечовешка,
	по божия воля окована
	в тъмниците на атома,
	освобождението си очаква.
	От своите обречени.

	Не вярвам вече на очите си! —
	Светът сънува лоши сънища!
	Сънува!
	Не е възможно всички святи истини
	да са заченати в абсурда.
	Не е възможно всяко съзидание
	да зида и иззижда, за да има
	какво да разрушава.
	Не е възможно геният на злото
	да е създал доброто, за да може
	безкрайно да го побеждава.
	Не е възможно! —
	Светът сънува лоши сънища!
	Хилядолетни!

	О, нощ без край! И без начало нощ!
	О, свят…
P$
