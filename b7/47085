P>
D>
	На Захари Попов
D$

	Денят е сляп.
	Към тайните повежда ни нощта.

	И пеят полунощните щурци,
	обсебили безкрая.
	И като в смътен сън наяве виждам,
	в самата звездна бездна,
	върти се философската спирала.

	Епоха идва!
	Епоха сфинкс.
	А нейната взривена революция
	седи върху сърцето ми,
	ръцете ми отнема
	и дава ги на своите роботи.
	В безжизнени кутии
	пренася вековечния ми мозък

	Отива си епоха! —
	Моята!
	А нейният Антей с крака посечени,
	потъва в тежка кома.
	Душата ми едвам събира себе си.
	Не ме оставяйте самичък!
	Като пророчество или измамност
	и тази нощ оная страшна песен
	простенва в мен:
	„Сбогом, прощавай, сестрице Яно! —
	Очи си нямам, да те погледна,
	ръце си нямам да те прегърна,
	нозе си нямам, да те изпратя!“

	Върти се философската спирала.
	И птици прелетни оплакват
	умиращия бог Адонис.
	И пеят полунощните щурци
	в едно и реквием, и химн…
P$
