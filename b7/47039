P>
	Не зная моята вина,
	но страшното ми наказание
	Тантал не е заслужил.

	Като в просъница на луд
	връхлита тоя нагъл Смях
	върху ми,
	върти ме в своите въртопи
	безмилостни.
	Разнищва ме
	сред нощите на царството
	подземно.

	От него никога и никъде
	не мога да избягам.
	Във нищото да се потуля,
	и там ще ме намери —
	и изранения ми слух
	ще реже със трион
	от змийски зъби.
	Мой бедничък Аристофан!
	А спомняш ли си
	как започна всичко?

	Тогава беше жив и волен.
	На дъното на океан
	от лунна светлина,
	амфитеатърът,
	препълнен с посетители,
	очакваше актьорите.
	Очакваше и ти
	и скритичко поглеждаше
	към жертвите
	на твоята комедия.
	(Най-първата от първите.)

	Зловонни жертви бяха те,
	стаили под човешки образ,
	кой алчността,
	кой наглото лицеприятелство,
	кой жаждата за власт…

	И ето, влязоха актьорите.
	Комичните им маски
	и дългите фунии,
	насочени към сбраните,
	изглеждаха като от други свят
	в полупрозрачните талази
	на лунното сияние.

	Лек звън. Комедията почна.
	И с нея твоят ужас:
	амфитеатърът разсмя се,
	но оглушиха го
	с доволния си смях
	осмиваните жертви!…

	Богиньо Мелпомена,
	Защо се смееха осмяните?
	Защо се смееха?!

	Нима човешкото ни зрение
	наоколо си вижда само,
	а в нас не може?
	Нима и аз самият
	не виждах нищо, нищичко
	и тръгнах сляп
	срещу слепци?

	Не знам! И знам добре едно —
	сражавах се докрай.
	Макар че този Смях,
	в поредните комедии,
	изригваше все по-могъщ,
	все по-могъщ…
	Във вихър се превръщаше.
	Додето вихърът
	усука клуп
	и стегна гърлото ми в него.
	А после в Тартара
	подгони ме.

	Жестоки Хадес!
	Открий една пролука
	във прежестокото си царство,
	да сложа там ухо
	и чуя,
	все още ли сред живите
	се носи на осмяните
	Смехът!

	Или е вече спомен той
	полуизтрит във паметта
	на вчовеченото
	човечество.
	Ако е тъй, тогаз ще знам,
	че моята
	безпаметна любов към хората
	победа е дочакала!

	И мъките неизразими
	на бедния Аристофан
	ще станат нищо.
P$
