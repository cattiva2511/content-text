>	Първа част
>	Четири седмици
>>
	Когато заспи, винаги сънува този пейзаж.
	Гъста като козината по меча гърбина борова гора покрива възвишенията. Небето е толкова синьо в чистия планински въздух, че те заболяват очите. На километри навътре от пътя има закътана долина със стръмни склонове й студена река между тях. Тук, скрит от окото на чужди хора, слънчевият южен склон е почистен и засаден със стройни редици лози.
	При спомена за това колко хубаво е било го заболява сърцето.
	В редовете работят мъже, жени и деца, бавно движейки се от лоза на лоза. Това са неговите приятели, жените, които обича, неговото семейство. Една от жените се смее. Едра жена с дълга черна коса, към която той изпитва особена топлота. Тя отмята глава назад, отваря уста и ясният й глас се разнася над лозята като птича песен. Някои от мъжете разговарят полугласно, молейки се на боговете на долината за добра реколта. В краката им са останали няколко пъна, за да им напомнят за убийствената работа, създала това място преди двадесет и пет години. Почвата е камениста, но добра, защото камъните задържат слънчевата топлина и стоплят корените на лозите, предпазвайки ги от смъртоносното измръзване.
	Отвъд лозята има групичка дървени постройки — простички, но добре направени и устойчиви на стихиите. От готварницата се издига тънка струйка дим. На поляната отпред жена учи едно момче как да прави бъчви.
	Това е свято място.
	Защитено от тайнственост и молитви, то се бе запазило чисто, жителите му бяха свободни, докато светът отвъд долината бе потънал в корупция и лицемерие, алчност и мръсотия.
	Но изведнъж картината се променя.
	Нещо е станало със студения поток, виещ се през долината. Бодрото му ромолене е затихнало и бързият му бяг — рязко спрян. На мястото на пенливата, бързаща надолу вода се появява тъмен вир, тих и неподвижен. Краищата на вира сякаш не помръдват, но ако погледне за малко встрани и после пак към вира, той вижда, че е станал по-голям. Скоро е принуден да отстъпи нагоре по склона.
	Не може да разбере защо останалите не забелязват покачващата се вода. Корените на първия ред лози вече са залети и хората работят до глезените във вода. Сградите отначало са обградени, а малко по-късно — наводнени. Огнището в готварницата е загасено и празните бъчви бавно се поклащат в черната вода на покачващото се езеро. Защо не бягат, пита се той и в гърлото му се надига задавяща го паника.
	Сега вече небето е покрито с оловносиви облаци и дрехите на работещите се веят от нахлулия студен вятър, но те продължават да се движат между лозите, навеждайки и изправяйки се, разговаряйки помежду си спокойно. Единствен той вижда опасността и си казва, че трябва да вземе едно, две, че дори и три деца и да ги спаси от удавяне. Опитва да се спусне към дъщеря си, но установява, че краката му са затънали в тинята и не може да се движи — сърцето му се изпълва със страх.
	В лозята водата се вдига до коленете на работещите, после до кръста, до шията. Опитва се да извика на хората, които обича, да им каже, че трябва веднага — в близките няколко секунди — да направят нещо или ще умрат, но въпреки че отваря устата си и напряга гърло, никакъв глас не се чува. Обхваща го ужас.
	Водата навлиза в отворената му уста и го задавя.
	И винаги на това място се събужда.


>>	1.

	Човекът, наречен Прийст, бутна каубойската си шапка над очите и огледа равната прашна пустиня на Южен Тексас.
	Във всички посоки, докъдето поглед стигаше, доминираше анемично зеленият цвят на мескитов храсталак и трънаци. Точно пред него, направо през буренака, бе прорязан черен път, широк три метра. Испаноезичните булдозеристи, които го правеха в дразнещо права линия, го наричаха _sendero*_. От едната му страна, точно на четиридесет и пет метра едно от друго, потрепваха яркорозови маркиращи флагчета, прикрепени на къси железни колчета. По това _sendero_ бавно се движеше камион.
	[* Пътека (исп.). — Б.пр.]
	Прийст трябваше да открадне камиона.
	Първия си автомобил — чисто нов ослепителнобял „Линкълн Континентал“, модел 1961 година — той бе откраднал на единадесетгодишна възраст. Колата бе паркирана пред Рокси Тиътър на Саут Бродуей в Лос Анджелис, с ключове в контакта. Прийст, когото в ония дни наричаха Рики, едва се виждаше над волана. Бе толкова изплашен, че едва не се подмокри, но мина десетина пресечки и гордо връчи ключовете на Джими Райли, по прякор Зурлата, който му даде пет долара, после качи приятелката си да я повози и блъсна колата на Тихоокеанската магистрала. Така Рики влезе в бандата на Зурлата.
	Но този камион не бе обикновена кола.
	Докато гледаше към него, мощното устройство зад кабината на шофьора спусна масивната стоманена плоча — малко над половин квадратен метър — на земята. Последва кратка пауза, после се чу нисък грохот. Около камиона се вдигна облак прах, тъй като плочата започна да бие ритмично по земята. Прийст усети земята под краката му да се разтърсва.
	Това беше сеизмичен вибратор — машина, предназначена за изпращане на ударни вълни по земната кора. Прийст никога не успя да се образова — освен в изкуството да краде коли, но беше най-умният човек, когото бе срещал в живота си, и разбра как работи вибраторът. Принципът е подобен на този на радара и сонара. Ударните вълни се отразяваха от най-различни препятствия в земята, като например течности и скала, и отскачаха обратно към повърхността, където се улавяха от уреди, наречени геофони или кани.
	Прийст работеше в екипа на каните. Екипът бе разположил хиляди геофони на точно изчислени разстояния един от друг, на площ от два и половина квадратни километра. Всеки път, когато вибраторът раздрусваше земята, отразените вълни се улавяха от каните и се записваха от оператор, работещ в каравана, наречена _кучешка колиба_. По-късно всички данни щяха да бъдат въведени в суперкомпютър в Хюстън, който щеше да състави триизмерна карта на това, което е под повърхността. Картата щеше да бъде продадена на една петролна компания.
	Вибрациите усилиха звука, вдигайки шум като мощните двигатели на презокеански лайнер, набиращ скорост, после звукът рязко спря. Прийст се спусна по сендерото към камиона, закривайки очи от вдигналия се прах. Отвори вратата и се вмъкна в кабината. Зад волана седеше нисък тъмнокос мъж на около тридесет години.
	— Здрасти, Марио — каза Прийст и седна до шофьора.
	— Здрасти, Рики.
	В професионалната шофьорска книжка (категория В) на Прийст бе вписано името Ричард Грейнджър. Книжката бе подправена, но името бе истинско.
	Носеше пакет „Марлборо“ — цигарите, предпочитани от Марио, — който хвърли на таблото пред него.
	— Дръж, донесох ти нещо.
	— Хей, не е необходимо да ми купуваш цигари бе, човек.
	— Е, как винаги пуша на аванта от теб.
	Той взе отвореното пакетче от таблото, тръсна една цигара и я мушна между устните си.
	Марио се усмихна.
	— А не е ли по-просто да си купуваш цигари?
	— О, не, по дяволите! Не мога да си позволя да пуша.
	— Ти си луд бе, човек — засмя се Марио.
	Прийст запали цигарата. Винаги бе притежавал способността да се сработва с хората, да ги накара да го харесват. По улиците, където бе израснал, хората биеха, ако не им харесаш, а той бе дребно хлапе. Затова у него се бе развило някакво интуитивно чувство да предусеща какво искат хората от него — уважение, приятелство или изобщо каквото и да е — и бързо да им го дава. На петролните полета това, което свързваше хората, бе хуморът, или по-точно подигравката — понякога умна, понякога мръсна.
	Въпреки че беше тук само от две седмици, Прийст бе спечелил доверието на колегите си. Обаче не бе измислил начин как да открадне сеизмичния вибратор. А това трябваше да стане през следващите няколко часа, тъй като утре по график камионът щеше да бъде закаран на нов обект — на хиляда и сто километра оттук, близо до Кловис, Ню Мексико.
	Смътният му план бе да помоли Марио да го вземе със себе си. Пътуването щеше да трае два-три дни: камионът, който тежеше двадесет тона, можеше да се движи със средна скорост около шестдесет и пет километра в час. Някъде по пътя щеше да напие Марио и да изчезне с камиона. Беше се надявал да измисли по-добър план, но досега не бе осенен от вдъхновение.
	— Колата ми никаква я няма — каза той. — Утре можеш ли да ме закараш до Сан Антонио?
	Марио бе изненадан.
	— Няма ли да идваш до Кловис?
	— А, не. — Той махна с ръка към безрадостния пустинен пейзаж. — Погледни само. Тексас е толкова красив, че не ми се иска да го изоставям.
	Марио сви рамене. При работа като тази текучеството не беше необичайно.
	— Дадено, вземам те. — Беше против правилата на компанията шофьорите да вземат пътници, но те постоянно го правеха. — Чакай ме до сметището.
	Прийст кимна. Мястото за боклук беше запусната падина, пълна с ръждясали пикапи, счупени телевизори и разкъсани матраци, намираща се в покрайнините на Либърти — най-близкото градче. Никой няма да го види как се качва при Марио — най-много някое хлапе, излязло да бие змии с малокалибрената си пушка.
	— В колко часа?
	— Да кажем, в шест.
	— Ще донеса кафе.
	На Прийст този камион му трябваше. Усещаше, че животът му зависи от това. Ръцете го сърбяха да хване Марио още сега и да го изхвърли от кабината. Но така не биваше. Първо, Марио беше почти двадесет години по-млад от Прийст и едва ли щеше да се остави да бъде изхвърлен толкова лесно. И второ — кражбата трябваше да остане скрита за няколко дни. Прийст трябваше да закара камиона до Калифорния и да го скрие, преди ченгетата да започнат да търсят откраднат сеизмичен вибратор по пътищата.
	По радиото се чу сигнал, показващ, че операторът в _кучешката колиба_ е проверил данните от последните вибрации и не е открил никакви проблеми. Марио вдигна плочата, включи на скорост и я премести четиридесет и пет метра напред, спирайки точно до следващото розово флагче. След това отново спусна плочата и изпрати сигнал за готовност по радиото. Прийст внимателно гледаше, както бе правил това много пъти досега, стараейки се да запомни кои лостове мести Марио и кои бутони натиска. Ако забравеше после нещо, нямаше да има кого да пита.
	Двамата изчакаха сигнала от _кучешката колиба_, който щеше да задейства следващата вибрация. Това можеше да се прави и от шофьора в камиона, но по принцип операторите искаха да държат цялата работа в свои ръце и затова задействаха вибратора с помощта на дистанционно управление.
	Прийст допуши цигарата си и хвърли фаса през прозореца. Марио кимна към колата на Прийст, спряна на около четиристотин метра на асфалтирания двупосочен път.
	— Това твоето гадже ли е?
	Прийст погледна натам. Стар беше излязла от мръсната светлосиня „Хонда Сивик“ и се бе облегнала на капака, веейки си със сламена шапка.
	— Аха — отвърна той.
	— Дай да ти покажа една снимка. — Марио извади кожения си портфейл от задния джоб на дънките, измъкна от него снимка и я подаде на Прийст. — Това е Изабела — каза гордо.
	Прийст видя хубава мексиканка на около двадесет и пет години, облечена в жълта рокля и с жълта лента в косата. Държеше бебе на ръце, а до нея свенливо се гушеше тъмнокосо момченце.
	— Това децата ли са?
	Той кимна:
	— Рос и Бети.
	Прийст потисна надигналата се усмивка, като чу английските имена.
	— Хубави хлапета. — Помисли си за собствените си деца и малко остана да каже на Марио за тях, но навреме се спря. — Къде живеят?
	— В Ел Пасо.
	В съзнанието на Прийст бавно започна да се оформя идея.
	— Виждаш ли ги често?
	Марио поклати глава:
	— Нали работя нонстоп бе, човек. Пестя парите, за да купя нещо за живеене. Една хубава къщичка с голяма кухня и плувен басейн. Заслужават го.
	Идеята разцъфна в главата му. Прийст потисна обхваналата го възбуда и продължи да говори с нормален тон, поддържайки ленивия разговор:
	— Да-а, хубава къща за хубаво семейство, нали?
	— За това си мисля.
	Радиото отново бипна и камионът се разтърси. Шумът приличаше на гръмотевица, но бе по-ритмичен. Започна с дълбока басова нотка и бавно изтъня в по-горните регистри. Точно след четиринадесет секунди спря.
	Във внезапно последвалата тишина Прийст щракна с пръсти.
	— Слушай, хрумна ми нещо… Не, може би няма да стане.
	— Какво?
	— Не знам дали ще стане.
	— Кажи бе, човек.
	— Помислих си, че никак не е справедливо да не се виждаш с такава хубава жена и такива сладки деца.
	— _Това_ ли ти хрумна?
	— Не. Хрумна ми, че мога аз да откарам камиона в Ню Мексико, а ти през това време да отскочиш да ги видиш. — Много бе важно да не се натрапва явно. — Но сигурно няма да стане — добави с безразличие.
	— Не, готин, не е възможно.
	— Сигурно. Чакай да пресметнем. Ако утре рано сутринта тръгнем за Сан Антонио, мога да те оставя на летището там, вероятно ще стигнеш до вас не по-късно от обед. Ще си поиграеш с децата, ще вечеряш с жена си, ще преспиш, а на сутринта ще хванеш самолета за Лубок, откъдето ще те взема… На колко километра е Лубок от Кловис?
	— Сто, сто и петдесет километра.
	— Можем да бъдем в Кловис още същата вечер или най-късно на другия ден сутринта и няма начин някой да разбере, че не си карал ти.
	— Ама нали каза, че искаш да идеш само до Сан Антонио?
	_Мамка му!_ Прийст не беше помислил за това — импровизираше на място.
	— Абе знаеш ли, сетих се, че не съм ходил до Лубок — каза той безгрижно. — Там е роден Бъди Холи.
	— И кой, по дяволите, е Бъди Холи?
	Прийст запя:
	— „Обичам те, Пеги Сю“. Ти не си бил роден, когато Бъди Холи умря, Марио. Аз го харесвах повече и от Елвис… Сега да не ме питаш кой е Елвис.
	— И ти ще минеш целия този път вместо мен?
	Прийст тревожно се запита дали Марио не подозира нещо, или просто чувства благодарност.
	— Какво толкова? — отвърна Прийст. — Щом ми даваш да ти пуша от марлборото.
	Марио поклати глава смаяно:
	— Голям пич си, Рики. Обаче не знам.
	Значи не подозира нищо. Но се притеснява и вероятно не може да бъде принуден да вземе решение. Прийст прикри разочарованието си с безразличие.
	— Ами… помисли си — каза той.
	— Ако нещо се обърка, не искам да изгубя работата си.
	— Прав си. — Прийст потисна нетърпението си. — Виж какво, дай да поговорим за това по-късно. Довечера ще минеш ли през бара?
	— Разбира се.
	— Е, тогава ще ми кажеш.
	— Окей, става.
	От радиото се разнесе сигналът „всичко е наред“ и Марио бутна лоста, който вдигаше плочата от земята.
	— Трябва да се върна при колегите — каза Прийст. — Имаме да навием още някой и друг километър кабел до края на работното време. — Върна му семейната снимка и отвори вратата. — Казвам ти, човече, ако имах толкова хубава жена, щях да си стоя вкъщи.
	Той се ухили, после скочи на земята и затвори вратата.
	Потъвайки в прахта с каубойските си ботуши, Прийст закрачи обратно, а през това време камионът изръмжа и тръгна към следващия маркер.
	Докато вървеше по сендерото към мястото, където бе паркирана колата му, видя, че Стар е започнала да крачи напред-назад от нетърпение.
	Навремето тя беше станала известна за кратко. Когато хипи ерата бе във върха си, живееше в квартал „Хай Ашбъри“ в Сан Франциско. Прийст тогава не я познаваше — бе прекарал шейсетте години в правене на първия си милион, — но бе чувал за нея. Била страхотна красавица — висока и тъмнокоса, с щедро надарена от природата фигура. Бе записала една плоча, рецитирайки поезия на фона на психеделична музика, заедно с група, наречена „Рейнинг Фреш Дейзис“. Албумът бе станал хит за кратко и Стар се превърна в знаменитост за няколко дни.
	Но това, което я направи легенда, бе ненаситният й сексуален глад. Бе правила секс с всеки, който й обърне внимание, макар и мимолетно: с неумели дванадесетгодишни хлапаци и изненадани мъже на шестдесет години, с момчета, мислещи, че са гейове, с момичета, които не знаеха, че са лесбийки, с приятели, с които се познаваше от години, и с напълно непознати, хванати от улицата мъже.
	Това обаче бе много отдавна. След няколко седмици щеше да отпразнува петдесетия си рожден ден и в косите й тук-там имаше сребърни нишки. Фигурата й все още бе страхотна, макар и не така стройна: тежеше деветдесет килограма. Обаче все още излъчваше изключителен сексуален магнетизъм. Когато влизаше в бар, мъжете се обръщаха след нея.
	Дори и сега, притеснена и сгорещена от жегата, в крачката й, в начина, по който рязко се обръщаше и поемаше в обратна посока, в движенията на плътта й под тънката памучна рокля имаше нещо неподражаемо сексуално и Прийст усети желание да я сграбчи още там, на място.
	— Какво стана? — попита го тя, щом се приближи достатъчно, за да я чуе.
	Прийст беше винаги оптимист.
	— Стана като че ли добре — отвърна той.
	— Значи е зле — каза тя скептично.
	Познаваше го много добре, за да вярва на изписаното по лицето му.
	Той й разказа за предложението, направено на Марио.
	— Доброто е там, че ще обвинят Марио — завърши той.
	— Как така?
	— Ами помисли малко. Отива в Лубок, търси ме, но мен ме няма, няма го и камиона. Разбира, че е изработен. Какво ще направи? Ще отиде ли до Кловис, за да каже на фирмата, че е изгубил камиона й? Не мисля. В най-добрия случай ще го уволнят. В най-лошия ще го обвинят, че е откраднал камиона и ще го хвърлят в затвора. Обзалагам се, че дори няма да помисли за Кловис. Пак ще се качи на самолета, ще отлети обратно до Ел Пасо, ще качи жената и децата в колата и ще изчезне. И тогава полицията ще е съвсем сигурна, че той е откраднал камиона. А Рики Грейнджър няма да бъде дори заподозрян.
	Тя се намръщи.
	— Планът е страхотен, но дали ще се върже?
	— Мисля, че ще се върже.
	Тревогата й се задълбочи. Тя плесна покрива на колата с длан.
	— Мамка му, тоя шибан камион адски ни трябва!
	Той се безпокоеше като нея, но го прикри с бодряшки вид.
	— Ще го имаме — каза. — По един или друг начин.
	Тя сложи сламената шапка на главата си и се облегна на колата, притваряйки очи.
	— Де да бях и аз толкова сигурна!
	Той я погали по бузата.
	— Искате ли да ви откарам донякъде, госпожо?
	— Да, моля ви. Заведете ме в климатизираната ми хотелска стая.
	— Ще трябва да платите обаче.
	Тя отвори очи и го погледна престорено невинно.
	— Ще ме карате ли да правя мръсни работи, господине?
	Той плъзна ръка в деколтето й.
	— И още как.
	— О, колко неприятно! — каза тя и вдигна роклята си до кръста.
	Отдолу нямаше бельо.
	Прийст се ухили и разкопча дънките си.
	Тя каза:
	— Какво ще си помисли Марио, ако ни види?
	— Ще ми завиди — отвърна Прийст, прониквайки в нея.
	Двамата бяха почти еднакви на ръст и си пасваха с лекотата на дългогодишния опит.
	Тя го целуна по устните.
	След малко той чу, че по пътя идва някаква кола. Без да спират, двамата вдигнаха глави. Беше пикап с трима работници в кабината. Всички виждаха какво става и докато минаваха покрай тях, ги обсипаха с дюдюкания и окуражителни викове.
	Стар им махна:
	— Здрасти, момчета!
	Прийст се засмя толкова силно, че свърши.


	Кризата бе навлязла в решителния си и краен етап точно преди три седмици.
	Всички седяха на дългата маса в готварницата и обядваха богато подправена яхния от леща с пресен хляб, току-що изваден от фурната, когато Пол Бийл влезе с плик в ръката.
	Пол бутилираше виното, което комуната на Прийст правеше, но с това дейността му не се изчерпваше. Той бе тяхна връзка с външния свят, давайки им възможност да са в досег със света и все пак да го държат на разстояние. Плешив брадат мъж в кожено яке, Пол беше приятел на Прийст, откакто двамата с него бяха четиринадесетгодишни хулиганчета, пребъркващи джобовете на пияниците из задните улички на Лос Анджелис.
	Прийст разбра, че Пол е получил писмото същата сутрин, веднага се е качил на колата и е дошъл дотук от Напа. Освен това разбра какво пише в писмото, но изчака Пол да обясни.
	— От „Бюрото по земите“ е — каза Пол. — Адресирано е до Стела Хигинс.
	Той го подаде на Стар, седнала в другия край на масата срещу Прийст. Стела Хигинс бе истинското й име, името, под което бе взела това парче земя под наем от управата на щата през 1969 година.
	Всички около масата утихнаха. Дори и хлапетата млъкнаха, доловили атмосферата на заплаха и неприятности.
	Стар разкъса плика и извади от него един-единствен лист. Прочете го само с бърз поглед.
	— Седми юни — каза тя.
	Прийст се обади:
	— След пет седмици и два дни. — Тия сметки му идваха някак си автоматично.
	Някои от хората около масата изстенаха от отчаяние. Една жена на име Сонг заплака тихо. Едно от децата на Прийст, десетгодишният Ринго, каза:
	— Защо, Стар, защо?
	Прийст мерна Мелъни, най-новата в групата. Беше висока слаба жена на двадесет и осем години, изглеждаше страхотно — бледа кожа, дълга коса с цвят на пшеница и с тяло на модел. До нея седеше петгодишният й син Дъсти.
	— Какво? — попита тя изплашено. — Какво има?
	Всички наоколо знаеха, че това предстои да се случи, но бе твърде потискащо да се говори за него и не бяха й казали.
	Прийст рече:
	— Трябва да напуснем долината. Съжалявам, Мелъни.
	Стар зачете от писмото:
	— „След седми юни гореспоменатият участък земя става опасен за живеене и затова договорът за даване под наем се прекратява на тази дата на основание клауза девет, част В, параграф две от същия договор“.
	Мелъни се изправи. По бялата й кожа плъзна червенина, а красивото й лице се изкриви в гневна гримаса.
	— Не! — кресна тя. — Не! Не могат да ми скроят този номер, та аз току-що ви открих! Не ви вярвам, това е някаква лъжа. — Насочи яростта си към Пол. — Лъжец! — писна тя. — Шибан лъжец такъв!
	Детето й заплака.
	— Хей, я стига! — възмути се Пол. — Ами че аз съм само един пощаджия и нищо повече!
	Всички започнаха да крещят в един глас.
	С няколко крачки Прийст се озова до Мелъни. Прегърна я и заговори тихо в ухото й:
	— Плашиш Дъсти. Веднага седни! Права си да беснееш, всички сме бесни от яд.
	— Кажи ми, че не е вярно — каза тя умолително.
	Прийст лекичко я натисна да седне.
	— Вярно е, Мелъни — каза той. — Вярно е.
	Когато всички се успокоиха, Прийст рече:
	— Хайде стига! Нека да измием съдовете и да се хващаме за работа.
	— Защо? — обади се Дейл.
	Той беше този, който правеше виното. Не бе основател, беше дошъл при тях през осемдесетте, разочарован от комерсиализирането на света. След Прийст и Стар той беше най-важната личност в комуната.
	— Няма да сме тук да оберем реколтата — продължи той. — Трябва да се махаме след пет седмици. За какво да работим?
	Прийст го фиксира с оня хипнотичен взор, който потискаше всички, с изключение на най-волевите членове. Цялата маса се смълча и впери очи в тях. Накрая той промълви, но така, че всички да го чуят:
	— Защото стават чудеса.
	Според местния закон в Шилоу, Тексас, бе забранено да се продава алкохол, но извън границите на градчето имаше бар, наречен „Шарлатанин“, в който предлагаха евтина наливна бира, свиреше кънтри оркестър и сервитьорките обикаляха масите в плътно впити дънки и каубойски ботуши.
	Прийст отиде сам. Не искаше Стар да се показва в бара и някой после да си я спомни. Изобщо не биваше да идва с него в Тексас, но трябваше някой да му помогне да откара сеизмичния вибратор у дома. Щяха да карат денонощно, да се редуват на волана и да пият хапчета, за да са бодри. Трябваше да откарат машината у дома, преди да се разбере, че е открадната.
	Съжаляваше за малката интермедия този следобед. Марио бе видял Стар от четиристотин метра, а тримата работници от пикапа я бяха мярнали само за миг, но тя се набиваше на очи и сигурно биха могли да дадат грубо описание — висока бяла жена, едра, с дълга тъмна коса…
	Прийст бе променил външността си, преди да дойде в Либърти. Бе си пуснал рунтава брада и мустаци и върза косата си в стегната опашка, която натикваше под шапката.
	Обаче ако всичко вървеше според плана, никой нямаше да обикаля наоколо и да иска да му опишат него или Стар.
	Когато пристигна в „Шарлатанина“, Марио вече беше там, седнал на една маса заедно с петима-шестима работници и ръководителя им Лени, под чието командване бе целият екип по сеизмично проучване.
	За да не изглежда твърде заинтересуван, преди да се присъедини към компанията на масата, Прийст си взе дългошиеста бутилка „Лоун стар“ и поседя малко на бара, отпивайки от бирата и разменяйки няколко думи с барманката.
	Лени бе оплешивяващ мъж с червен нос. Преди две седмици се бе съгласил да вземе Прийст на работа. Прийст бе прекарал една вечер в бара, пийвайки по малко, отнасяйки се приятелски с екипа, запомняйки думички от техния жаргон и смеейки се на шегите на Лени. На другата сутрин отиде при него в подвижния му офис и го помоли за работа.
	— Ще те взема пробно — отвърна му той.
	Повече от това на Прийст не му трябваше.
	Бачкаше здраво, бързо схващаше, леко се сработваше с хората и затова след няколко дни бе приет за редовен член на екипа.
	Сега, след като седна на масата, Лени каза с провлачения си тексаски говор:
	— Значи, Рики, няма да идваш с нас до Кловис?
	— Така е — отвърна Прийст. — Времето тук много ми харесва и не искам да се махам.
	— Е, тогава, бих искал да кажа съвсем искрено, че бе истинска чест и удоволствие да бъдеш сред нас, макар и за такъв кратък срок.
	Останалите се ухилиха. Такава пресилено високопарна реч бе нещо обикновено. Всички преместиха погледи върху Прийст, очаквайки отговор в същия стил.
	Той си придаде тържествен израз и отвърна:
	— Лени, ти беше толкова любезен и мил с мен, че трябва да те попитам още веднъж. Ще се омъжиш ли за мен?
	Масата избухна в смях. Марио плесна Прийст по рамото.
	Лени обаче си придаде притеснен израз и каза:
	— Знаеш, че не мога да се омъжа за теб, Рики. Вече ти казах причината. — Той направи пауза за драматичен ефект и когато всички се наведоха напред, за да чуят ключовата фраза; продължи: — Аз съм лесбийка.
	Залата се разтърси от дружния смях. Прийст се усмихна смутено, признавайки поражението си, и поръча кана бира.
	Разговорът премина върху бейзбола. Повечето от тях бяха привърженици на „Хюстън Астрос“, обаче Лени беше от Арлингтън и бе запалянко на „Тексас Рейнджърс“. Прийст не разбираше много от спорт, затова нетърпеливо зачака удобен момент, намесвайки се от време на време с някоя и друга неутрална фраза. Настроението бе приповдигнато. Работата бе свършена навреме, на всички бе добре платено и на това отгоре бе петък вечер. Прийст отпиваше пестеливо от бирата си — не обичаше да губи контрол. Гледаше как Марио връзва кънките. Когато Тами, сервитьорката на тяхната маса, донесе поредната кана бира, Марио се вторачи в гърдите под карираната й риза. _Продължавай в същия дух, Марио, утре сутринта спокойно можеш да бъдеш в леглото при жена си._
	След около час Марио отиде до тоалетната.
	Прийст го последва. _По дяволите с дебненето, време е за действие._
	Застана до Марио и каза:
	— Днес Тами май е с черно бельо.
	— Откъде знаеш?
	— Успях да хвърля едно око, като се наведе над масата. Умирам, като видя дантелен сутиен.
	Марио въздъхна.
	Прийст продължи:
	— Обичаш ли жени с черно бельо?
	— Не, с червено — отвърна твърдо Марио.
	— Ъхъ, и червеното е красива работа. Казват, че ако мацката наистина те иска, си слага червено бельо.
	— Така ли? — Смърдящият на бира дъх на Марио се учести.
	— Ъхъ, чувал съм го някъде. — Прийст закопча панталоните си. — Виж кво, трябва да си тръгвам. Гаджето ме чака и мотела.
	Марио се ухили и избърса потта от челото си.
	— Днес следобед ви видях, човече.
	Прийст поклати глава с престорено съжаление.
	— Слабост, какво да се прави! Просто не мога да се сдържа, като видя хубавичко личице.
	— Ама вие го направихте направо на пътя бе!
	— Ъхъ. Е, след като не си се виждал с гаджето си известно време, то става малко нетърпеливо, сещаш се, нали?
	_Хайде, Марио, поемай намека!_
	— Аха, сещам се. Слушай, за утре…
	Прийст затаи дъх.
	— Ъ-ъ, ако все още искаш…
	_Да! Да!_
	— Съгласен съм.
	Прийст едва се сдържа да не го прегърне.
	Марио продължи тревожно:
	— Още важи, нали?
	— Да, разбира се. — Прийст прегърна Марио и двамата заедно излязоха от тоалетната. — За какво са приятелите, ако не да помогнат.
	— Благодаря ти, човече. — В очите на Марио се появиха сълзи. — Голям пич си, Рики.


	Измиха глинената посуда и дървените лъжици в голяма мивка, напълнена с топла вода, и ги избърсаха с кърпа от стара работна риза. Мелъни се обърна към Прийст:
	— Е, тогава ще започнем някъде другаде! Ще си купим парче земя, ще си построим дървени бунгала, ще засадим лози и ще правим вино. Защо не? Точно това сте правили през всичките тези години.
	— Точно така — отвърна Прийст.
	Той сложи чинията си на полицата и тикна дървената лъжица в кутията. За миг му се стори, че отново е млад, силен като кон и с неизчерпаема енергия, сигурен, че може да се справи с всеки проблем, който му поднесе животът. Спомни си неповторимия мирис на онези години — на прясно бичено дърво, младото тяло на Стар, изпотено от копаенето, отличителната миризма на марихуаната собствено производство, отглеждана на една полянка в гората, замайващия аромат на смачканото грозде.
	После изведнъж се върна в действителността и седна на масата.
	— През всичките тези години — повтори той. — Правителството ни даваше под наем тази земя почти без пари и сега ни е забравило.
	— Нито веднъж не вдигна наема за двадесет и девет години — вметна Стар.
	Прийст продължи:
	— Прочистихме гората наоколо с помощта на тридесет-четиридесет младежи, готови да работят безплатно в името на един идеал.
	Пол Бийл се ухили.
	— Гърбът още ме боли само като се сетя.
	— Получихме лозите без пари от един любезен лозар от долината Напа, който искаше да насърчи младите да правят нещо конструктивно, а не да седят без работа и да се друсат по цял ден.
	— Старият Реймън Делавал — каза Пол. — Той почина, бог да го прости.
	— И най-важното, цели пет години водихме полугладно съществуване, на ръба на бедността, с пробити обувки, спейки на пода, докато направим първото продаваемо вино.
	Стар вдигна едно лазещо по пода бебе, избърса носа му и каза:
	— И нямахме никакви деца да ни притесняват.
	— Точно така — каза Прийст. — Ако възпроизведем същите тези условия, бихме могли да започнем отново.
	Мелъни обаче не бе доволна.
	— Сигурно има някакъв начин!
	— Е, има — отвърна Прийст. — Пол го измисли.
	Пол кимна.
	— Бихте могли да основете фирма, да вземете назаем четвърт милион от някоя банка, да наемете работници, да станете като всички останали капиталисти и да гледате само как печалбата нараства.
	— А това — каза Прийст — ще е все едно да се предадем.


	Беше все още тъмно, когато Прийст и Стар се събудиха събота сутринта в Либърти. Прийст донесе кафе от закусвалнята до мотела и когато влезе в стаята, завари Стар да мести пръст по атласа с пътищата.
	— Някъде към девет и половина — десет тази сутрин трябва вече да си оставил Марио на международното летище в Сан Антонио — каза тя. — После трябва да излезеш от града по междущатски път 10.
	Прийст не погледна атласа. Картите го смущаваха. Щеше да следи знаците за I-10.
	— А къде ще се срещнем?
	Стар пресметна:
	— Ще бъда някъде около час пред теб. — Тя забоде пръст в страницата. — Тук има едно място, наречено Леон Спрингс, и се намира на I-10, на двадесет и пет километра от летището. Ще паркирам така, че да видиш колата.
	— Не звучи зле.
	И двамата бяха напрегнати и възбудени. Кражбата на камиона на Марио беше само първият етап от плана им, но беше ключов момент — всичко зависеше от него.
	Стар се безпокоеше за по-практични неща.
	— Какво ще правим с хондата?
	Прийст бе купил колата преди три седмици за хиляда долара в брой.
	— Трудно ще я продадем. Ако видим някъде да продават употребявани коли, може би ще вземем за нея петстотин. Ако не — ще намерим някоя горичка около магистралата и ще я зарежем в нея.
	— Можем ли да си го позволим?
	— Парите те правят беден — цитира й Прийст един от Петте парадокса на Бахрам, гуруто, според чието учение живееха.
	Прийст знаеше с колко пари разполагат до последния цент, но държеше останалите в неведение. Повечето от комунарите даже не знаеха, че има банкова сметка. И никой на света не знаеше за десетте хиляди долара в двайсетачки, предназначени за извънредни случаи и залепени за вътрешната страна на старата акустична китара, висяща в бунгалото му.
	Стар сведе рамене.
	— Двадесет и пет години не се интересувах от тях, няма да започна сега я. — Тя свали очилата си за четене.
	— Много си сладка с очила.
	Погледна го изпод вежди и му зададе странен въпрос:
	— Чакаш с нетърпение да се видиш с Мелъни, нали?
	Прийст и Мелъни бяха гаджета.
	Той пое ръката на Стар.
	— Разбира се — отвърна.
	— Ще ми се да те гледам с нея. Тя те прави щастлив.
	В съзнанието на Прийст проблесна спомен, свързан с Мелъни. Тя лежеше по корем на леглото и полегатите слънчеви лъчи докосваха тялото й. Той седеше и пиеше кафе, вперил поглед в нея, любувайки се на младата й бяла кожа, на съвършената извивка на дупето й, на дългата й червена коса, пръсната по леглото като разплетена къделя. Само след секунда щеше да помирише кафето и да отвори очи и тогава той щеше да легне отново до нея и да я люби. Точно сега обаче се наслаждаваше на момента на очакване, мислеше си как ще я гали, ще я възбуди — вкусваше секундите като глътки старо и хубаво вино.
	Споменът избледня и той видя четиридесет и девет годишното лице на Стар в евтин мотел в Тексас.
	— Не ти е неприятно, че съм с Мелъни, нали? — попита я той.
	— Бракът е най-голямата изневяра — отвърна тя, цитирайки още един от Парадоксите.
	Той кимна. Никога не бяха се клели да бъдат верни един на друг. В онези дни именно Стар бе тази, която се мръщеше на идеята да се врече само на един мъж. После, след като навърши тридесет и започна да се успокоява, Прийст изпробва благоразположението й, като прекара цяла редица момичета пред очите й. Сега обаче, въпреки че и двамата продължаваха да вярват в принципа на свободната любов, никой от тях всъщност не се възползваше от него.
	Затова Мелъни бе като шок за Стар. Но пак беше добре. Отношенията им бяха и без това твърдо установени. Прийст никак не обичаше някой да предвижда какво ще направи. Той обичаше Стар, но едва прикритата тревога в очите й му даваше приятно чувство за контрол.
	Тя си играеше с пластмасовата чаша за кафе.
	— Просто се питам как ли гледа Флауър на всичко това.
	Флауър беше тринадесетгодишната им дъщеря, най-голямото дете в комуната.
	— Флауър не е раснала в ядрено семейство — отвърна той. — Не сме я възпитали като роб на буржоазни предразсъдъци. Нали точно такава е целта на комуната!
	— Аха — съгласи се Стар, но това като че ли не беше достатъчно. — Просто не искам да те загуби, това е всичко.
	Прийст я погали по ръката.
	— Това няма да стане.
	Стар стисна леко пръстите му.
	— Благодаря.
	— Трябва да тръгваме — каза той и се изправи.
	Малкото им принадлежности бяха прибрани в три пластмасови торбички. Прийст ги взе и ги отнесе навън в хондата. Стар го последва.
	Бяха платили сметката си предната нощ. Рецепцията сега бе затворена и никой не видя как Стар се настани зад волана и двамата потеглиха в сивата светлина на настъпващия ден.
	Шилоу бе малко градче с две улици и един светофар на мястото, където те се пресичаха. В този ранен съботен час нямаше почти никакво движение. Стар мина край светофара и се насочи извън града. Двамата стигнаха до сметището само няколко минути преди шест часа.
	На пътя нямаше никакъв знак, нямаше врата, нямаше даже ограда — само утъпкана от камионите пътека, минаваща направо през мескитовите храсталаци. Стар подкара по нея и изкачи лекото възвишение. Сметището се намираше в малка падина и не се виждаше от пътя. Тя спря до купчина лениво пушещи отпадъци и двамата се огледаха. От Марио и сеизмичния вибратор нямаше и следа.
	Прийст усещаше, че Стар все още се притеснява. _Трябва да я успокоя_, помисли си разстроено. Тъкмо днес не можеше да си позволи да бъде разсеяна. Ако нещо се объркаше, тя трябваше да е готова да реагира бързо и адекватно.
	— Флауър няма да ме изгуби — каза той.
	— Това е хубаво — отвърна тя предпазливо.
	— Тримата ще си останем завинаги заедно. И знаеш ли защо?
	— Казвай.
	— Защото се обичаме.
	Видя как облекчението изтрива безпокойството от лицето й. Тя с усилие сдържа сълзите си.
	— Благодаря — промълви.
	Прийст се успокои. Беше й дал това, което й трябваше. Сега всичко щеше да е наред с нея.
	Целуна я.
	— Марио ще пристигне всеки момент. Тръгвай веднага. Трябва да оставиш някой и друг километър зад себе си.
	— Не искаш да ме завари тук ли?
	— Не бива да те вижда отблизо. Не знаем какво ни готви бъдещето и не искам по-късно да успее да те идентифицира.
	— Добре.
	Прийст слезе от колата.
	— Хей — подвикна му тя, — не забравяй кафето на Марио.
	После му подаде хартиената кутия.
	— Благодаря.
	Той пое торбичката и затръшна вратата на хондата.
	Стар направи широк обратен завой и бързо се отдалечи, вдигайки облак пустинен тексаски прах.
	Прийст отново се огледа. Стори му се смайващо, че такъв малък град може да събере толкова много боклук. Наоколо се търкаляха изкривени рамки на велосипеди и почти нови бебешки колички, ръждясали кушетки и остарели хладилници, както и поне десетина колички за пазаруване от супермаркети. Имаше и цели планини от опаковки — кашони от стереоуредби и телевизори, бели уплътнения от стиропор, щръкнали тук-там като абстрактни скулптури, книжни кесии, пластмасови торбички и метални флакони, чието съдържание Прийст никога не бе използвал — шампоани, дезодоранти, омекотители, овлажнители, тонери. Виждаше се даже и някакъв приказен замък, направен от розова пластмаса, странно невписващ се в това царство на боклуците.
	В долината Силвър Ривър никога не бе имало толкова много боклуци. Те не използваха бебешки колички или хладилници и рядко купуваха неща, продаващи се в опаковка. А децата използваха въображението си, за да си правят замъци от летви и клони.
	Иззад ниското възвишение, трептящ в омара, се издигна червеният кръг на слънцето и сянката му се проточи далеч напред. Това му припомни изгревите над заснежените върхове на Сиера Невада и внезапно почувства носталгия по чистия планински въздух.
	_Скоро, скоро._
	Нещо проблесна в краката му. Блестящ метален предмет, полузаровен в земята. С върха на каубойския си ботуш той лениво разрови земята около него, после се наведе и го вдигна. Беше тежък ключ. Изглеждаше нов. Може да влезе в работа на Марио, помисли си Прийст — изглеждаше точно като за тежката машинария на сеизмичния вибратор. Обаче в камиона вероятно имаше пълен комплект инструменти с ключове за всяка гайка по конструкцията. Марио сигурно нямаше да има нужда от някакъв си захвърлен ключ. Това тук явно бе задоволено общество, щом си хвърляше нещата почти нови.
	Прийст пусна ключа на земята.
	Чу се шум от двигател, но сякаш не бе на камион. Той вдигна поглед. Секунда след това иззад възвишението се показа тъмен пикап и заподскача надолу по неравния път. Беше „Додж Рам“ със спукано предно стъкло — колата на Марио. Нещо преряза Прийст през корема. Какво означаваше това? Марио трябваше да дойде със сеизмичния вибратор. Колата му щеше да бъде откарана на север от един негов приятел, освен ако не беше решил в последния момент да я продаде тук и да си купи друга в Кловис. Нещо бе станало.
	— Мамка му! — изсъска. — Мамка му!
	Докато Марио спираше до него и излизаше от колата, Прийст потисна надигналия се гняв. Пристъпи и каза:
	— Донесъл съм ти кафе. — После му подаде торбичката. — Какво става?
	Марио не погледна в нея. Вместо това поклати тъжно глава.
	— Не мога да го направя, човече.
	_Мамка му!_
	Марио продължи:
	— Наистина съм ти благодарен за предложението, но трябва да откажа.
	_Какво, по дяволите, става?_
	Прийст изскърца със зъби и си наложи да отговори със спокоен глас:
	— Какво те накара да промениш намерението си, приятел?
	— Снощи, след като си тръгна от бара, Лени ми дръпна една дълга реч, разправяйки колко струвал камионът, как не трябвало да качвам никого, да не вземам стопаджии, как ми имал доверие и тъй нататък.
	_Просто си го представям Лени — пиян като задник ревльо, който те е разкиснал до сълзи, Марио, кучи син такъв!_
	— Знаеш как е, Рики. Това е хубава работа. Много пътуване и много бачкане, но парите са добри. Не искам да я изгубя.
	— Хей, нямаш никакъв проблем! — възкликна Прийст с пресилено безгрижие. — Поне ме закарай до Сан Антонио. — _Дотам все ще успея да измисля нещо._
	Марио поклати глава.
	— По-добре да не го правя. Не и след като Лени ми говори така. Няма вече никого да качвам в този камион. Затова и дойдох с моята кола дотук — за да мога да те откарам до града.
	_А какво трябва да направя аз сега, за бога?_
	— Така че, ако… ъ-ъ… искаш, да тръгваме.
	_И после какво?_
	Прийст си бе построил въздушен дворец и сега го виждаше как потрепва и се разпада заради гузната съвест на Марио. Бе прекарал две седмици в тази гореща и прашна пустиня, работейки глупава и безполезна работа, харчейки стотици долари за самолетни билети, хотелски сметки и отвратителна бърза храна.
	Нямаше време да повтори всичките тези неща отново.
	Крайният срок беше точно след две седмици и един ден.
	Марио се намръщи:
	— Хайде, човече, хайде да тръгваме.
	„Няма да се откажа от това място — бе казала Стар на Прийст в деня, в който писмото пристигна. Тя седеше до него, на килима борови иглички в края на лозето, по време на следобедната почивка, пиеше студена вода и ядеше стафиди от миналогодишната реколта. — Това не е просто лозарска ферма, не е просто долина, не е просто комуна — това е целият ми живот. Дойдохме тук преди толкова години, защото вярвахме, че нашите родители са изградили едно деградирало, тънещо в корупция и отрови общество. И сме били прави, за бога! — Лицето й бе почервеняло в ярост и Прийст си помисли колко хубава е все още. — Виж какво стана със света навън! — продължи тя, извисила глас. — Насилие и грозотии, замърсяване на околната среда, президенти, сипещи купища лъжи и нарушаващи закона, безредици, престъпност и беднотия. А в това време ние живеехме тук в мир и хармония, година след година, без пари, без сексуална ревност, без примиренчески правила. Говорехме, че всичко, което ни е нужно, е любов, и ни казваха, че сме наивни, но ние бяхме прави, а те грешаха. Знаем, че сме намерили правилния път — ние го доказахме. — Езикът й бе станал много точен, издаващ богаташкия й произход. Баща й беше от богато семейство, но целия си живот бе прекарал като лекар в крайно беден квартал. Стар бе наследила неговия идеализъм. — Бих направила всичко, за да спася нашия дом и нашия начин на живот — продължи тя. — Бих умряла за това нашите деца да продължат да живеят тук. — Гласът й бе станал по-спокоен, но думите й бяха ясни, твърди и недвусмислени: — Дори бих убила за това. Разбираш ли, Прийст? _Ще направя всичко!_“


	— Чуваш ли ме? — попита Марио. — Искаш ли да те закарам до града или не?
	— Искам — отвърна Прийст.
	_Искам, тъпоглаво копеле такова, страхлив кучи син, утайка такава, искам да ме закараш._
	Марио се обърна.
	Погледът на Прийст падна върху гаечния ключ, който малко преди това бе хвърлил на земята.
	В главата му изплува нов и напълно оформен вече план.
	Докато Марио правеше трите крачки до пикапа си, Прийст се наведе и вдигна ключа.
	Беше около четиридесет и пет сантиметра дълъг и тежеше към две — две и половина кила. По-голямата част от тежестта бе в работния му край с големи, регулируеми челюсти, предназначени за огромни шестограмни гайки. Бе направен от стомана.
	Той погледна покрай Марио към пътеката, водеща до пътя. Нямаше никой.
	Никакви свидетели.
	Прийст направи крачка напред тъкмо в момента, в който Марио протегна ръка да отвори вратата.
	В съзнанието му изведнъж проблесна смущаващо видение — снимка на хубава мексиканка в жълта рокля с дете на ръце и още едно до нея — и за част от секундата решимостта му се поразклати, усещайки неизмеримата мъка, в която щеше да тласне живота им.
	После обаче дойде още по-лошо видение — черната вода бавно се покачва, за да погълне лозето и да издави мъжете, жените и децата, работещи между лозите.
	Той се спусна към Марио с високо вдигнат ключ над главата си.
	Марио тъкмо отваряше вратата. Сигурно бе видял нещо с крайчеца на окото си, защото когато Прийст бе вече, кажи-речи, върху него, изведнъж изрева от страх и рязко отвори вратата докрай, скривайки се отчасти зад нея.
	Прийст се блъсна във вратата, която отскочи от него и се върна обратно към Марио. Беше голяма и тежка врата и блъсна Марио отстрани. И двамата мъже залитнаха. Марио загуби равновесие и падна на колене с лице към пикапа. Бейзболната му шапка отхвръкна и се търколи на земята. Прийст рухна тежко назад на каменистата земя и изтърва ключа, който се приземи върху празна кутия от кока-кола, издрънча и отхвръкна на метър по-нататък.
	Марио ахна:
	— Ти полудя…
	Той се вдигна на едно коляно и посегна към дръжката на кабината, за да се изправи. Другата му ръка се вдигна и се хвана за рамката на вратата. Докато се надигаше, Прийст — все още по гръб на земята — дръпна крак назад и с всичка сила ритна вратата с пета. Тя се затръшна върху пръстите на Марио и отново отскочи назад. Марио изрева от болка и падна на коляно, след това се свлече отстрани до пикапа.
	Прийст скочи на крака.
	Ключът хвърляше игриви отблясъци на сутрешното слънце. Той го грабна. После погледна към Марио и сърцето му се изпълни с гняв и омраза към този човек, който бе развалил така внимателно обмисления му план и бе подхвърлил начина му на живот на опасност. Пристъпи към него и вдигна инструмента.
	Марио се обърна към него. Лицето му изразяваше безгранична изненада, като че ли и представа си нямаше какво става. Отвори уста и точно когато ключът в ръката на Прийст свистеше надолу, каза:
	— Рики…
	Тежкият край на ключа се стовари с отвратително тъп звук в главата му. Тъмната му коса беше гъста и лъскава. Скалпът му се разкъса, черепът изпука и ключът потъна в мекия мозък.
	Но той не умря.
	Прийст се изплаши.
	Очите на Марио си стояха отворени и вторачени в Прийст. Смаяното изражение на човек, предаден в последния момент, почти не се бе променило. Той като че ли се опитваше да довърши това, което бе започнал да казва. Вдигна ръка, като че ли да привлече нечие внимание.
	Прийст отстъпи изплашено назад.
	— Не! — извика той.
	Марио каза:
	— Човече…
	Прийст усещаше как го обзема паника. Отново вдигна ключа.
	— Умри, скапаняк такъв! — викна той и го стовари в главата на Марио.
	Този път ключът потъна по-дълбоко. Да го издърпаш оттам бе все едно да извадиш нещо от гъста кал. Прийст усети, че му се повдига, като видя сивата субстанция, размазана по челюстите на ключа. Стомахът му се преобърна и той тежко преглътна, чувствайки световъртеж.
	Марио бавно падна назад, тялото му се подпря на задната гума и застина неподвижно. Ръцете му се отпуснаха, долната му челюст увисна, но беше още жив. Очите му си останаха приковани в тези на Прийст. От главата му потече кръв, спусна се по лицето и изчезна надолу в отворената яка на карираната му риза. Втренченият му поглед ужаси Прийст.
	— Умирай! — замоли го той. — В името на бога, Марио, моля те, умирай!
	Нищо.
	Прийст отстъпи. Очите на Марио сякаш го молеха да довърши работата си докрай, но той повече не можеше да го удари. Нямаше никаква логика, но бе така — той просто не можеше да вдигне ключа.
	Тогава Марио мръдна. Устата му се отвори, тялото му се изпъна и от гърлото му изскочи задавен от ужас, проточен вой.
	Това като че ли блъсна Прийст в гърба — той също изрева, спусна се към Марио и отново го удари, после още веднъж и още веднъж, удряйки на едно и също място и едва забелязвайки жертвата през червената мъгла на нахлулия в главата му ужас.
	Воят спря и пристъпът премина.
	Прийст отново отстъпи, изтървавайки ключа.
	Трупът на Марио бавно започна да се хлъзга встрани, докато накрая кашата, която допреди малко беше главата му, допря земята. Мозъкът му закапа по сухата пръст.
	Прийст падна на колене и затвори очи.
	— Боже Всемогъщи, моля Те, прости ми! — прошепна той.
	Стоеше на колене и трепереше. Страхуваше се, че ако отвори очи, ще види душата на Марио да се възнася нагоре.
	За да успокои мозъка си, той започна да рецитира мантрата си _Лей, тор, пур-дой-кор…_
	Думичките не значеха нищо, затова съсредоточаването върху нея имаше успокояващ ефект. Беше с ритъма на една детска песничка, останала в главата му от малък:
P>
	Едно, две, три, четири, пет,
	днес си хванах самолет.
	Шест, седем, осем, девет,
	взел съм го за лебед.
P$
	Когато си скандираше така, често преминаваше от мантрата към песничката, но това пак даваше необходимия резултат.
	Докато познатите срички успокояваха мислите му, той си представяше пътя на въздуха вътре в него — дъхът влиза през ноздрите, минава през носоглътката в устата, спуска се по гърлото и навлиза в гърдите му, прониквайки в най-крайните разклонения на дробовете му, след което тръгва по обратен път — дробове, гърло, уста, нос, ноздри и отново в атмосферата. Когато изцяло се концентрираше върху движението на въздуха, тогава нищо не можеше да споходи съзнанието му — никакви видения, кошмари или спомени.
	Няколко минути по-късно той се изправи с вледенено сърце и стегнато в решителен израз лице. Бе се прочистил от излишни емоции — не чувстваше нито състрадание, нито съжаление. Убийството бе вече минало, а Марио — боклук, от който трябваше да се отърве.
	Вдигна каубойската си шапка от земята, изтупа я и я сложи на главата си.
	Зад седалката извади комплекта инструменти. Избра си оттам една отвертка и свали двата номера — и предния, и задния. После отиде до купчината димящ боклук и ги зарови там. След това върна отвертката обратно при инструментите.
	Наведе се над тялото и с дясната си ръка го хвана за колана на дънките, а с лявата сграбчи ризата около врата. Вдигна трупа от земята и изпъшка от напрежение — Марио беше тежък.
	Вратата на пикапа бе отворена. Прийст залюля Марио напред-назад няколко пъти и после с един последен напън го хвърли в кабината. Трупът се просна на седалката — токовете на ботушите се подаваха от отворената врата, а главата увисна към пода от другата страна. На стелката веднага се образува локвичка кръв.
	Прийст хвърли ключа вътре.
	Сега трябваше да източи малко бензин от резервоара на пикапа. За тази цел му трябваше парче маркуч.
	Отвори капака на двигателя, откри къде е разположено казанчето за чистачките и откъсна маркуча, който вървеше от него до пръскалките за предното стъкло. Взе двулитровата бутилка от кока-кола, която бе забелязал преди това, после се върна до пикапа и разви капачката на резервоара, бутна единия край на маркуча вътре, смукна от другия край и когато усети в устата си вкуса на бензин, мушна края на маркуча в гърлото на бутилката. Прозрачният съд бавно започна да се пълни.
	Бензинът продължи да тече и след като той дръпна бутилката и изпразни съдържанието й върху трупа на Марио.
	Чу шум от кола.
	Прийст хвърли поглед върху подгизналия от бензина труп. Ако някой в момента дойдеше, той просто не можеше да направи нищо, за да прикрие вината си.
	Студеното му спокойствие го напусна. Разтрепери се, пластмасовата бутилка се изплъзна от ръцете му и той приклекна като уплашено дете. Треперейки, Прийст не откъсваше поглед от пътеката, водеща към шосето. Ами ако някой ранобудник дойдеше да се отърве от старата си пералня или играчка, за която децата му са вече пораснали? Шумът от двигателя нарастваше и Прийст затвори очи.
	_Лей, тор, пур-дой-кор…_
	Шумът започна да заглъхва. Колата бе минала покрай входа и бе продължила по пътя. Просто някой е минавал.
	Почувства се като глупак. Изправи се, възвръщайки самообладание. _Лей, тор, пур-дой-кор…_
	Изживяният страх обаче го накара да побърза.
	Отново напълни бутилката и заля седалката заедно с цялата вътрешност на кабината с бензин. С остатъка направи вадичка към задния край на автомобила и плисна останалата част в капачката на резервоара. Хвърли празната бутилка в кабината и отстъпи назад.
	Погледът му падна върху бейзболната шапка на Марио, търкаляща се на земята. Взе я и също я хвърли в кабината.
	От задния джоб на дънките си извади пакетче кибрит, драсна една клечка и с нейна помощ запали останалите. След това хвърли пламтящото пакетче в кабината и бързо се дръпна назад.
	Чу се рязко _буф_, пламъците скочиха нагоре като бесни и за броени секунди кабината се превърна в огнена пещ. Почти веднага след това едно огнено езиче се втурна по вадичката към мястото, където от маркуча продължаваше да тече бензин. Този път експлозията бе много по-силна — пикапът подскочи във въздуха и отново се тръшна на земята на гумите си. Задните гуми се запалиха и пламъците заоблизваха шасито.
	Въздухът се изпълни с отвратителна миризма, сякаш някой бе прегорил барбекюто. Прийст преглътна с усилие и се отдръпна още повече.
	След няколко секунди страхотната жега намаля. Гумите, седалките и тялото на Марио продължиха да горят кротко и бавно.
	Прийст изчака две минути, после се престраши, приближи се и надникна вътре, дишайки съвсем леко, за да избегне отвратителната миризма. Трупът и седалката се бяха слели в някаква отблъскваща черна маса — стопена пластмаса и пепел. Когато изстинеше, колата щеше да се превърне в поредното парче боклук, подпалено от децата.
	Знаеше, че не се е отървал от всички следи от Марио. Повърхностният поглед нямаше да разкрие нищо, но ако ченгетата се разровеха из пикапа, щяха вероятно да намерят катарамата от колана му, пломбите в зъбите, а може би и овъглените му кости. _Някой ден_, помисли си Прийст, _Марио може би ще се върне, за да ме преследва._ Сега обаче той бе направил всичко възможно да скрие уликите на престъплението си.
	Сега трябваше да открадне сеизмичния вибратор.
	Той обърна гръб на горящото тяло и тръгна към пътя.


	В комуната в долината Силвър Ривър имаше вътрешна групичка, наречена Оризари. Бяха общо седем души — останали от ония, които бяха оцелели след отчаяната зима на 1972–1973 година, когато бяха отрязани от света след жестока буря и цели три седмици бяха яли кафяв ориз, сварен в стопен сняг. В деня, когато писмото пристигна, Оризарите седяха до късно през нощта в готварницата, пиеха вино и пушеха марихуана.
	Сонг, която през 1972 година бе просто едно петнадесетгодишно бегълче, свиреше на китара, тихичко изтръгвайки от струните ритмите на блуса. Някои от групичката през зимата правеха акустични китари. Тези, които си харесваха най-много, запазваха за себе си, а Пол Бийл отнасяше останалите в един магазин в Сан Франциско, където ги продаваха на доста висока цена. Стар й пригласяше с леко дрезгав контраалт:
	— _Няма да се кача на този нещастен влак…_
	Тя имаше най-секси гласът в света, винаги го бе имала.
	Мелъни седеше с тях, макар че не беше Оризарка, защото Прийст не си даде труда да я помоли да си тръгне, а останалите не смееха да оспорят решението му. Тя плачеше безмълвно и по бузите й се търкаляха едри сълзи. Непрекъснато повтаряше:
	— Та аз току-що ви намерих.
	— Още не сме се отказали — рече й Прийст. — Сигурно има някакъв начин да накараме губернатора на Калифорния да промени шибаните си намерения.
	Дъбака, дърводелецът, мускулест чернокож мъж на една възраст с Прийст, каза замислено:
	— Знаете ли, че не е чак толкова сложно да се направи ядрена бомба. — Той бе служил в морската пехота, но бе дезертирал оттам, след като по време на учение уби един офицер, и оттогава бе непрекъснато тук. — Бих могъл да я направя за един ден, ако имах малко плутоний. Можем да изнудваме губернатора — ако не направят това, което искаме, ще пратим по дяволите цял Сакраменто.
	— Не! — каза Анет. Тя тъкмо кърмеше дете. Момченцето беше на три години и Прийст я бе посъветвал да го отбие, но според Анет то трябваше да суче дотогава, докато му се иска. — Не можем да спасяваме света с бомби.
	Стар спря да пее.
	— Не се опитваме да спасяваме света. Отказах се от това още през 1969 година, след като световната преса превърна хипи движението в майтап. Сега искам да спася само това, което имаме тук, нашия живот, за да могат децата ни да пораснат в мир и любов.
	Прийст, който вече беше обмислил идеята за ядрена бомба, каза:
	— Именно намирането на плутоний е най-трудната част.
	Анет отдели детето от гърдата си и го потупа по гърба.
	— Забрави! — каза тя. — Не искам да имам нищо общо с това. То убива!
	Стар отново запя:
	— _Влак, влак, шибан влак…_
	Дъбака настоя:
	— Бих могъл да си намеря работа в някоя атомна електростанция и след това да открия начин да пробия охранителната система.
	Прийст възрази:
	— Ще ти искат трудова автобиография. И какво ще кажеш, че си правил през последните двадесет и пет години? Че си се занимавал с ядрени изследвания в Баркли?
	— Ще им кажа, че съм живял с банда откачалки, които сега искат да издухат Сакраменто, затова съм дошъл тук да се сдобия с малко радиоактивност, човече.
	Останалите се разсмяха. Дъбака се облегна на стола си и заприглася на Стар:
	— _Не, не, няма да се кача на този шибан влак…_
	Прийст се намръщи на създалата се атмосфера. Не би могъл да се усмихне. Сърцето му бе изпълнено с ярост. Обаче знаеше, че понякога добрите идеи се раждат и в несериозен разговор, затова не го прекъсна.
	Анет целуна момченцето по главата и каза:
	— Можем да отвлечем някого.
	— Кого? — попита Прийст. — Губернаторът вероятно има шестима телохранители.
	— Ами дясната му ръка, оня тип Албърт Хънимун?
	Всички замърмориха одобрително — нямаше човек, който да не мрази Хънимун.
	— Или пък президента на „Коустъл Илектрик“.
	Прийст кимна. Това би могло да стане.
	Разбираше от такива работи. Бе минало много време, откакто не бе излизал по улиците, но си спомняше много добре нравилата на играта — внимателно планирай, дръж се хладнокръвно, шокирай целта толкова силно, че да не може да мисли, действай бързо и се омитай светкавично. Обаче нещо все пак го смущаваше.
	— Това е някак си… слаба работа — каза той. — Да кажем, че някоя голяма клечка е отвлечена. Е, и какво от това? Ако ще плашиш хората, няма какво да се подпичкваш, а да ги изплашиш така, че да им замръзне лайното.
	Въздържа се да се разпростре по-подробно. _Когато пред теб е човек на колене, плачещ, подмокрящ гащите и молещ ви да го пощадите, точно в този момент казвате какво искате — тогава той изпитва такава благодарност, толкова ви обича за това, че сте му казали какво да прави, за да си спести болката, че…_ Но такива неща не биваше да се казват на човек като Анет.
	Точно тогава Мелъни проговори отново.
	Бе седнала на пода, подпряла гръб в стола на Прийст. Анет й предложи огромния фас, пуснат да обикаля кръга. Мелъни избърса сълзите си, дръпна силно от него и го подаде на Прийст, издухвайки облак дим, след което каза:
	— Знаете ли, в Калифорния има десет-петнадесет места, където разседите в земната кора са под такова страхотно налягане, че е необходимо само едно лекичко побутване, за да се плъзнат тектоничните плочи една по друга и тогава… бу-ум! Това е все едно великан да се подхлъзне на камъче. Камъчето е много мъничко, обаче великанът е толкова голям, че като падне, ще разтърси земята.
	Дъбака спря да пее само колкото да каже:
	— Мелъни, бейби, за какво, по дяволите, става дума?
	— Говоря за земетресение — отвърна тя.
	Дъбака се разсмя.
	— _… тоя шибан влак…_
	Прийст обаче не се засмя. Нещо сякаш му подсказа, че това е важно. Попита я със спокойна съсредоточеност:
	— Какво казваш, Мелъни?
	— Стига с тези отвличания, стига с тези атомни бомби — отвърна тя. — Защо не заплашите правителството със земетресение?
	— Никой не може да предизвика земетресение — каза Прийст. — За да се раздвижи земята, е необходимо колосално количество енергия.
	— Точно тук е грешката ти. Ако усилието се прилага точно на подходящото място, необходимото количество енергия е съвсем малко.
	Дъбака се намеси:
	— Откъде знаеш тия неща?
	— Учила съм. Имам научна степен по сеизмология. Сега трябваше да преподавам в университет. Обаче се омъжих за моя професор и това бе краят на кариерата ми. Отказаха ми и докторат.
	Тонът й бе горчив. Прийст бе говорил с нея на тази тема и знаеше, че е дълбоко обидена. Съпругът й е бил член на университетската комисия, отказала й докторат. Бил е длъжен да се оттегли от заседанието, когато комисията обсъждала нейния случай, което на Прийст му се струваше съвсем нормално, но според Мелъни той е трябвало да се погрижи по някакъв начин за успеха й. Прийст предполагаше, че не е била достатъчно добра, но тя би повярвала на всичко друго, не и на това. Затова той й бе казал, че според него комисията е била толкова поразена от красотата и ума й, че е решила да й откаже. И тя го обичаше, задето я бе накарал да повярва в това.
	Мелъни продължи:
	— Съпругът ми, който скоро ще ми стане бивш съпруг, разви теорията на предизвикано освобождаване на напрежението при земетръсите. В някои точки по линията на разседа с течение на времето се натрупва напрежение, което достига колосални стойности. Тогава е необходимо само една относително лека вибрация в земната кора, която да приплъзне плочите и по този начин да освободи натрупаното напрежение, предизвиквайки земетресение.
	Прийст бе запленен. Погледът му попадна на Стар, която му кимна сериозно. Стар вярваше в неортодоксалните неща. Бе убедена, че и най-откачената теория може да се окаже истинска, че неконвенционалният начин на живот е най-щастливият и че и най-откаченият план би успял там, където всички разумни предложения са се провалили.
	Прийст изпитателно огледа лицето на Мелъни. Целият й вид излъчваше някаква аура на отвъдно. Бледата й кожа, стряскащо зелените очи и червената й коса й придаваха вид на красиво извънземно същество. Първите думи, които й каза, бяха: „Ти да не си от Марс?“
	Знаеше ли какво говори? Беше леко дрогирана от марихуаната, но понякога най-добрите идеи идваха под въздействието на този лек наркотик.
	— След като е толкова лесно, защо не е правено досега?
	— О, не съм казала, че е лесно. Трябва да си сеизмолог, за да знаеш къде разседът се намира под критично напрежение.
	Съзнанието на Прийст запрепуска бясно напред. Когато се намираш в беда, понякога единственият изход е да направиш нещо толкова странно, че неприятелят ти да се парализира от изненада. Той се обърна към Мелъни:
	— Как може да се предизвика вибрация в земната кора?
	— Е, това с най-трудната част — отвърна тя.
P>
	Давай, давай, давай,
	ще се кача на този шибан влак…
P$


	Крачейки обратно към Шилоу, Прийст се улови, че мисли само за убийството — как ключът потъва в мекия мозък на Марио, израза на лицето му, локвичката кръв на пода в кабината.
	Това не беше хубаво. Трябваше да запази спокойствие и да бъде нащрек. Още не разполагаше със сеизмичния вибратор, който щеше да спаси комуната. Убийството на Марио бе лесната част от плана, каза си той. Сега трябваше да замаже някак си очите на Лени. Но как?
	Шум от кола го върна рязко в действителността.
	Идваше зад гърба му и пътуваше към града.
	По тия краища никой не ходеше пеша. Повечето от хората биха предположили, че колата му се е повредила. Някои биха спрели и биха предложили да го вземат.
	Прийст се опита да измисли причина, накарала го да тръгне пеш за града в шест и половина в събота сутринта. Той се запита кой господ го бе вдъхновил с идеята да убие Марио, но всички богове мълчаха.
	В радиус от около осемдесет километра нямаше място, откъдето би могъл да идва. С изключение, разбира се, на единственото място, за което не биваше да споменава — сметището, където пепелта на Марио бе пръсната по седалката на изгорелия му пикап.
	Приближавайки се отзад, колата намали.
	Прийст потисна желанието си да дръпне шапката над очите си.
	_Какво съм правил?_
	_Излязох в пустинята да погледам природата._
	— _Да бе. Мескитов храсталак и тръни._
	_Колата ми се развали._
	— _Къде? Не видях никаква кола._
	_Излязох да се изпикая._
	— _Чак дотук?_
	Въпреки че утринният въздух бе хладен, той започна да се поти.
	Колата бавно го задмина. Беше последен модел „Крайслер Неон“, зелен металик, с тексаски номер. В него имаше само един човек — мъж. Видя как го изучава в огледалото за обратно виждане. Може да е ченге и да пътува нанякъде извънслужебно…
	Обхвана го паника и той едва сподави надигналото се желание да побегне.
	Колата спря и даде назад. Шофьорът свали дясното стъкло. Беше млад азиатец в бизнескостюм.
	— Хей, приятел, качвай се — подвикна му той.
	_Какво трябва да кажа? „Не, благодаря, обичам да ходя?“_
	— Малко съм прашен — каза Прийст, свеждайки поглед към дънките си. _Паднах си на задника, докато се опитвах да убия един човек._
	— Кой в този край не е?
	Прийст се вмъкна в колата. Ръцете му трепереха. За да скрие треперенето, посегна зад гърба си и си сложи колана.
	Докато колата потегляше, шофьорът каза:
	— Какво е станало, че вървите пеша?
	_Току-що убих приятеля си Марио с един гаечен ключ._
	В последната секунда на Прийст му дойде наум какво да каже.
	— Скарахме се с жена ми — отвърна той. — Спрях, слязох от колата и тръгнах. Не очаквах, че ще ме зареже насред пътя.
	Благодари на боговете, каквито и да бяха те, че отново му пратиха вдъхновение. Ръцете му веднага спряха да треперят.
	— Дали това не беше добре изглеждащата тъмнокоса жена в синята хонда, с която се разминахме преди около тридесетина километра?
	_Исусе Христе, ти пък кой си, господин Паметливко?_
	— Не, не е тя — каза Прийст. — Жена ми е със скапания ми пикап.
	— Не съм се разминавал с пикап.
	— Е, хубаво. Може да не е отишла много далеч.
	— Вероятно е отбила в някой черен път и сега плаче като луда, чудейки се как да се върне.
	Прийст се ухили облекчено. Тоя му беше повярвал.
	Колата стигна края на града.
	— А ти? — попита го Прийст. — Как така си станал толкова рано в събота сутринта?
	— Аз не съм се карал с жена ми. Отивам при нея. Живея в Лърейдоу. Занимавам се с декоративна керамика — чинии, статуетки, табелки с надпис „Детска“, все хубави неща.
	— Така ли? — _Какъв начин само да пропилееш живота си._
	— Продаваме ги най-вече на магазини.
	— Магазинът в Шилоу още не е отворил.
	— Днес и без това не съм на работа. Но може би ще спра да закуся. Да ми препоръчате някое място?
	Прийст би предпочел търговецът на керамика да мине през града, без да спира, за да няма възможност да разкаже на никого за брадатия мъж, когото е качил близо до сметището. Но така или иначе щеше да види „Мързеливата Сюзън“ на минаване през главната улица, тъй че нямаше никакъв смисъл да лъже.
	— Има една закусвалня.
	— Как е храната?
	— Бива. След светофара веднага вдясно. Тъкмо ще ме оставиш там.
	Минута по-късно колата спря на наклонения паркинг пред „Сюзън“. Прийст благодари на търговеца и слезе.
	— Приятна закуска — подвикна му той и си тръгна.
	_И никакви разговори с местните, за бога._
	Местният офис на „Риткин Сеизмекс“, малката сеизмопроучвателна фирма, в която работеше той, се намираше на една пресечка от закусвалнята. Всъщност представляваше голям трейлер, поставен сред обширен паркинг. Сеизмичният вибратор на Марио бе спрян на паркинга редом с червения понтиак на Лени.
	Прийст спря и огледа камиона. Беше триосен, с десет големи всъдеходни гуми. Под дебелия слой тексаски прах той беше яркосин. Едва се сдържа да не скочи в него и да го подкара. Огледа огромната машинария отзад, мощния двигател, масивната стоманена плоча и всевъзможните резервоари, маркучи, проводи, клапани и датчици. _Бих могъл да запаля това чудо за няколко секунди без никакви ключове._ Обаче ако го откраднеше сега, пътната полиция щеше да го пипне само за няколко минути. Трябваше да прояви търпение. _Ще накарам земята да се разтърси и никой не може да ме спре._
	Той влезе в трейлера.
	В офиса кипеше трескава работа. Двама от _каните_ се бяха навели над принтера и с интерес следяха бавно излизащата от него цветна карта на района. Днес щяха да започнат да си събират апаратурата и да я местят в Кловис. Един от геодезистите спореше разпалено по телефона на испански, а секретарката на Лени, Даяна, проверяваше някакъв списък.
	Прийст пристъпи през вратата към една от стаите. Лени пиеше кафе, прилепил слушалката на телефона до ухото си. Лицето му бе подпухнало и очите — кървясали от снощното пиене. С едва забележимо кимване на главата даде да се разбере, че е забелязал присъствието му.
	Прийст стоеше до вратата и чакаше Лени да свърши. Сърцето му сякаш тупаше в гърлото. Знаеше какво трябва да говори само в най-общи линии. Обаче дали Лени щеше да налапа стръвта? Всичко зависеше от това.
	След около минута Лени привърши разговора, затвори и каза:
	— Хей, Рики, да си виждал Марио тази сутрин? — Гласът му беше раздразнен. — Трябваше да е тръгнал още преди половин час.
	— Да, видях го — отвърна Прийст. — Никак не ми е приятно да ти нося лоши новини рано сутринта, но май те провали.
	— Защо, какво има?
	Прийст му разказа версията, която му мина през ума само за част от секундата, точно в момента, преди да грабне ключа и да се нахвърли върху Марио.
	— Толкова му липсваха жената и децата, че се метна на пикапа си и напусна града.
	— Мамка му, страхотно! Как разбра?
	— Рано сутринта мина покрай мен на улицата на път за Ел Пасо.
	— А защо, по дяволите, не ми се е обадил?
	— Срам го беше, че те проваля по такъв начин.
	— Е, тогава да продължи да кара, но да не спира на границата, а да се хвърли направо в океана.
	Лени разтърка очи с юмрук.
	Прийст започна да импровизира:
	— Виж сега, Лени, жена му е още млада, децата му са малки, не го съди толкова жестоко.
	— Да го съдя ли? Ти сериозно ли?… Той е вече история.
	— Тази работа наистина му е нужна.
	— А пък на мен ми е нужен някой, който да откара проклетия му камион чак до Ню Мексико.
	— Той пести, за да им купи къща с басейн.
	Тонът на Лени стана саркастичен:
	— Стига, Рики, още малко и ще ме разплачеш.
	— Ето какво тогава. — Прийст преглътна с усилие и се опита да говори с безразличие: — Аз ще закарам проклетия камион до Кловис, ако обещаеш да върнеш Марио на работа.
	Той затаи дъх.
	Лени впери поглед в Прийст, без да каже дума.
	— Марио не е лошо момче, знаеш го много добре — продължи Прийст. _Не преигравай, звучиш нервно, отпусни се._
	Лени попита:
	— Имаш професионална книжка, категория В, нали?
	— От двадесетгодишна възраст.
	Прийст извади портфейла си, измъкна книжката и я подхвърли на бюрото. Беше подправена. Стар имаше абсолютно същата. И нейната бе подправена. Пол Бийл знаеше откъде да получи такива неща.
	Лени я провери, после вдигна глава и го изгледа подозрително.
	— Ти какво всъщност си намислил? Смятах, че не искаш да идваш с нас до Ню Мексико.
	_Не се ебавай с мен, Лени, просто кажи да или не._
	— Изведнъж ми дотрябваха петстотин кинта.
	— Не знам…
	_Кучи син такъв, аз убих човек за това, хайде._
	— А ще го направиш ли за двеста?
	_Да! Благодаря ти! Благодаря ти!_ Той се престори, че се колебае.
	— Двеста долара е малко за три дни работа.
	— Не е три, два дни е, най-много два и половина. Ще ти дам двеста и петдесет.
	_Няма значение! Само ми дай ключовете!_
	— Виж какво, и без това съм решил да го направя, колкото и да ми дадеш, защото Марио е готино хлапе и искам да му помогна. Затова, моля те, плати ми колкото наистина мислиш, че струва.
	— Добре, хитряга такъв, триста.
	— Готов си. — _Сеизмичният вибратор също ни е готов._
	Лени отвърна:
	— Слушай, благодаря ти много, че ми помогна. Наистина ценя това.
	Прийст отчаяно се мъчеше да не просияе.
	— Сигурен съм.
	Лени отвори едно чекмедже, извади някакъв лист и го подхвърли на бюрото.
	— Само попълни този формуляр за застраховката.
	Прийст замръзна.
	Не можеше пито да чете, нито да пише.
	И сега уплашено се взираше във формуляра.
	Лени нетърпеливо каза:
	— Хайде, взимай го, за бога, не е гърмяща змия.
	_Не мога да го прочета, съжалявам, тия чертички и ченгел чета просто подскачат по хартията и не мога да ги умиря!_
	Лени вдигна очи към стената и проговори с глас на конферансие към невидима публика:
	— Преди секунда само можех да се закълна, че човекът бе напълно буден.
	_Лей, тор, пур-дой-кор…_
	Прийст бавно се пресегна и взе формуляра.
	Лени каза:
	— Е, и какво толкова му беше трудното?
	Прийст отвърна:
	— Ъ-ъ, тъкмо си мислех за Марио. Мислиш ли, че всичко е наред с него?
	— Забрави за него. Попълни формуляра и тръгвай. Искам тоя камион да е в Кловис.
	— Да — кимна Прийст и се изправи. — Ще го попълня отвън.
	— Чудесно, тъкмо да ме оставиш да се оправям с моите петдесет и осем шибани проблема.
	Прийст излезе от кабинета на Лени.
	_Изпадал си в същото положение стотици пъти, успокой се сега, знаеш как да се справиш и с това._
	Спря се. Никой не го забелязваше — всички бяха много заети. Той сведе поглед към формуляра. _Главните букви стърчат нагоре като дървета сред храсти. Ако стърчат надолу, държиш формуляра обратно._
	Той държеше формуляра обратно. Обърна го.
	Понякога хората слагаха едно голямо Х на мястото, където трябваше да се подпишеш, но в този формуляр нямаше такова. Прийст горе-долу можеше да напише името си. Бавничко го правеше и драскулките бяха разкривени.
	Не можеше да напише абсолютно нищо друго.
	Като малък бе много умен и нямаше нужда от четмо и писмо. Събираше и изваждаше наум по-бързо от всички други, макар че не можеше да напише цифрите на хартия. Паметта му бе безупречна. Винаги можеше да накара хората да направят онова, което той искаше, и без да им го пише. В училище все някак успяваше да се измъкне от четене на глас. А когато трябваше да си пише домашните, караше някое друго хлапе да свърши това вместо него. Но дори и да не успееше, намираше хиляди извинения, а учителите свиваха рамене и казваха, че ако някой ученик не иска да работи, не можеш да го принудиш. Спечели си репутацията на мързел и когато се зададеше криза, започваше да се държи нахакано.
	По-късно успя да завърти процъфтяващ бизнес с продажба на алкохол на едро. Никога не написа и една буквичка — вършеше всичко по телефона или лично. В главата си имаше цял телефонен указател, докато вече можеше да си позволи секретарка да му води телефонните разговори. Знаеше с точност колко пари има в оборот и колко — в банката. Ако някой търговец му дадеше формуляр за поръчка, Прийст му казваше:
	— Аз ще ти обяснявам от какво имам нужда, а ти ще ми го попълваш.
	Имаше адвокат и счетоводител, отговарящи за отношенията му с правителството. На двадесет и една години вече бе направил един милион долара. Когато се срещна със Стар, бе загубил всичко и се присъедини към комуната не защото бе неграмотен, а защото бе измамил клиентите си, не бе успял да си плати данъците и бе взел пари назаем от Мафията.
	Попълването на формуляр за застраховка не би трябвало да е много трудно.
	Седна пред бюрото на секретарката на Лени и й се усмихна.
	— Много уморена изглеждаш тази сутрин, скъпа — каза той.
	Тя въздъхна. Беше пълничка блондинка на около тридесет, омъжена за работник, с три тийнейджърчета. Бързо отбиваше грубите закачки на мъжете, идващи тук по работа, обаче Прийст знаеше, че е податлива на вежлив чар.
	— Рики, имам толкова работа тази сутрин, че ми се иска да съм се родила с две глави.
	Той се умърлуши престорено.
	— Лоша работа. Тъкмо се канех да те помоля за помощ.
	Тя се поколеба, после се усмихна тъжно:
	— За какво става въпрос?
	— Почеркът ми е толкова отвратителен, че си мислех дали да не те помоля да попълниш формуляра ми. Страшно ми е неприятно да те безпокоя, щом си толкова заета.
	— Добре, ще сключим с теб една сделка. — Тя посочи редицата прилежно надписани кашони до стената. — Ще ти помогна с формуляра, ако качиш тези кашони в зеления „Шеви Астро Ван“, паркиран отвън.
	— Готова си! — отвърна Прийст с благодарност и й подаде формуляра.
	Тя му хвърли един поглед.
	— Ти ли ще караш сеизмичния вибратор?
	— Аха, на Марио му домъчня за семейството и тръгна за Ел Пасо.
	Тя смръщи вежди:
	— Не е такъв човек.
	— Наистина не е. Дано да се оправи.
	Тя сви рамене и щракна химикалката.
	— Така… кажи ми сега трите си имена, дата и място на раждане.
	Прийст й даде необходимата информация и тя я нанесе на съответните празни места във формуляра. Колко лесно! А той се паникьоса. Сигурно защото не бе очаквал да му тикат разни формуляри в ръцете. Лени го бе изненадал и за момент той се бе поддал на страха.
	Бе набрал богат опит в умението да крие този си недостатък. Ходеше даже по библиотеки. И точно от тях разбра за сеизмичния вибратор. Бе отишъл в библиотеката в центъра на Сакраменто — огромна и пълна с хора сграда, където едва ли някой щеше да го забележи. На рецепцията му казаха, че науката е на втория етаж. Качил се там, той за момент се обърка, като видя дългите коридори между претъпканите с книги шкафове и редиците мъже и жени зад компютрите. После погледът, му попадна на една дружелюбна библиотекарка, горе-долу на негова възраст.
	— Трябва ми информация за сеизмични проучвания — беше й казал той с топла усмивка. — Бихте ли ми помогнали?
	Тя го бе завела до съответната лавица и с малко насърчение от негова страна, бе намерила и съответната глава.
	— Интересува ме как могат да се генерират ударни вълни — беше й обяснил той. — Дали в тази книга има такава информация?
	Тя прелисти книгата заедно с него.
	— Изглежда, има три начина да се направи това — каза му накрая. — Подземна експлозия, пускане на голяма тежест и сеизмичен вибратор.
	— Сеизмичен вибратор ли? — бе попитал той с едва забележим проблясък на интерес в очите. — Какво е това?
	Тя му посочи една снимка. Прийст впери очарован поглед. Библиотекарката продължи:
	— Прилича ми на камион.
	На Прийст му приличаше обаче на цяло чудо.
	— Мога ли да фотокопирам тези страници? — попита я той.
	— Разбира се.
	Ако си достатъчно находчив, винаги има начин да накараш другите да четат и пишат вместо теб.
	Даяна привърши с попълването на формуляра, драсна едно дебело Х на пунктираната линия, подаде го на Прийст и каза:
	— Подпиши тук.
	Той взе химикалката от нея и усърдно започна да пише. Голямото „Р“ от Ричард бе като издадения напред бюст на шоугърла, застанала мирно, с прибрани един до друг крака. След това идваше „Г“-то от Грейнджър, прилично на бесилка, а след това вместо „Р“ и „А“, той написа извиваща се като змия вълнообразна линия. Не беше красиво, но хората го приемаха. Подписите на доста народ представляваха най-обикновени драскулки — знаеше това, така че парафът, слава богу, не бе задължително да е четлив.
	Ето защо подправената шофьорска книжка трябваше да бъде на истинското му име — това беше единственото нещо, което можеше да напише.
	Вдигна глава. Даяна го гледаше с любопитство, изненадана от бавното му писане. Когато се усети, че я гледа, се изчерви и отклони поглед.
	Прийст й върна формуляра.
	— Благодаря ти за помощта, Даяна, много съм ти задължен.
	— Няма за какво. Давам ти ключовете веднага щом Лени се откачи от тоя телефон.
	Ключовете стояха в кабинета на шефа.
	Прийст си спомни, че трябва да натовари кашоните. Вдигна един и го отнесе навън. Задната врата на зеления ван на паркинга бе широко отворена. Натовари кашона и се върна за следващия.
	Всеки път, като се връщаше за кашон, поглеждаше бюрото. Формулярът бе все още там, а ключовете, не се виждаха.
	След като натовари всички кашони, той отново седна пред нея. Тя говореше по телефона с някого и в разговора ставаше въпрос за хотелски резервации в Кловис.
	Прийст изскърца със зъби. Та той бе готов, ключовете му бяха почти в ръцете, а трябваше сега да седи и да слуша глупости за хотели и резервации! Наложи си да бъде търпелив.
	Накрая Даяна затвори.
	— Ще ида да видя какво става с тия ключове — каза тя, взе формуляра и влезе във вътрешния офис.
	В стаята влезе един дебел булдозерист на име Чу. Трейлерът се разтресе от стъпките на тежките му ботуши.
	— Хей, Рики! — възкликна той и се изсмя. — Не знаех, че си женен.
	Другите се заслушаха, проявили внезапно интерес.
	_Мамка му, това пък какво означава сега?_
	Прийст каза:
	— Откъде измисли това?
	— Преди малко те видях да слизаш от една кола пред „Сюзън“. А след това закусих с един търговец, който те взел на стоп.
	_Проклятие, какво може да ти е казал?_
	Даяна излезе от офиса на Лени с ключове в ръка. На Прийст му се искаше да ги грабне и да изчезне, но се престори на погълнат от разговора с Чу.
	Чу продължи:
	— Сюзън е страхотна с тия нейни омлети. — Вдигна единия си крак и гръмко пръдна, после видя секретарката на вратата. — Да ’звиняваш, Даян. Както и да е, тоя младеж разправяше как те взел близо до сметището.
	_Да пукне дано!_
	— Разправяше как си ходел сам в пустинята в шест и трийсет, как си се сдърпал с жена ти, как си спрял колата и си слязъл от нея. — Чу се огледа наоколо да се увери, че всички го слушат. — Тогава тя седнала на волана и просто подкарала нататък. — Той се ухили широко, а останалите се засмяха.
	Прийст се изправи. Не искаше хората да запомнят, че е бил близо до сметището през деня, в който Марио е изчезнал. Трябваше веднага да приключи този разговор. На лицето му се появи обидено изражение.
	— Виж какво, Чу, ще ти кажа нещо. Ако някога случайно науча нещо за личния ти живот, особено пък нещо излагащо, обещавам ти да не се разкрещя за него пред всички в офиса. Какво ще кажеш?
	— Не се засягай де — каза Чу.
	Другите засрамено се огледаха. Вече никой не искаше да говори за това.
	Възцари се неловка тишина. Прийст обаче не искаше да оставя зад себе си неприятна атмосфера, затова каза:
	— По дяволите, Чу, не се засягам.
	Чу сви рамене.
	— Не съм искал да те засягам, Рики.
	Напрежението отслабна.
	Даяна му подаде ключовете на сеизмичния вибратор.
	Той ги пое и ги стисна в юмрука си.
	— Благодаря — каза и се опита да скрие радостта в гласа си. Нямаше търпение да излезе оттук и да седне зад волана. — Довиждане на всички. Ще се видим в Ню Мексико.
	— Карай внимателно, чуваш ли! — подвикна Даяна след него.
	— О, разбира се — отвърна Прийст. — Можеш да разчиташ на това.
	Излезе навън. Слънцето се бе изкачило още по-нависоко и денят ставате все по-топъл. С усилие се въздържа да не изиграе един победен танц около камиона. Качи се в кабината и запали двигателя. Огледа уредите. Марио сигурно е напълнил резервоарите снощи. Камионът бе готов за път.
	Не можа обаче да сдържи широката си усмивка, докато излизаше от паркинга.
	Внимателно превключвайки скоростите, той излезе от града и подкара на север, следвайки маршрута, по който бе минала Стар с хондата.
	Докато приближаваше отбивката за сметището, започна да изпитва странно чувство. Представи си Марио, проснат до пътя, с изтичащ от дупката в главата му мозък. Беше глупава, суеверна мисъл, но не можа да се отърси от нея. Стомахът му се сви. За миг му се стори, че отмалява, и то толкова, че няма да може да кара. После се съвзе.
	Марио не беше първият човек, когото бе убил.
	Джек Каснър бе полицай и бе ограбил майката на Прийст. Тя бе проститутка. Била е само на тринадесет години, когато го е родила. Когато Рики стана на петнадесет, майка му работеше заедно с още три жени в апартамент над мръсна книжарница на Седма улица в един от най-занемарените квартали на Лос Анджелис. Джек Каснър бе зам.-детектив, идващ веднъж месечно за рекета си. Обикновено получаваше и безплатно духане. Един ден той видя как майка му вади парите за подкупа от една кутия в спалнята. Същата тази вечер ченгетата нахлуха в апартамента и Каснър открадна хиляда и петстотин долара, които бяха много пари през шейсетте. Майката на Прийст нямаше нищо против да поработи един-два дни безплатно и да си плати рекета, но се поболя, като загуби всичките си спестени пари. Каснър предупреди жените, че ако се оплачат, ще им лепне обвинение в продажба на наркотици и всички щяха да бъдат прибрани за по няколко години.
	Каснър си мислеше, че няма защо да се плаши от някакви си три курви и едно дете. Но на следващата вечер, докато беше в тоалетната на бар „Синя светлина“ на Бродуей, изхвърляйки няколкото бири, които бе изпил, малкият Рики заби едно остро като бръснач петнадесетсантиметрово острие в бъбрека му, с лекота преодолявайки съпротивата на сивото мохерно сако и найлоновата риза. Каснър изпита такава болка, че въобще не се сети за пищова си. Докато ченгето се въргаляше по мокрия бетон в тоалетната, Рики го наръга бързо още няколко пъти, изми ножа на мивката и спокойно излезе.
	Връщайки се назад в миналото, Прийст не можеше да не се възхити на хладната самоувереност на петнадесетгодишното си _аз_. Всичко бе станало за петнадесет-двадесет секунди, но през това време в тоалетната спокойно можеше да влезе някой. Така или иначе, той не бе почувствал нито страх, нито срам, нито пък вина.
	Оттогава обаче започна да се страхува от тъмното.
	Не че в ония дни стоеше на тъмно. В апартамента на майка му лампите обикновено светеха цяла нощ. Но понякога се събуждаше рано преди зазоряване — обикновено понеделниците бяха такива — и виждаше, че всички спят, а лампите са загасени. В такива моменти го обземаше сляп и безпричинен ужас — той ставаше и препъвайки се в някакви космати същества, блъскайки се в странни, лепкави плоскости, треперещ и мокър от страх, намираше лампата, светваше я и задъхан сядаше на ръба на леглото. Съвземаше се бавно и разбираше, че косматото същество всъщност е кожухът на облегалката на стола, а лепкавата плоскост — огледалото.
	Бе се страхувал от тъмното, докато не намери Стар.
	Сети се за песента, която беше хит през годината, когато я срещна, и започна да си я тананика:
	— _Smoke on the water…_
	Групата се казваше „Дийп Пърпъл“, спомни си той. Онова лято всички пееха албума им.
	Бе хубава, апокалиптична песен, много подходяща да се пее зад волана на един сеизмичен вибратор.
P>
	Smoke on the water
	A fire in the sky
P$
	Мина покрай отбивката за сметището и продължи нататък.


	— Ще го направим довечера — бе казал Прийст. — Ще кажем на губернатора, че точно след четири седмици, броено от днес, ще има земетресение.
	Стар се колебаеше.
	— Ама ние не знаем дали това изобщо е възможно. Може би най-напред трябва да подготвим всичко и тогава да предявим ултиматума.
	— По дяволите, не! — възрази Прийст.
	Предложението й го ядоса. Знаеше, че групата трябва да бъде водена от някого. Трябваше да ги убеди да отдадат всичките си сили за това. Трябваше да вземат всичко за чиста монета, да рискуват и да усетят, че връщане назад няма. В противен случай още утре щяха да измислят някаква причина и да се откажат.
	Сега нервите им бяха опънати докрай. Писмото бе пристигнало днес и всички бяха бесни. Стар излъчваше мрачна решителност, Мелъни — ярост. Дъбака бе готов да обяви война. Пол Бийл отново навличаше кожата на уличен тарикат. Сонг изобщо не бе проговорила, но тя беше безпомощното дете на групата и щеше да тръгне с останалите. Единствено Анет бе готова да опонира, но възраженията й щяха да бъдат бледи, защото тя бе слаба личност. Бързо измисляше възражения, но ги оттегляше още по-бързо.
	Самият Прийст изпитваше хладна увереност, че ако това място престане да съществува, живот за него няма да има.
	Анет каза:
	— Но земетресението убива хора.
	Прийст отвърна:
	— Ще ви кажа как смятам да избегнем това. Предполагам, че най-напред ще трябва да предизвикаме малък и безвреден трус може би някъде в пустинята, просто за да докажем, че можем да го направим. И след това, когато заплашим с второ земетресение, губернаторът ще се съгласи да преговаря.
	Анет отново насочи вниманието към детето си.
	Дъбака се обади:
	— Аз съм с Прийст. Да го направим довечера.
	Стар се предаде:
	— А по какъв път да оповестим заплахата?
	— Вероятно чрез анонимно обаждане по телефона или с писмо — отвърна Прийст. — Но така, че да не може да се проследи.
	Мелъни каза:
	— Можем да го пратим на таблото за съобщения в Интернет. С помощта на моя лаптоп и мобилен телефон никой няма да може да го проследи.
	Преди Мелъни да пристигне, Прийст не бе виждал компютър. Той хвърли въпросителен поглед към Пол Бийл, който разбираше от такива неща. Пол кимна и каза:
	— Добра идея.
	— Добре — каза Прийст. — Иди събери нещата си.
	Мелъни тръгна.
	— А как ще подпишем съобщението? — попита Стар. — Трябва да имаме някакво име.
	— Нещо, което да символизира миролюбива група, принудена от обстоятелствата на извънредни мерки.
	— Знам как ще се наречем — каза Прийст. — Ще се подпишем като „Проклятие от рая“.
	Беше малко преди полунощ на първи май.


	Наближавайки покрайнините на Сан Антонио, Прийст започна да се притеснява. Първоначалният план предвиждаше Марио да откара камиона до летището и там да го остави на Прийст, а той да се качи на самолета за Ел Пасо. Сега обаче Прийст бе сам и плетеницата магистрали и пътища, опасващи града, го объркваше.
	Не можеше да чете по карта.
	Когато трябваше да кара по някой непознат път, винаги вземаше Стар със себе си, за да го води. Тя и останалите Оризари знаеха, че той не може да чете. Последния път, когато бе карал по непознат път, бе през онзи ден в 1972 година. Беше избягал от Лос Анджелис и случайно попадна в комуната в долината Силвър Ривър. Тогава изобщо не му пукаше къде ще попадне. Даже щеше да се радва да умре. Сега обаче искаше да живее.
	Дори и знаците му бяха трудни. Ако спреше и се съсредоточеше известно време, би могъл да долови разликите между „Изток“ и „Запад“ и „Север“ и „Юг“. Въпреки забележителната си способност да смята почти светкавично наум, не можеше да чете цифри, ако не се взираше напрегнато и не мислеше дълго. С усилие би могъл да разпознае знаците за път 10 — една чертичка и до нея кръгче. Но по знаците имаше написани още много неща, които за него нищо не означаваха и само объркваха картината.
	Опита се да запази спокойствие. Беше трудно. Обичаше всичко да е под контрол. Полудяваше от чувството за безпомощност, което го обземаше, щом изгубеше пътя. Когато му се стореше, че е сбъркал пътя, спираше на първата бензиностанция и молеше да го упътят. Никак не му се искаше да го прави сега, защото хората забелязваха сеизмичния вибратор — камионът бе голям, машината отзад бе интересна — и имаше опасност да го запомнят. Обаче трябваше да поеме този риск.
	А и упътванията невинаги му помагаха. Бензинджиите най-често казваха нещо като: „Никакъв проблем, поемаш по магистралата за Корпъс Кристи и караш по нея, докато видиш знака за Военновъздушната база «Брукс».“
	Прийст едва си налагаше да запази спокойствие, задаваше въпроси и се мъчеше да скрие отчаянието и напрежението си. Преструваше се на дружелюбен, но глуповат шофьор, човек, който на другия ден ще бъде забравен. И когато излезе от Сан Антонио по правилната магистрала, отправи благодарствени слова към боговете.
	Няколко минути по-късно, минавайки през едно малко градче, с облекчение забеляза синята хонда, спряла на паркинга на един Макдоналдс.
	С благодарност прегърна Стар.
	— Какво, по дяволите, стана? — попита тя разтревожено. — Очаквах те преди два часа!
	Реши да не й казва, че е убил Марио.
	— Загубих се из Сан Антонио — отвърна.
	— Страхувах се от това. Когато минавах оттам, направи ми впечатление колко сложна пътна мрежа имат.
	— Предполагам, че не е и наполовина сложна, колкото в Сан Франциско, ама Сан Франциско ми е познат.
	— Е, сега си вече тук. Дай да си поръчаме кафе и да се успокоиш.
	Прийст си поръча бийнбъргър и получи безплатно пластмасово клоунче, което грижливо прибра в джоба си за шестгодишния си син Смайлър.
	Когато по-късно потеглиха, зад волана седна Стар. Смятаха да карат, без да спират, чак до Калифорния. Щеше да им отнеме поне два дни и две нощи, а може и повече. Единият щеше да спи, а другият — да кара. Бяха се запасили с амфетамини, за да се борят със съня.
	Оставиха хондата на паркинга. Докато потегляха. Стар му подаде книжен плик.
	— Купила съм ти подарък.
	Вътре имаше ножици и електрическа самобръсначка на батерии.
	— Сега вече можеш да махнеш тая проклета брада.
	Той се ухили. Нагласи огледалото към себе си и започна да кълца с ножицата. Брадата, гъста и рунтава, бе придавала на лицето му известна заобленост. Сега естествените му черти бавно започнаха да излизат изпод ножиците. Щракайки енергично с тях, той окълца брадата почти до кожа, после взе самобръсначката и довърши останалото. Накрая свали каубойската си шапка и развърза косата си. Изхвърли шапката през прозореца и се огледа.
	Косата бе изтеглена назад от високо чело и падаше на вълни около изпитото му лице. Имаше нос като острие на нож и хлътнали бузи, но устата му бе чувствена — много жени му го бяха казвали. Обаче най-често му говореха за очите. Бяха тъмнокафяви, почти черни и хората казваха, че имали способността да гледат втренчено и едва ли не да хипнотизират. Прийст обаче знаеше, че не очите му пленяват жените, а интензивността на погледа му — с погледа си той просто им даваше да разберат, че се е съсредоточил само върху тях и върху нищо друго. Прилагаше този трик и на мъже. Сега, гледайки се в огледалото, пак опита да пусне погледа.
	— Хубав дявол — подкачи го Стар и се засмя с обич.
	— И умен — допълни Прийст.
	— Сигурно. Щом успя да отмъкнеш тая машина.
	Прийст кимна.
	— Още нищо не сте видели.


>>	2.

	Рано в понеделник сутринта агент Джуди Мадъкс седеше в една от съдебните зали на петнадесетия етаж в сградата на ФБР на Голдън Гейт авеню 450 в Сан Франциско и чакаше.
	Залата бе облицована в ламперия от светло дърво. Новите съдебни зали вече ги правеха така. Обикновено в тях нямаше прозорци, затова архитектите гледаха да им придадат по-бодър вид, използвайки светли тонове. Така беше според нея. Доста от времето й минаваше в чакане по съдебни зали. Повечето от представителите на изпълнителната власт бяха така.
	Притесняваше се. Но тя често се притесняваше в съда. Цели месеци, а понякога и години отиваха в подготовка на делата. Защитата можеше да е вдъхновена или некадърна, съдията — мъдрец с пъргав ум или изкуфял стар глупак, съдебните заседатели — сплотена група от интелигентни и добросъвестни граждани или банда тъпанари, заслужаващи самите те да бъдат зад решетките.
	Днес щяха да съдят четирима души — Джон Партън, Ернесто Диас, по прякор Бирника, Фунг Ли и Фунг Хо. Едрите риби тук бяха братята Фунг, другите двама работеха за тях. В тясно сътрудничество с хонконгската Триада, те бяха създали цяла мрежа за пране на пари, идващи от наркотрафика в Северна Калифорния. Джуди цяла година се бе мъчила да разбере как го правят и още година — да го докаже.
	Когато се захващаше срещу някоя азиатска престъпна групировка, тя разполагаше с едно предимство — изглеждаше като ориенталка. Баща й беше зеленоок ирландец, но тя бе взела повече черти от покойната си майка — виетнамка. Джуди бе стройна и тъмнокоса, очите й бяха леко дръпнати нагоре. На китайските гангстери, които разследваше, никога не им мина през ум, че тази хубава полуазиатка всъщност е много добър агент на ФБР.
	Работеше с един помощник-прокурор, когото познаваше необичайно добре. Името му бе Дон Райли и допреди година тя живееше с него. Беше на нейна възраст — тридесет и шест, опитен, енергичен и умът му бе като бръснач.
	Беше си мислила, че делото им е в кърпа вързано. Обвиняемите обаче бяха наели най-добрата адвокатска фирма в града и тя организира умна и енергична защита. Защитниците подкопаха доверието в нейните свидетели, които — това не можеше да се избегне — бяха от престъпния свят и използваха събраните от Джуди доказателства — в случая купчина финансови документи, — за да объркат и смутят съдебните заседатели.
	Сега нито Джуди, нито Дон знаеха накъде ще тръгне делото.
	Джуди имаше особено основание да се притеснява за изхода му. На непосредствения й шеф, супервайзъра на Отдела за борба с азиатската организирана престъпност, предстоеше да се пенсионира и тя се бе кандидатирала за мястото му. Шефът на клона на Бюрото в Сан Франциско, наречен Главен специален агент или съкратено ГСА, подкрепяше кандидатурата й и тя го знаеше. Обаче имаше и съперник — Марвин Хейс, един от онези агенти, движещи се из горните ешелони на местното Бюро, който бе приблизително в нейната възрастова група. На това отгоре Марвин имаше могъщ покровител — неговият най-добър приятел бе заместник главен спецагент на местния клон, който отговаряше за цялата организирана престъпност, както и за престъпления, извършени от държавни служители.
	Повишенията се даваха от специален съвет, но мненията на ГСА и ЗГСА имаха голяма тежест. Точно в момента състезанието между Джуди и Марвин Хейс приближаваше края си.
	Тя искаше тази работа. Искаше да се издигне високо и бързо в системата на ФБР. Беше добър агент, щеше да стане превъзходен супервайзър и някой близък ден щеше да бъде най-добрия ГСА, който Бюрото бе имало. Гордееше се с ФБР, но знаеше, че би могло да бъде и по-добре — например чрез масово въвеждане на нови технологии, по-гъвкава ръководна система и най-важното — чрез отърваване от агенти като Марвин Хейс.
	Хейс беше служител от стар тип — мързелив, брутален и безскрупулен. Не бе тикнал толкова лоши типове зад решетките, колкото Джуди, но бе извършил повече шумни и широко отразени от пресата арести. Беше много добър в примъкването към дела, обещаващи широк обществен отзвук, и бързо се дистанцираше от дела, клонящи към девета глуха.
	ГСА бе намекнал, че Джуди, а не Марвин, ще получи мястото, ако днес успее да спечели делото.
	Заедно с Джуди в съда бяха и повечето от екипа, работили с нея по случая Фунг — оперативни агенти, преводач, секретарят на отдела, двама полицейски детективи от управлението в Сан Франциско. За нейна изненада обаче нито ГСА, нито ЗГСА бяха тук. Това бе голямо дело и много важно и за двамата. Почувства нещо нередно. Запита се дали в офиса не става нещо, което тя не знае. Реши да излезе навън и да се обади. Но още преди да стигне до вратата, влезе разсилният и обяви завръщането на съдебните заседатели. Джуди отново седна.
	Минутка по-късно се появи и Дон, излъчващ миризма на цигари — откакто се бяха разделили, бе започнал отново да пуши. Мина покрай нея и окуражително я стисна за рамото. Тя му се усмихна. Изглеждаше добре с късо подстриганата си коса, тъмносиния костюм, бялата риза и тъмночервената връзка от Армани. В усмивката й обаче вече нямаше никаква химия, никаква тръпка — вече не изпитваше желание да зарови нос в косата му или да развърже връзката и да плъзне ръка под ризата.
	Адвокатите на защитата се върнаха, въведоха обвиняемите в залата, влязоха съдебните заседатели, най-сетне от своята стая излезе и съдията и седна на мястото си.
	Джуди кръстоса пръсти под масата.
	Разсилният се изправи.
	— Дами и господа съдебни заседатели, споразумяхте ли се за присъда?
	В залата настъпи абсолютна тишина. Джуди усети, че потропва нервно с крак и спря.
	Председателят на съдебните заседатели — китаец, работещ в магазин, се изправи. Джуди дълго време се чудеше дали ще съчувства на обвиняемите, тъй като двама от тях му бяха сънародници, или ще ги намрази за това, че са опозорили расата. Със спокоен глас той отвърна:
	— Да.
	— И какви са според това споразумение обвиняемите — виновни или невинни?
	— Виновни по всички обвинения.
	Една секунда в залата цареше пълна тишина, докато присъстващите смелят чутото. После зад себе си Джуди чу как някой високо изстена. Едва се удържа да не скочи от мястото си и да завика _ура_. Погледна към Дон, който й се усмихваше широко. Скъпите адвокати на защитата събираха папките си и избягваха да се гледат в очите. Двама репортери скочиха от столовете си и се втурнаха към телефоните.
	Съдията, слаб и с кисело изражение на лицето мъж на около петдесет, благодари на съдебните заседатели и закри заседанието до произнасяне на присъдата, което щеше да стане след седмица.
	_Успях_, помисли си Джуди. _Спечелих делото, тикнах лошите типове зад решетките и повишението ми е вързано в кърпа. Супервайзър специален агент Джуди Мадъкс, само на тридесет и шест родини, бързо издигаща се нова звезда._
	— Моля всички да станат — обади се разсилният.
	Съдията напусна залата.
	Дон прегърна Джуди.
	— Страхотна работа свърши — каза му тя. — Благодаря ти.
	— Ти ми даде страхотно дело — отвърни той.
	Джуди усещаше, че мъжът иска да я целуне, затова се дръпна малко назад.
	— Е, и двамата свършихме добра работа усмихна се тя.
	После се извърна към колегите си и ги обиколи всичките, стискайки ръката на всеки от тях поотделно с благодарност. След това дойде ред на адвокатите на защитата, по-старшият от двамата бе Дейвид Филдинг, съдружник във фирмата „Брукс Филдинг“. Беше представителен мъж на около шестдесет години.
	— Поздравления, госпожице Мадъкс, за напълно заслужената победа — каза й той.
	— Благодаря — отвърна тя. — Мислех, че ще я спечеля с по-голяма лекота. Поне докато не се заехте вие.
	Адвокатът прие комплимента с лекичко кимване на безупречно подстриганата си глава.
	— Подготовката ви беше безупречна. Да нямате адвокатско образование?
	— Учила съм право в „Станфорд“.
	— Помислих си, че сигурно притежавате степен по право. Е, ако някога ФБР ви омръзне, наминете да поприказваме. Ако работите в моята фирма, ще започнете да печелите три пъти повече, и то в рамките само на една година.
	Тя бе поласкана, но също така усети и снизходителност, затова отговорът й прозвуча остро:
	— Привлекателно предложение, но предпочитам да вкарвам лошите зад решетките, а не да им преча да влизат там.
	— Възхищавам се на вашия идеализъм — отвърна той с неутрален тон и се извърна към Дон.
	Джуди усети, че се е държала малко хапливо. Това й беше недостатък, знаеше го. Но пък какво толкова, по дяволите — не е хукнала да търси работа в „Брукс Филдинг“!
	Взе куфарчето си. Нямаше търпение да сподели победата си с ГСА. Местният клон на ФБР се намираше в същата сграда и заемаше два по-долни стажа. Тъкмо се извръщаше да си тръгне, когато Дон я хвана за лакътя.
	— Искаш ли да вечеряме заедно? — попита я. — Трябва да го отпразнуваме.
	Тя бе свободна.
	— Готово.
	— Ще направя резервация някъде и ще ти се обадя.
	Докато излизаше от залата, си спомни за чувството, изпитано малко преди това — когато усети, че иска да я целуне, — и си каза, че може би е трябвало да си измисли някакво извинение.
	Влизайки в офисите на ФБР, тя отново се запита защо ГСА и ЗГСА ги нямаше в съдебната зала. Тук нямаше никакви признаци за каквато и да било необичайна дейност. Постланите с килими коридори бяха тихи и спокойни. Роботът пощальон тихичко бръмчеше от врата на врата по предварително зададения му маршрут. За институция на изпълнителната власт те имаха доста шик помещения. Разликата между ФБР и един полицейски участък бе като разликата между щаба на голяма корпорация и офиса на директора на някой от клоновете й.
	Джуди се запъти към кабинета на ГСА — Милтън Лестрейндж. Знаеше, че той винаги е имал слабост към нея. Още от много отдавна подкрепяше идеята за жени агенти във ФБР, които сега вече бяха десет процента от агентите. Някои ГСА ревяха заповедите си като армейски генерали, обаче Милт бе винаги спокоен и сърдечен.
	Още като влезе във външния офис, разбра, че нещо е станало. Секретарката му явно бе плакала.
	— Линда, добре ли си? — попита я тя.
	Секретарката, жена на средна възраст, която бе самият образец на хладна ефективност, избухна в сълзи. Джуди се спусна към нея да я успокоява, но тя я спря с ръка и посочи към вратата на вътрешния кабинет.
	Джуди влезе.
	Стаята бе голяма, скъпо обзаведена, с огромно бюро и полирана заседателна маса. Зад бюрото на Лестрейндж седеше ЗГСА Брайън Кинсайд, едър мъж с огромен гръден кош и гъста бяла коса. Той вдигна поглед и каза:
	— Влез, Джуди.
	— Какво, по дяволите, става тук? — попита тя. — Къде е Милт?
	— Имам лоши новини — каза той, макар да не изглеждаше кой знае колко тъжен. — Милт е в болницата с диагноза рак на панкреаса.
	— О, боже господи! — Джуди седна на първия попаднал й стол.
	Вчера Лестрейндж бе отишъл в болница за ежегодния си медицински преглед, както им бе казал, но, изглежда, е знаел, че нещо не е наред.
	Кинсайд продължи:
	— Ще го оперират. Ще му слагат някакъв байпас и доста време ще отсъства. В най-добрия случай.
	— Бедният Милт!
	Изглеждаше като мъж в силата си — енергичен, усърден, във форма, добър шеф. А ето че сега лежи с диагноза за смъртоносна болест. Искаше й се да направи нещо, за да го утеши, но се чувстваше абсолютно безпомощна.
	— Предполагам, че Джесика е при него — каза тя.
	Джесика беше втората му жена.
	— Да, и освен това днес ще долети брат му от Лос Анджелис. Тук, в офиса…
	— А първата му жена?
	Кинсайд я погледна с раздразнение:
	— Не знам нищо за нея. Говорих само с Джесика.
	— Някой трябва да й каже. Ще видя дали ще успея да намеря номера й.
	— Както и да е. — Кинсайд нямаше търпение да приключи с личните неща и да започне да говори за работа. — Тук, в офиса, има някои промени. Назначиха ме за изпълняващ длъжността ГСА, докато Милт отсъства.
	Сърцето на Джуди се сви.
	— Поздравления! — каза тя с колкото можа по-неутрален тон.
	— А теб те местят в отдел „Вътрешен тероризъм“.
	Отначало Джуди само се изненада:
	— Защо?
	— Мисля, че там ще работиш добре. — Той вдигна телефона и заговори на Линда: — Кажи на Мат Питърс да дойде веднага в кабинета ми.
	Питърс бе супервайзър на отдел „Вътрешен тероризъм“.
	— Но аз току-що спечелих делото — възмутено реагира Джуди. — Днес тикнах братята Фунг зад решетките!
	— Браво! Това обаче не променя решението ми.
	— Я чакай малко. Ти знаеш, че се кандидатирах за супервайзър на отдел „Азиатска организирана престъпност“. Ако сега се махна от отдела, ще изглежда, че имам някакви проблеми.
	— Мисля, че имаш нужда да поразшириш малко опита си.
	— Аз пък мисля, че _ти_ искаш да направиш така, че Марвин да поеме Азиатския отдел.
	— Права си. Вярвам, че Марвин с най-подходящ за тази работа.
	_Какъв гадняр_, помисли си Джуди вбесена. _Правят го шеф и първото нещо, за което използва властта си, е да повиши приятелчето си._
	— Не можеш да направиш това — каза тя. — Има правила за равнопоставеност на възможностите за работа.
	— Давай, подай оплакване — отговори Кинсайд. — Марвин е по-квалифициран от теб.
	— Тикнала съм много повече лоши зад решетките.
	Кинсайд се усмихна самодоволно и изигра най-големия си коз:
	— Да, но той е изкарал две години в щаба във Вашингтон.
	Прав е, помисли си Джуди отчаяно. Тя никога не бе работила в щаба на ФБР. Но въпреки че не бе абсолютно задължителна, работата в щаба се смяташе за желателна, когато някой се кандидатираше за супервайзър. Затова нямаше никакъв смисъл да подава никакво оплакване. Всички знаеха, че е по-добър агент, но Марвин Хейс изглеждаше по-добър на хартия.
	Джуди потисна сълзите си.
	Влезе Мат Питърс. Беше набит мъж на около петдесет и пет години, плешив, с риза с къс ръкав и вратовръзка. Както Марвин Хейс, така и той беше близък с Кинсайд. Джуди се почувства обкръжена.
	— Поздравления за делото! — обърна се Питърс към Джуди. — Ще се радвам да работиш при мен.
	— Благодаря. — Не можа да измисли нищо друго.
	Кинсайд се обади:
	— Мат има една работа за теб.
	Под мишницата си Питърс бе пъхнал една папка и сега я подаде на Джуди.
	— Губернаторът е получил заплаха от терористична група, наречена „Проклятие от рая“.
	Джуди отвори папката, но едва можеше да различи думите. Цялата се тресеше от гняв и от обхваналото я чувство за безполезност. За да прикрие емоциите си, се опита да говори за работата.
	— Какво искат?
	— Да се замрази строителството на нови електростанции в Калифорния.
	— На атомни електростанции?
	— На всякакви. Дали са ни срок четири седмици. Казват, че са радикално разклонение, отцепено от кампанията за „Зелена Калифорния“.
	Джуди се опита да се съсредоточи. „Зелена Калифорния“ беше съвсем законно движение за чиста околна среда, прилагащо натиск със законни средства и базирано в Сан Франциско. Трудно би могло да се повярва, че биха направили такова нещо. Но във всички организации от този род се събираха какви ли не откачалки.
	— И с какво ни заплашват?
	— Със земетресение.
	Тя вдигна глава от папката.
	— Ти за мезе ли ме вземаш?
	Мат поклати плешивата си глава.
	Тъй като бе ядосана и разстроена, изобщо не си даде труд да омекоти думите си.
	— Това е тъпо — натъртено каза тя. — Никой не може да _предизвика_ земетресение. Със същия успех биха могли да ни заплашат и с метър сняг.
	Той вдигна рамене:
	— Провери.
	Джуди знаеше, че високопоставените политици получаваха заплахи всеки ден. Тези заплахи от откачалници не се разследваха от ФБР, освен ако в тях нямаше нещо специално.
	— Как се е получило съобщението?
	— Появило се е в таблото за съобщения в Интернет на първи май. Всичко е написано в папката.
	Тя го погледна право в очите. Не бе в настроение да й пробутват боклуци.
	— Има нещо, което не ми казваш. Тази заплаха е абсолютно безпочвена. — Погледна часовника си. — Днес сме двадесет и пети. Не сме обърнали внимание на съобщението цели три седмици и половина. И ето че сега, само четири дни преди крайния срок, се разтичваме.
	— Джон Трут видял таблото. Ровичкал се е, предполагам, в Интернет, вероятно в търсене на някаква гореща и злободневна тема. Но тъй или иначе, той говори в предаването си в петък за заплахата и много хора му се обадили.
	— Ясно.
	Джон Трут беше местен радиоводещ. Предаването му — разговори по телефона на злободневни теми — се излъчваше от Сан Франциско, но радиостанциите по цяла Калифорния го препредаваха на живо. Джуди се ядоса още повече.
	— Значи Джон Трут накарал губернатора да направи нещо с тази заплаха. Губернаторът реагира, като се обажда във ФБР и нарежда да се проведе разследване. И като резултат — ние трябва да минем през всички мъки на едно разследване, в което всъщност никой не вярва.
	— Горе-долу така е.
	Джуди пое дълбоко дъх. Обърна се обаче към Кинсайд, а не към Питърс, защото знаеше, че това е негова работа.
	— Този офис тук се опитва да вкара братята Фунг в затвора от двадесет години насам. Днес аз го направих. — Тя повиши глас: — И като награда ми даваш да се занимавам с тая лайняна работа, така ли?
	Кинсайд изглеждаше много доволен от себе си.
	— Щом искаш да работиш в Бюрото, трябва да се научиш да приемаш и хубава, и лоша работа.
	— Научила съм се, Брайън!
	— Не викай!
	— Научила съм се — повтори тя с по-нисък глас. — Преди десет години, когато бях нова и неопитна и шефът ми не знаеше доколко може да разчита на мен, ми даваше такава работа и аз я поемах с удоволствие и съвестно се трудех, доказвайки с това, че може, по дяволите, да ми се довери и истинска работа!
	— Десет години са едно нищо — отвърна Кинсайд. — Аз съм тук от двадесет и пет.
	Тя се опита да се държи по-разумно:
	— Виж сега, теб току-що те назначиха за шеф на този офис. И първата ти работа като такъв е да дадеш на един от най-добрите си агенти работа, която се полага на новак. Всички ще разберат какво си направил. Хората ще си помислят, че ми имаш зъб.
	— Права си, току-що получих тази работа, а ти вече ме учиш как да я върша. Отивай да си гледаш работата, Мадъкс.
	Тя втренчи поглед в него. Едва ли иска просто така да я изгони.
	Той продължи:
	— Разговорът ни приключи.
	Джуди не можа да се сдържи. Гневът й кипна и преля.
	— Не само разговорът е приключил — процеди тя и се изправи. — Върви на майната си, Кинсайд!
	По лицето му се изписа смайване.
	Джуди продължи:
	— Напускам.
	После излезе.


	— Така ли му каза? — попита баща й.
	— Аха. Знаех, че няма да ти хареса.
	— Права си.
	Двамата седяха в кухнята и пиеха зелен чай. Бащата на Джуди беше детектив, работещ в Полицейското управление на Сан Франциско. Имаше дълъг стаж като таен агент. Беше мъж с мощно телосложение, в много добра за възрастта си форма, със зелени очи и посивяла дълга коса, вързана отзад на опашка.
	Предстоеше му пенсиониране и той се страхуваше от него. Изпълнителната власт бе неговият живот. Искаше му се да си остане ченге чак до седемдесетгодишна възраст. Ужаси се от това, че дъщеря му напуска, без да е принудена.
	Родителите на Джуди се бяха срещнали в Сайгон. Баща й бил там още от ония дни, когато на американските войници им викали „съветници“. Майка й произхождала от виетнамско семейство от средната класа — дядото на Джуди работел като счетоводител в Министерството на финансите. Бащата на Джуди довел младата си жена у дома и Джуди се родила в Сан Франциско. Като бебе наричала родителите си Бо и Ме, думичките на виетнамски за татко и мама. Ченгетата бързо научили това и оттогава наричаха баща й Бо Мадъкс.
	Джуди го обожаваше. Когато беше на тринадесет, майка й загина при автомобилна катастрофа. Оттогава Джуди много се привърза към Бо. След като преди година се раздели с Дон Райли, младата жена се бе пренесла в къщата на баща си и оттогава нямаше причина да я напусне.
	Тя въздъхна.
	— Не всякога губя, трябва да ми го признаеш все пак.
	— Да, само когато наистина е важно.
	— И след като му казах, че напускам, май ще го направя.
	— И след като си го напсувала така, май че ще трябва.
	Джуди стана и доля чашите им. Вътрешно още кипеше от гняв.
	— Ама той е такъв глупак.
	— Сигурно, след като си е позволил да изгуби един добър агент. — Бо отпи от чая си. — Но ти си по-глупава. Изгуби страхотна работа.
	— Днес ми предложиха по-добра.
	— Кой?
	— „Брукс Филдинг“, адвокатската фирма. Ще печеля три пъти повече, отколкото във ФБР.
	— Да се мъчиш да държиш гангстерите на свобода! — навика възмутено Бо.
	— На всеки се полага енергична защита.
	— Защо просто не се ожениш за Дон Райли и да си народите деца? Тъкмо ще имам внуци да се занимавам, като ме пенсионират.
	Джуди трепна. Никога не бе казвала на баща си истинската причина за раздялата им с Дон. А голата истина бе, че той леко кръшна. Чувствайки се виновен. Дон й призна всичко. Било само краткотрайна работа с негова колежка и Джуди се опита да му прости, но чувствата й към него след това никога не можаха да бъдат същите. Нито веднъж тя не излита желание да прави любов с него. Но пък и никой друг не я привличаше. Някъде вътре в нея бе щракнало едно реле и желанието й за секс се бе изключило.
	Бо не знаеше нищо за това. В Дон Райли той виждаше съвършения съпруг — хубав, интелигентен, преуспяващ и на това отгоре работещ в системата на изпълнителната власт.
	— Дон ме покани на празнична вечеря, но мисля да му се обадя и да откажа — каза тя.
	— Май е по-добре да не ти давам акъл за кого да се омъжваш — каза Бо с печална усмивка и се изправи. — Трябва да тръгвам. Довечера ще правим хайка.
	Джуди никак не обичаше, когато той работеше нощем.
	— Да ти направя ли малко яйца, преди да тръгнеш? — попита го тя.
	— Не, благодаря ти, моето момиче. После ще си взема един сандвич. — Той облече коженото си яке и я целуна по бузата. — Обичам те.
	— Чао.
	Вратата тъкмо се затвори зад него и телефонът иззвъня. Беше Дон.
	— Запазих маса в „Маса“ — каза той.
	Джуди въздъхна. „Маса“ бе много шикозно заведение.
	— Дон, никак не ми е приятно да те разочаровам, но не ми се ходи.
	— Сериозно ли говориш? Аз трябваше едва ли не да предложа сестра си на метрдотела, за да ни запази маса, а ти…
	— Нямам настроение за празнуване. Днес в офиса станаха много неприятни неща. — Разказа му за рака на Лестрейндж и за това, че Кинсайд й дал скапана работа. — Така че напускам Бюрото.
	Дон се смая.
	— Не го вярвам! Та ти си влюбена във ФБР.
	— Бях.
	— Но това е ужасно!
	— Не толкова. И без това вече е време да поспестя малко пари. Знаеш, че следвах право и бях най-добрата там, нали? Имах по-добри оценки от някои хора, които в момента вече са натрупали цяло състояние.
	— И още как. Помагаш на някой убиец да избегне въжето, пишеш книга за това, правиш един милион долара… Това ти ли си? Извинете, с Джуди Мадъкс ли говоря? Ало?
	— Не знам, Дон, но с такова настроение не ми се излиза никъде.
	Настъпи пауза. Джуди разбра, че Дон се пренастройва към неизбежното. След малко гласът му отново прозвуча:
	— Добре, но си запазвам правото за друг път. Какво ще кажеш за утре?
	Джуди нямаше желание да продължи да кръстосва шпаги с него.
	— Готово — отвърна тя.
	— Благодаря.
	Тя затвори.
	Включи телевизора и надникна в хладилника, мислейки за вечеря. Обаче не чувстваше глад. Взе си кутия бира и я отвори. Впери поглед в телевизора и го гледа така три-четири минути, преди да си даде сметка, че предаването е на испански. Реши, че не й се пие бира. Изключи телевизора и изля бирата в мивката.
	Помисли си дали да не отиде в бар „Евъртън“ — където се събираха агентите от ФБР. Обичаше да сяда там, да си пие бирата, да си хапва хамбургер и да си разменят разни истории с колегите. Сега обаче не бе сигурна дали ще я приемат добре, особено ако там е и Кинсайд. Вече започваше да се чувства като аутсайдер.
	Реши да напише работната си биография. Ще отиде в кабинета си и ще я направи на компютъра. По-добре да излезе и да прави нещо, отколкото да седи вкъщи и да мисли глупости.
	Тя взе оръжието си, после се поколеба. Агентите бяха на двадесет и четири часова служба и бяха длъжни да носят оръжието си навсякъде, с изключение на съда, затвора и на работното място. _Но аз вече не съм агент и не е необходимо да съм въоръжена._ После промени решението си. _По дяволите, ами ако видя как пред очите ми обират някоя банка, значи просто трябва да отмина, защото съм си оставила оръжието вкъщи. Ще се почувствам като последна глупачка._
	Както всички агенти, така и Джуди носеше приетия на въоръжение във ФБР пистолет „Зиг Зауер“ Р228. Обикновено той побираше тринадесет патрона, но Джуди винаги издърпваше затвора и вкарваше патрон в цевта, после изваждаше пълнителя и добавяше още един патрон и по този начин ставаха четиринадесет. Освен това имаше пушка „Ремингтън“, модел 870, с пет патрона. Всеки месец отиваше на полицейското стрелбище в Санта Рита и тренираше стрелба с огнестрелно оръжие. Постиженията й се контролираха четири пъти в годината. Квалификационните курсове никога не й бяха създавали проблеми — имаше вярно око, непоклатима ръка и рефлексите й бяха много бързи.
	Както на повечето агенти, така и на нея никога не й се бе налагало да стреля, освен на стрелбището.
	Агентите от ФБР бяха следователи. Високообразовани и добре платени. Беше съвсем нормално нещо да изкараш цялата двадесет и пет годишна служба в Бюрото и никога да не си участвал в престрелка, та дори и в юмручен бой. Но трябваше да бъдат готови за това.
	Джуди пъхна оръжието в раменния кобур. Бе облякла _ао дай_ — народна виетнамска носия, нещо като дълга блуза с малка якичка и две цепки отстрани, която винаги се обличаше над широки панталони. Беше любимото й облекло извън службата, защото в него се чувстваше много комфортно, но освен това знаеше, че й стои много добре — бялата материя приятно контрастираше с дългата й до раменете черна коса и с меднозлатистата кожа, а плътно скроената блуза подчертаваше стройната й дребна фигура. Обикновено не се обличаше така за работа, но сега беше вечер, а и без това вече бе напуснала.
	Излезе навън. Нейният шевролет „Монте Карло“ бе паркиран до бордюра. Колата беше на ФБР и тя не съжаляваше, че ще се лиши от нея. Когато станеше адвокат, можеше да си купи нещо по-екзотично — някоя малка европейска спортна кола, например порше или MG.
	Къщата на баща й беше в квартал Ричмънд. Не беше кой знае колко голяма, но един честен полицай никога не можеше да забогатее. Джуди пое към центъра. Пиковият час вече бе минал, нямаше много движение и само след няколко минути се озова пред сградата на ФБР. Остави колата в подземния паркинг и се качи на асансьора за дванадесетия етаж.
	Сега, когато знаеше, че ще напуска, почувства сградата, уютно близка и усети носталгия. Сивите килими по коридорите, номерираните стаи, бюрата, шкафовете, компютрите — всичко това говореше за мощна, добре поддържана и уверена в себе си организация.
	Малко хора работеха до късно. Тя влезе в офиса на отдел „Азиатска организирана престъпност“. Стаята бе празна. Джуди светна лампите, седна зад бюрото си и включи компютъра.
	Когато обаче понечи да започне да пише работната си биография, умът й като че ли засече.
	Нямаше кой знае какво за разказване, преди да постъпи във ФБР — училище и две тъпи години в правния отдел на „Общоамериканска застраховка“. На нея й трябваше да опише ясно и точно десетте години, прекарани в Бюрото, да покаже как е успяла и с напредвала. Но вместо добре подреден хронологичен разказ, паметта й възпроизвеждаше несвързани помежду си откъслеци — серийния насилник, благодарил й от подсъдимата скамейка, задето го е тикнала в затвора, където вече не можеше да причини никакво зло; една компания, наречена „Холи Байбъл Инвестмънт“, ограбила спестяванията на десетки възрастни вдовици; как веднъж се оказа сама в една стая с въоръжен мъж, отвлякъл две деца, и го уговори да й предаде оръжието си…
	Едва ли би могла да разкаже за всичко това на „Брукс Филдинг“. На тях им трябваше Пери Мейсън, а не Уайът Ърп*.
	[* Герой от криминални сериали и романи. — Б.р.]
	Реши най-напред да напише официалната си оставка.
	Написа датата, после добави: „До изпълняващия длъжността Главен специален агент“.
	Продължи да трака по клавиатурата: „Драги Брайън, с настоящето потвърждавам моята оставка“.
	Заболя я.
	Беше посветила десет години от живота си на ФБР. Другите жени се омъжиха и народиха деца или пък започваха собствен бизнес, написваха книга или пътуваха по света. А тя се бе посветила на това да се превърне в страхотен агент. И сега захвърляше всичко. При тази мисъл очите й се напълниха със сълзи. _Каква идиотка съм само — седя си сама в офиса и плача като последна глупачка._
	В стаята влезе Саймън Спароу.
	Беше здрав и мускулест мъж с късо подстригана коса и с мустаци. Беше година или две по-възрастен от Джуди. И той като нея бе облечен неофициално — тъмни панталони и спортна риза с къси ръкави. Беше доктор по лингвистика и бе прекарал пет години в отдел „Наука за поведението“ в Академията на ФБР в Куонтико, Вирджиния. Специалността му бе анализ на заплахи.
	Харесваше Джуди и тя го харесваше. С мъжете в службата той разговаряше като мъж — футбол, оръжие, коли, но когато беше сам с Джуди, правеше забележки и коментари само за облеклото, за бижутата й, точно както би правила това някоя приятелка.
	В ръцете си той държеше папка.
	— Твоята заплаха за земетресение е направо фантастична — каза той с очи, блеснали от ентусиазъм.
	Тя издуха носа си. Със сигурност бе видял, че е разстроена, но тактично се направи, че не забелязва.
	Саймън продължи:
	— Ще оставя това на бюрото ти, но много се радвам, че те заварих.
	Явно бе работил до късно, за да подготви този доклад и Джуди не искаше да го обезкуражава, като му каже, че напуска.
	— Седни — каза му тя, съвземайки се.
	— Поздравления за делото днес!
	— Благодаря.
	— Сигурно много се радваш.
	— Радвам се. Но веднага след това се скарах с Брайън Кинсайд.
	— О, с него ли! — Саймън махна пренебрежително с ръка по посока на кабинета на шефа им. — Ако се извиниш, сигурно ще ти прости. Не може да си позволи да те изгуби, много си добра.
	Това бе нещо неочаквано. Обикновено Саймън се отнасяше с повече съчувствие. Сякаш е знаел отпреди. Но след като знае за свадата, значи сигурно е наясно и с оставката й. Тогава защо й е донесъл доклада?
	Заинтригувана, тя каза:
	— Я ми разкажи за анализа ти на тази заплаха.
	— Отначало доста ме озадачи. — Той й подаде разпечатка от съобщението, както се бе появило на таблото на Интернет. — В Куонтико също бяха озадачени — добави.
	_Сигурно веднага се е свързал с неговия отдел_, каза си Джуди.
	Вече бе виждала съобщението — беше в папката, която й бе дал Мат Питърс. Тя отново го прочете.
C>
@@	1 май
#	До ГУБЕРНАТОРА НА ЩАТА


	Здрасти!
	Казвате, че сте загрижен за замърсяването на околната среда, но не правите, абсолютно нищо по това; затова ще ви накараме.
	Консуматорското общество е отровило планетата, защото вие сте много алчен и трябва да спрете веднага!
	Ние сме „Проклятие от рая“, радикални отцепници от кампания „Зелена Калифорния“.
	Казваме ви да обявите веднага замразяване на строителството на електростанции. Повече никакви електростанции и точка! Или в противен случай!
	Или в противен случай какво, казвате вие?
	Или в противен случай ще предизвикаме земетресение след точно четири седмици, броено от днес.
	Предупреден сте! Говорим напълно сериозно!
@	Проклятие от рая
C$
	Всичко това не й говореше кой знае колко, но знаеше, че в старанието си да открие някакво скрито значение, Саймън ще преобърне всяка дума, всяка точка и запетайка.
	— Как ти се струва? — попита я той.
	Тя се замисли.
	— Виждам нервен ученик с мазна дълга коса, избеляла тениска с образа на „Гънс н’ Роузис“*, седнал зад компютъра си, мислейки как да накара света да му се подчини, вместо да не му обръща внимание, както е правел винаги досега.
	[* Известна група за алтернативен рок. — Б.р.]
	— Е, по-голяма грешка от това не можеш да направиш — отвърна Саймън с усмивка. — Това е немного образован мъж на около четиридесет и пет години с нисък доход.
	Джуди поклати глава смаяно. Винаги се удивяваше на начина, по който Саймън вадеше заключения от признаци, които тя дори не можеше да види.
	— Откъде знаеш?
	— Речникът и постройката на изречението. Виж обръщението. Заможен човек никога няма да започне писмото си със „Здрасти“. Вместо това ще напише: „Драги господине“. И хората, завършили колеж, обикновено избягват да повтарят няколко отрицания поред, както се е получило при „не правите абсолютно нищо“.
	Джуди кимна.
	— Значи търсиш около четиридесет и пет годишен, вероятно безработен. Звучи ми доста точно. А какво те озадачи?
	— Противоречивите индикации. Някои други части от писмото предполагат намесата на млада жена от средната класа. Правописът е съвършен. В първото изречение има точка и запетая, което говори за някакво образование. А броят на удивителните знаци подсказва, че това е жена… Извинявай, Джуди, но такава е истината.
	— А откъде знаеш, че е млада?
	— По-възрастните хора обикновено пишат титлите, като например „губернатор на щата“, с главна първа буква, а сложните думи, като например „електростанция“, разделят с тиренце, докато младите проявяват повече склонност да ги сливат и да образуват една цяла дума. Освен това използването на компютър и Интернет предполага участие на някой млад и образован човек.
	Тя изпитателно изгледа Саймън. Нарочно ли се мъчеше да възбуди интереса й, за да я накара да не си подава оставката? Ако е така, няма да стане. След като веднъж е решила нещо, тя не обича да се измята. Но обясненията на Саймън наистина я бяха заинтригували.
	— Да не искаш да кажеш, че това е писано от някой с раздвоена личност?
	— Ами! Далеч по-просто е. Писано е от двама души — мъжът диктува, жената пише.
	— Умно!
	В главата на Джуди започна да се оформя представа за двамата души, стоящи зад заплахата. Като ловджийско куче, подушило дивеч, тя застана нащрек и се напрегна в предчувствие за предстоящия лов. _Подушвам тези хора, искам да разбера къде са, сигурна съм, че мога да ги хвана._
	Но вече съм напуснала.
	— Питам се защо е диктувал — каза Саймън. — Може да е нормално при някой шеф на клон или фирма, привикнал към услугите на секретарката си, но това е най-обикновен човек.
	Саймън говореше с нормален тон, сякаш дрънкаше каквото му дойде наум, но Джуди знаеше, че по този начин много често се стига до истината.
	— Някакви теории?
	— Чудя се дали не е неграмотен.
	— А може просто да го мързи да пише.
	— Вярно е — сви рамене Саймън. — Просто имам предчувствие.
	— Добре — каза Джуди. — Разполагаш с някаква колежанка, която по някакъв начин е попаднала под влиянието на уличник. Червената шапчица и Кумчо Вълчо. Има вероятност тя да е в опасност, обаче за нас има ли? Заплахата за земетресение просто не ми се струва реална.
	Саймън поклати глава.
	— Мисля, че трябва да погледнем сериозно на нещата.
	Джуди не можа да скрие любопитството си:
	— Защо?
	— Както знаеш, ние анализираме заплахи според три неща — _мотивация, намерение и подбор на цел._
	Джуди кимна. Това наистина й беше известно.
	— _Мотивацията е или емоционална, или практична. С други думи дали извършителят прави това само за да подобри настроението си, или защото наистина иска нещо?_
	Според Джуди отговорът на този въпрос бе съвсем очевиден.
	— Както се вижда, тези хора имат точно определена цел. Искат щатските власти да спрат строителството на електростанции.
	— Да. И при това не искат никой да пострада. Надяват се да постигнат целите си само като заплашват.
	— Докато ако мотивацията им беше емоционална, щяха да искат да убиват хора, така ли?
	— Точно така. По-нататък. _Намеренията_ биват политически, криминални или умствено изостанали.
	— В този случай е политическо, поне от пръв поглед.
	— Така. Политическите идеи могат да бъдат претекст за действие, което в основата си да е неразумно, но струва ми се, че случаят тук не е такъв, а на теб?
	Джуди разбра накъде я насочва.
	— Опитваш се да ми кажеш, че тия хора мислят рационално. Да, но да се заплашва със земетресение си е направо лудост!
	— По-късно ще се върнем и на това… И накрая, _подборът на целта_ бива два вида — определен и случаен. Ако се опиташ да убиеш президента, значи си направил определен избор, ако извадиш автомат в центъра и започнеш да пукаш наляво и надясно, значи изборът ти е случаен. Ако вземем заплахата със земетресение на сериозно, просто само за идеята, това означава, че ще загинат много хора, и то без никакъв подбор — значи тук говорим за случаен подбор на целта.
	Джуди се наведе напред.
	— Добре, значи имаме практично намерение, политическа мотивация и случайно подбрана цел. И какво от това?
	— Според дебелите книги тези хора или се пазарят, или търсят реклама. Според мен те се пазарят. Ако са търсели реклама, нямало е да пуснат писмото по някаква си компютърна мрежа, пък била тя и Интернет, а щяха да си послужат с телевизията или вестниците. Но не са. Затова си мисля, че те просто са искали да се свържат с губернатора.
	— Но те са много наивни, ако си мислят, че губернаторът чете писмата им.
	— Съгласен съм. Тези хора показват някаква странна комбинация от знание и незнание.
	— Обаче са сериозни.
	— Да, и има още една причина да вярвам в това. Искането им да се спре строежът на нови електростанции не е нещо, което обикновено се избира за претекст. Много е земно някак си. Ако искаш да направиш впечатление, ще измислиш нещо по-гръмко — например забрана на климатиците в Бевърли Хилс.
	— Тогава кои, по дяволите, са тия хора?
	— Не знам. Типичният терорист показва склонност към ескалация в действията си. Започва със заплашителни обаждания по телефона и анонимни писма, после тръгва да се мотае около правителствени сгради. И когато се появи на екскурзионна обиколка примерно в Белия дом с някоя бомбичка в пластмасова торбичка, компютрите ни във ФБР вече знаят много неща за него. Обаче не и в този случай. Изпратих лингвистичния разбор в Куонтико, за да го сравнят с минали терористични заплахи, но няма нищо. Тия хора са нови.
	— Значи не знаем нищо за тях, така ли?
	— Знаем много. Явно живеят в Калифорния.
	— Това пък как го разбра?
	— Писмото е адресирано до „Губернатора на щата“. Ако се намираха в друг щат, щяха да пишат до „Губернатора на Калифорния“.
	— Друго какво?
	— Американци са и няма никакви признаци да принадлежат към която и да било етническа група — в езика им не присъстват присъщи на чернокожите, азиатците или испаноезичните изразни средства.
	— Изпусна само едно нещо — каза Джуди.
	— Какво?
	— Че са луди.
	Той поклати глава.
	— О-о, стига, Саймън! Мислят си, че могат да предизвикат земетресение. Няма начин да не са луди! — И упорито продължи: — Не разбирам нищо от сеизмология, затова пък разбирам от психология и това, което тия хора са намислили, не ми харесва никак. Те са разумни, сериозни и целенасочени. А това означава, че са опасни.
	— Не съм съгласна.
	Той се изправи.
	— Скапан съм. Искаш ли да ударим по една бира?
	— Не тази вечер, Саймън, благодаря. Благодаря ти и за доклада. Ти си най-добрият.
	— И още как. Доскоро!
	Джуди вдигна крака на бюрото и заразглежда обувките си. Вече бе напълно сигурна, че Саймън е искал да я накара да не си подава оставката. Кинсайд може да си мисли, че това е никакъв случай, обаче според Саймън „Проклятие от рая“ представлява съвсем реална заплаха, група, която трябва да се издири и обезвреди.
	В този случай кариерата й във ФБР не бе задължително да приключи. От случай, даден й нарочно, за да я обидят, тя би могла да излезе като тържествуваща победителка. И докато тя се проявяваше като блестящ агент, Кинсайд щеше да изпадне в много глупаво положение. Перспективата бе вълнуваща.
	Свали краката си и впери поглед в екрана. Тъй като не беше докосвала клавиатурата по-дълго, беше се включил скрийнсейвърът. Представляваше нейна снимка, когато е била на седем години, с липсващи зъби и пластмасова кариока, придържаща косата й назад. Бе седнала на коляното на баща си. Тогава той беше още патрул и бе облечен в униформата на ченге. Беше свалила шапката му и се опитваше да я сложи на своята глава. Снимката бе правена от майка й.
	Представи си, че е на работа в „Брукс Филдинг“, кара порше и ходи в съда, за да защитава хора като братята Фунг.
	Чукна интервала и скрийнсейвърът изчезна. Вместо него на екрана се появиха думите, които бе написала малко преди това: „Драги Брайън, с настоящето потвърждавам оставката си“. Ръцете й увиснаха за миг над клавиатурата. След дълга пауза каза на глас:
	— О-о, майната му!
	После изтри изречението и написа: „Бих искала да се извиня за грубостта си…“


>>	3.

	Беше вторник рано сутринта и слънцето бавно се издигаше над I-80. Колата на Прийст — „Плимут“, модел 1971-ва — пътуваше към Сан Франциско и макар че се движеше с деветдесет километра в час, моторът ревеше така, сякаш хвърчеше със сто и шестдесет.
	Бе купил колата нова, на върха на бизнескариерата си. После, когато бизнесът му пропадна и данъчните тъкмо се канеха да го арестуват, той избяга без нищо, освен дрехите, с които бе облечен — тъмносин костюм със сако с широки ревери и клош панталон, и тази кола. И двете неща бяха все още с него.
	По време на хипи ерата единствената подходяща кола бе фолксваген бръмбар. С яркожълтия си плимут баракуда, Прийст изглеждал като сутеньор, казваше му Стар. Затова я пребоядисаха — на покрива нарисуваха планети, цветя върху багажника и индийска богиня с осем ръце по капака на двигателя. Всичко това бе в яркочервено и розово, но за двадесет и пет години цветовете бяха избелели, превърнали се в кафеникави петна. Все пак, ако се вгледаше човек отблизо, можеше да различи някои фигури.
	Бе тръгнал в три часа сутринта. Мелъни бе спала през целия път. Беше положила глава в скута му, а приказно дългите й крака бяха подвити на изтърканата черна тапицерия. Докато караше, си играеше с косата й. Бе я пуснала по модата на шейсетте — дълга и права, с път по средата — макар че се бе родила, когато Бийтълс са се разделяли.
	Хлапето също спеше, проснало се в цял ръст на задната седалка, с отворена уста. Немската овчарка на Прийст, Спирит, лежеше до него. Кучето стоеше мирно и тихо, но винаги когато Прийст се обърнеше назад, едното му око бе отворено.
	Прийст се чувстваше неспокоен.
	Каза си, че трябва да се чувства добре. Беше като едно време. На младини винаги имаше нещо да прави, имаше някакъв план — да направи пари или да открадне пари, да направи купон или пък да започне безредици. След това откри покоя. Но понякога му се струваше, че животът е станал прекалено спокоен. Кражбата на сеизмичния вибратор бе съживила старата тръпка в него. Сега се чувстваше по-жизнен с хубаво момиче до себе си и предстояща борба на умове.
	Но въпреки това се притесняваше.
	Беше си сложил главата в торбата. Бе се похвалил, че може да огъне губернатора на Калифорния по собствено желание и бе обещал, че ще има земетресение. Ако не успееше, това щеше да бъде неговият край. Щеше да загуби всичко, което му бе скъпо, а ако го хванеха, щеше да стои в затвора, докато се превърне в немощен старец.
	Но той бе изключителен. Винаги бе знаел, че не е като другите. Правилата не се отнасяха за него. Правеше неща, за които на другите не можеше и през ум да им мине.
	На това отгоре бе постигнал целта си наполовина. Беше откраднал сеизмичен вибратор. Беше убил човек за това, но убийството му се бе разминало и до този момент нямаше никакви ответни мерки, ако не се смятат няколкото кошмара, в които Марио ставаше от горящия пикап и с пламнали дрехи тръгваше, залитайки, срещу Прийст.
	Камионът в момента бе скрит в една отдалечена долчинка в подножието на Сиера Невада. Днес Прийст щеше да се помъчи да разбере къде точно да го закара, за да предизвика земетресение.
	А тази информация щеше да му осигури мъжът на Мелъни.
	Според Мелъни, Майкъл Куъркъс знаеше повече от всеки друг на света за разседа Сан Андреас. Събраните данни се съхраняваха в компютъра му. И Прийст искаше да открадне дискетата с тази информация.
	Трябваше да го направи така, че Майкъл никога да не узнае какво е станало.
	За тази работа му бе необходима Мелъни. И точно затова се притесняваше. Та той я познаваше само от няколко седмици. За толкова кратко време бе успял да я подчини на волята си, знаеше го, но никога преди това не я бе подлагал на такова изпитание. А бракът им с Майкъл е продължил шест години. Можеше изведнъж да изпита съжаление, че е напуснала мъжа си, можеше изведнъж да осъзнае колко много са й липсвали пералнята и телевизорът, можеше да се стресне от опасността и незаконността на това, което тя и Прийст вършеха — никога не успяваш да предвидиш какво може да се случи с човек, насъбрал толкова много жлъч, толкова объркан и смутен, колкото беше Мелъни.
	Петгодишният й син отзад се събуди.
	Спирит се размърда пръв и Прийст чу тракането на ноктите му по тапицерията. После се чу шумна детска прозявка.
	Дъстин, известен под името Дъсти, беше момче без късмет. Страдаше от мултиплицирана алергия. Прийст още не бе виждал пристъпите му, но Мелъни му ги бе описвала — неконтролируемо кихане, очите му изпъкват, последвано от кожни обриви, които страшно го сърбяха. Тя носеше силни потискащи лекарства, но казваше, че успокоявали само отчасти.
	Дъсти започна да мрънка:
	— Мамо, жаден съм — проплака той.
	Мелъни се събуди. Седна на седалката и се протегна, а Прийст погледна към очертанията на гърдите й през тънката тениска. Тя се извърна и каза:
	— Пийни си малко вода, Дъсти, бутилката е там до теб.
	— Не искам вода — замрънка той. — Искам портокалов сок.
	— Няма никакъв сок — сопна му се тя.
	Дъсти заплака.
	Мелъни беше нервна майка — винаги се страхуваше да не сбърка нещо. Бе побъркана на тема здравето на сина си и затова прекаляваше понякога с грижите си към него, но в същото време напрежението я караше да се държи сопнато с момчето. Беше сигурна, че някой ден мъжът й ще се опита да й го отнеме, затова се ужасяваше от мисълта, че може да направи нещо, което би му дало основание да я нарече лоша майка.
	Прийст взе положението в свои ръце. Той възкликна:
	— Хей, я чакай, какво, по дяволите, е това зад нас? — Опита да се престори на истински изплашен.
	Мелъни отново се извърна.
	— Най-обикновен камион.
	— Така си мислиш ти. Маскиран е като камион, ама всъщност е кентаврийски боен космически кораб с фотонни торпеда. Дъсти, веднага почукай три пъти по задното стъкло, за да вдигнеш невидимия ни магнитен щит. Бързо!
	Дъсти почука по стъклото.
	— Сега слушай, ще разберем, че стреля по нас, ако видим проблясваща светлина на левия му борд. Затова гледай внимателно, Дъсти.
	Камионът бързо ги настигаше и само секунда след това левият му мигач заработи, показвайки, че тръгва да ги изпреварва.
	Дъсти моментално се развика:
	— Стреля! Стреля!
	— Добре, добре, ще се опитам да задържа магнитния щит, докато ти отвърнеш на огъня! Ей онази бутилка с вода е всъщност лазерен автомат!
	Дъсти насочи бутилката към камиона и заиздава стрелящи звуци. Спирит се включи в какофонията, яростно лаейки по изпреварващия ги камион. Мелъни се разсмя.
	Когато камионът влезе отново в лентата пред тях, Прийст избърса несъществуващата пот от челото си и подсвирна:
	— Пфуй, измъкнахме се на косъм. Късмет! Мисля, че засега поне са се отказали.
	— Ще има ли още кентаврийци? — готов за действие, попита Дъсти.
	— Двамата със Спирит наблюдавайте какво става отзад и веднага ме информирайте, ако забележите нещо подозрително.
	— Окей.
	Мелъни се усмихна и тихо каза:
	— Благодаря ти. Толкова си добър с него.
	_Аз съм добър с всички — мъже, жени, деца и животни. Имам чар. Не съм се родил с него — научих се с времето. Просто трябва да умееш да караш хората да правят това, което искаш. Всичко — от това да накараш една вярна съпруга да изневери на мъжа си чак до това да накараш едно непослушно хлапе да спре да плаче. Всичко, от което имаш нужда, е чар._
	— Кажи ми от коя отбивка да изляза? — каза Прийст.
	— Просто следи знаците за Баркли.
	Тя не знаеше, че Прийст не може да чете.
	— Сигурно са повече от една. Само ми кажи къде да отбия.
	След няколко минути двамата излязоха от магистралата и влязоха в университетското градче. Прийст усети как напрежението у Мелъни нараства. Знаеше, че всичкият й гняв към обществото и разочарованието й от живота някак си се съсредоточаваха върху този човек, когото заряза преди шест месеца. През плетеницата от улици и пресечки тя насочи Прийст към Юклид авеню — улица със скромни къщи и блокове, вероятно давани под наем на студенти последна година или млади преподаватели.
	— Все още си мисля, че трябва да отида сама — каза тя.
	И дума не можеше да става. Мелъни още не беше твърда. Прийст не можеше да разчита на нея, когато бе до рамото й, камо ли ако го няма.
	— Не — отвърна той.
	— Аз може да…
	В гласа му прозвуча гневна нотка — нарочно го направи:
	— Не!
	— Добре де, добре — побърза да каже тя и прехапа устна.
	Дъсти развълнувано извика:
	— Хей, тук живее татко!
	— Точно така, моето момче — отвърна Мелъни, посочи ниския блок и Прийст паркира пред входа му.
	Мелъни се обърна към Дъсти, но Прийст я превари:
	— Той остава в колата.
	— Не знам дали е безопас…
	— Кучето е с него.
	— Може да се уплаши.
	Прийст се извърна към Дъсти:
	— Хей, лейтенант, искам двамата с юнга Спирит да останете да пазите кораба, докато първи офицер мама и аз отидем до космодрума.
	— А ще се видя ли с татко?
	— Разбира се. Но преди това искам малко да поговоря с него. Мислиш ли, че ще се справиш с охраната?
	— И още как!
	— В космофлота се отвръща: „Тъй вярно, сър“, а не: „И още как“.
	— Тъй вярно, сър!
	— Много добре. Действай!
	Прийст излезе от колата.
	Мелъни го последва, но пак нещо се притесняваше.
	— За бога, не казвай на Майкъл, че сме оставили сина му в колата — каза тя.
	Прийст не отговори. _Може да те е страх да не обидиш Майкъл, маце, обаче на мен ми е през оная работа._
	Мелъни взе чантичката си от седалката и я преметна през рамо. Изкачиха се по алеята до входа на блока и Мелъни натисна бутона на звънеца, задържайки пръста си малко по-дълго.
	Мъжът ми е нощна птица, бе казала тя на Прийст. Работи до късно през нощта и спи до късно през деня. Точно затова бяха решили да пристигнат там преди седем часа сутринта. Прийст се надяваше Майкъл да е твърде сънен, за да разбере дали в посещението им няма скрита причина. Ако заподозреше нещо, можеше да не успеят да откраднат дискетата.
	Мелъни му бе казала, че е работохолик, спомни си Прийст, докато чакаха Майкъл да им отвори. През деня пътувал из цяла Калифорния, проверявайки показанията на уредите, измерващи дребните геологически движения в Сан Андреас и други разседи, а през нощта сядал пред компютъра и въвеждал събраните данни.
	Но това, което преляло чашата и я накарало да го напусне, била една случка с Дъсти. От две години тя и синът й били вегетарианци и се хранели само с органична и здравословна храна. Мелъни била убедена, че строгата диета ще намали алергичните пристъпи на Дъсти, макар че Майкъл се отнасял скептично към това. После един ден тя разбрала, че Майкъл купил на Дъсти хамбургер. За нея това било, все едно че му е дал отрова. Още трепереше от гняв, когато му разправяше историята. Същата нощ го напуснала, взимайки Дъсти със себе си.
	Прийст си мислеше, че може да е права за алергичните пристъпи. В комуната всички бяха вегетарианци още от седемдесетте, когато на вегетарианството се гледаше като на нещо ексцентрично. Тогава Прийст се съмняваше в целесъобразността на диетата, но одобряваше дисциплината, която ги отделяше от външния свят. Произвеждаха грозде, без да прибягват до помощта на химикали, просто защото не можеха да си позволят да си купят син камък, затова наблегнаха именно на това и нарекоха виното си органично, което го превърна в доста търсен продукт. Но не можеше да не забележи, че след четвърт век подобен живот комунарите бяха забележително здрави хора. Рядко им се случваше да се сблъскат с извънредна ситуация от медицински характер, с която да не могат да се справят сами — Прийст се съмняваше дали това се е случвало дори и един път в годината. Затова сега той бе убеден. Но за разлика от Мелъни, не бе обзет от фиксидеята за диета. Пак обичаше да си хапва риба и от време на време, без да иска, поемаше и месо, сервирано му в супа или в сандвич. Философски свиваше рамене и нищо повече. Обаче ако Мелъни разбереше, че омлетът й от гъби е бил пържен в мазнина от бекон, щеше да повърне.
	В домофона прозвуча кисел глас:
	— Кой е?
	— Мелъни.
	Чу се бръмчене и вратата се отвори. Прийст я последва нагоре по стълбите. Вратата на един от апартаментите на втория етаж бе отворена. На прага й стоеше Майкъл Куъркъс.
	Прийст бе изненадан от външния му вид. Очакваше потънало в нафталин и професорски науки старче, най-вероятно плешиво, в кафяв домашен халат. Куъркъс беше на около тридесет и пет години. Висок, мъж с атлетично телосложение, с късо подстригана черна къдрава коса и неколкодневна четина по бузите. Около кръста му бе пристегната само една хавлия, затова Прийст можа да види широките му мускулести плещи и плоския корем. _Сигурно са били много красива двойка._
	Докато Мелъни изкачваше последните стъпала пред площадката на втория стаж, Майкъл каза:
	— Ужасно се безпокоях. Къде, по дяволите, беше?
	Мелъни отвърна:
	— Защо не се облечеш?
	— Не каза, че имаш компания — отвърна той хладно, без да помръдва от прага. — Ще отговориш ли на въпроса ми?
	Прийст усещаше, че едва сдържа дълго набирания си гняв.
	— Дойдох, за да ти обясня — каза Мелъни, забавлявайки се с яростта на Майкъл. _Какъв скапан брак._ — Това е приятелят ми Прийст. Може ли да влезем?
	Майкъл я гледаше сърдито.
	— Дано да имаш добро обяснение — изръмжа той, обърна се и влезе в апартамента.
	Мелъни и Прийст го последваха в малкото коридорче. Той отвори вратата на банята, свали една тъмносиня роба от куката и я облече, без да бърза. Хвърли вътре хавлията и завърза колана. После ги заведе в хола.
	Това всъщност май беше и офисът му. Освен диван и телевизор, на масата се виждаше компютър с метната отгоре му клавиатура, а в една дълбока лавица се криеха цяла редица уреди с трепкащи стрелки и мигащи лампички. Някъде из ония сиви кутийки там бе скрита информацията, от която Прийст имаше нужда. Без чужда помощ нямаше начин да се сдобие с нея. Трябваше да разчита на Мелъни.
	Една от стените бе цялата заета от огромна карта.
	— Какво, по дяволите, е това? — възкликна Прийст.
	Майкъл само му хвърли красноречив поглед, в смисъл кой, по дяволите, пък си ти, и не отговори. Отговори му Мелъни.
	— Това е разседът Сан Андреас. — Тя посочи с пръст. — Започва от фара на Пойнт Арина, тръгва на север, на около сто и шестдесет километра оттук, до окръг Мендосино, а на юг минава покрай Лос Анджелис и навлиза навътре в континента до Сан Бернардино. Пукнатина в земната кора, дълга хиляда и сто километра.
	Мелъни бе обяснила на Прийст какво точно работи Майкъл. Беше специалист в изчисляване на налягането в различни точки по цялото протежение на даден сеизмичен разсед. Работата отчасти се състоеше в това прецизно да се измерят незначителните движения на земната кора, а другата част — да се изчисли приблизително натрупаната енергия, като за отправна точка в тези изчисления служеше времето, изминало от последния земен трус. Тази работа му бе спечелила академични награди и признание. Но преди година той напусна университета и започна собствен бизнес — консултантска фирма, предлагаща съвети и знания на строителни фирми и застрахователни компании.
	Мелъни бе компютърно генийче и бе помогнала на Майкъл с компютърното програмиране. Беше програмирала компютъра му да архивира всеки ден между четири и шест сутринта, когато той спеше. Всичко, намиращо се в компютъра, бе обяснила тя на Прийст, се копирало на дискета. Когато Майкъл включвал екрана си сутринта, свалял дискетата от диск драйва и я слагал в огнеупорна кутия. Ако компютърът му случайно откажел или къщата изгоряла, безценната му информация нямало да се загуби.
	За Прийст бе цяло чудо как толкова много информация за разседа Сан Андреас може да се държи в толкова малка дискета, но пък и книгите бяха за него същото чудо. Просто трябваше да приема на доверие всичко, което му казват. Важното бе, че с помощта на тази дискета Мелъни можеше да му посочи къде точно да отиде със сеизмичния вибратор.
	Сега обаче просто трябваше да измислят начин да отлъчат Майкъл за малко от стаята, за да могат да задигнат дискетата.
	— Кажи ми, Майкъл — каза Прийст, — всичко това — махна към картата и компютъра, после фиксира Майкъл с поглед, — какво навява то у теб?
	Повечето хора се объркваха, когато Прийст им действаше с погледа си и им задаваше лични въпроси. Понякога даваха полезни и искрени отговори, защото бяха смутени. Обаче Майкъл сякаш имаше имунитет. Той изгледа Прийст равнодушно и каза:
	— Не ми навяват нищо. Аз просто ги използвам. — После се обърна към Мелъни и продължи: — А сега ще ми кажеш ли защо изчезна?
	_Арогантно копеле._
	— Много просто — отвърна тя. — Една приятелка ми предложи да отидем на бунгалото й в планината.
	Прийст я бе предупредил да не казва на коя планина.
	— Била го наела за още много време, но не можела да го използва. — Тонът й говореше, че не вижда защо трябва да обяснява нещо толкова просто. — Не можем да си позволим почивка и затова реших да използвам шанса.
	Именно тогава Прийст я бе срещнал. Двамата с Дъсти излезли да се разходят из планината и се загубили. Мелъни бе градско момиче и не можеше да се ориентира по слънцето. Този ден Прийст бе излязъл сам и бе отишъл за риба. Беше прекрасно пролетно утро — слънчево и меко. Седеше на брега на ручея, пушеше марихуана и изведнъж чу детски плач.
	Разбра, че не е дете от комуната, защото познаваше гласовете им. Тръгна по звука и намери Дъсти и Мелъни. Тя бе готова да се разплаче. Когато видя Прийст, извика от радост и каза:
	— Слава богу, вече бях започнала да си мисля, че ще умрем тук!
	Прийст дълго се взира в нея. Изглеждаше малко странно с дългата си червена коса и зелени очи, но в отрязаните дънки и плътната блузка… направо да я изядеш. Струваше му се като магия — случайно да намери сама жена в бедствена ситуация в гората. Ако не беше хлапето, Прийст щеше да я свали още на място, там, на меката постеля от борови иглички до бълбукащия поток.
	Именно тогава я попита дали не е от Марс.
	— Не — бе му отговорила тя. — От Оукланд.
	Прийст знаеше къде са бунгалата. Събра въдицата си и ги поведе през гората, следвайки пътечки и следи, известни само нему. Пътят бе дълъг и през цялото време той разговаряше с нея, задаваше й съчувствени въпроси, усмихвайки се окуражително от време на време, и разбра всичко за нея.
	Тя беше жена, изпаднала в голяма беда.
	Била напуснала съпруга си и тръгнала с бас китариста на някаква рокгрупа, обаче след няколко седмици басистът я изгонил. Нямала към кого да се обърне за помощ — баща й бил починал, а майка й живеела в Ню Йорк с някакъв тип, който се опитал да завлече Мелъни в леглото още през първата (и единствена) вечер, когато останала да преспи в апартамента им. Изразходвала гостоприемството на всички приятели и взела вече назаем толкова пари, колкото можела да си позволи да върне. Кариерата й отишла по дяволите — работела в един супер и по цял ден подреждала пакети по щандовете, оставяйки Дъсти у съседите. Живеела в някаква дупка, която била толкова мръсна, че Дъсти непрекъснато получавал пристъпи. Искала да се премести на място, където въздухът е чист, но не можела да си намери работа извън града. Попаднала в задънена улица и положението й било отчаяно. Опитвала се да пресметне точната доза приспивателни, необходима й, за да убие сина си и себе си, когато една приятелка й предложила бунгалото в планината.
	Прийст обичаше изпаднали в беда хора. Знаеше как да установи контакт с тях. Това, което трябва да правиш в този случай, е да им предложиш онова, от което имат нужда — и те стават твои роби. Чувстваше се некомфортно с уверени и независими хора — те трудно се поддаваха на контрол.
	Докато стигнат бунгалото, стана време за вечеря. Мелъни направи паста и салата, после сложи Дъсти да си легне. Когато детето заспа, Прийст я прелъсти на килима. Тя се задъхваше от желание. Всичкият й насъбран емоционален заряд се освобождаваше чрез секса и тя се любеше така, сякаш й е за последно — дърпаше го бясно, забиваше нокти в гърба му, тласкаше го дълбоко в себе си, сякаш искаше да го погълне. Това бе най-вълнуващото изживяване, което му се бе случвало.
	А в момента нейният високомерен хубавец — съпругът й — сърдито й се сопна:
	— Но това беше преди пет седмици. Не можеш току-така да грабваш сина ми и да изчезваш за четири седмици, без дори да звъннеш един телефон!
	— Ти също би могъл да се обадиш.
	— А откъде да знам къде си?
	— Имам мобифон.
	— Опитах се. Но не можах да се свържа.
	— Прекъснали са го, защото не си платил сметката. Разбрахме се, че ти ще го плащаш.
	— Закъснях само с два дни и това бе всичко! Трябва отново да са го включили.
	— Е, значи си ме търсил, когато е бил изключен.
	_Тази семейна кавга не ни доближава до дискетата_, помисли си Прийст. _Трябва на всяка цена да накарам Майкъл да излезе за малко от стаята._ Той се намеси:
	— Защо не седнем да пийнем по едно кафе? — Целта му беше да накара Майкъл да отиде в кухнята и да го направи.
	С рязък жест Майкъл посочи с палец през рамо:
	— Кухнята е там!
	_Мамка ти!_
	Майкъл отново се обърна към Мелъни:
	— Въпросът не е в това защо не съм се свързал с теб. Не съм могъл и толкоз. Затова трябва да ми се обаждаш, преди да заведеш Дъсти на почивка.
	— Виж какво, Майкъл, има нещо, което още не съм ти казала — отвърна Мелъни.
	Майкъл я изгледа раздразнено, после въздъхна уморено и каза:
	— Я по-добре седни.
	И сам седна зад бюрото си.
	Мелъни се настани в ъгъла на дивана, подгъвайки дългите си крака под себе си с такъв привичен жест, че Прийст си каза: това сигурно е любимото й място. Той се отпусна на облегалката на дивана — не искаше да се намира на по-ниско ниво от Майкъл. _Аз дори не знам коя от всичките тези машинарии е диск драйвът. Хайде. Мелъни, чупи го тоя твой проклет мъж!_
	От тона на Майкъл личеше, че и друг път е имал такива сцени с Мелъни.
	— Добре, казвай си болката — каза той уморено. — Какво има този път?
	— Ще се преместя за постоянно в планината. Живея с Прийст и с група хора.
	— Къде?
	На този въпрос отговори Прийст. Не искаше Майкъл да знае къде живеят.
	— В окръг Дел Норте.
	Това бе планинска област в северния край на Калифорния. А комуната всъщност се намираше в окръг Сиера, в подножието на Сиера Невада, съвсем близо до източната граница на щата. И двата окръга бяха далеч от Бъркли.
	Майкъл побесня.
	— Не можеш да заведеш Дъсти да живее на стотици километри от баща му!
	— Имам основателна причина — настоя Мелъни. — През последните пет седмици Дъсти не е имал нито един алергичен пристъп. В планината той е здрав, Майкъл.
	— Вероятно се дължи на чистия въздух и водата — добави Прийст. — Никакво замърсяване.
	Майкъл обаче се отнесе скептично към доводите:
	— На алергичните хора обикновено им помага пустинният климат, а не планинският.
	— Не ми казвай кое е нормално! — избухна Мелъни. — Не мога да отида в пустинята — нямам пари. Това е единственото място, което мога да си позволя и където Дъсти е здрав!
	— Прийст ли плаща наема ти?
	_Давай, скапаняк такъв, давай, обиждай ме, говори така, все едно че ме няма. А пък аз просто ще продължа да чукам сексапилната ти жена._
	Мелъни продължи:
	— Това е комуна.
	— Исусе Христе, Мелъни, при какви хора имаш навика да попадаш? Най-напред беше някакъв си китарист наркоман…
	— Чакай малко, Блейд не беше наркоман…
	— … сега пък някаква си забравена от бога хипи комуна!
	Мелъни беше толкова погълната от караницата, че напълно бе забравила защо са дошли. _Дискетата, Мелъни, проклетата дискета!_
	Прийст отново се намеси:
	— Защо сам не попиташ Дъсти какво мисли по въпроса, Майкъл?
	— Ще го питам.
	Мелъни хвърли отчаян поглед към Прийст.
	Той не й обърна внимание:
	— Дъсти е навън, в колата ми.
	Майкъл избухна:
	— Оставил си сина ми вън в колата?
	— Няма му нищо, кучето ми е при него.
	Майкъл впери сърдит поглед в Мелъни.
	— Какво, по дяволите, ти става? — кресна той.
	Прийст се обади:
	— Защо просто не отидеш да го вземеш?
	— Твоето шибано разрешение не ми е необходимо, за да отида да взема собствения си син. Дай ми ключовете!
	— Не е заключена — меко му отвърна Прийст.
	Майкъл изхвръкна навън.
	— Предупредих те да не му казваш, че Дъсти е вън! — проплака Мелъни. — Защо го направи?
	— За да го накарам да излезе от проклетата стая — отвърна Прийст. — Хайде, взимай диска!
	— Да, но толкова го разсърди!
	— Той и без това си беше сърдит!
	Така не трябваше, даде си сметка Прийст. Сигурно е твърде изплашена, за да прави това, което трябва. Той се изправи, хвана ръцете й, вдигна я на крака и я погледна.
	— Не бива да се страхуваш от него. Сега си с мен. Аз ще те пазя. Запази спокойствие. Кажи си мантрата.
	— Но…
	— Кажи я.
	— Лей, ху, дат, су.
	— Давай, не спирай.
	— Лей, ху, дат, су. Лей, ху, дат, су. — Започна да се успокоява.
	— А сега вземи дискетата.
	Тя кимна. Продължавайки да скандира мантрата си полугласно, Мелъни се наведе към машините на лавицата. Натисна копче и от един от процепите изхвръкна малко пластмасово квадратче. Бръкна в чантичката си и извади друго такова пластмасово квадратче, подобно на първото.
	— Мамка му! — измърмори тя.
	— Какво? — обезпокои се Прийст. — Какво има?
	— Минал е на друга марка!
	Прийст хвърли поглед на двете дискети. И двете му изглеждаха еднакви.
	— Каква е разликата?
	— Ами виж, моята е „Сони“, а пък неговата е „Филипс“.
	— Ще забележи ли?
	— Може и да забележи.
	— По дяволите! — Беше много важно Майкъл да не забележи, че данните му са откраднати.
	— Той вероятно ще седне да работи веднага след като си тръгнем. Ще извади дискетата и ще я смени с нова от огнеупорната кутия, но ако ги погледне, ще разбере, че са различни.
	— И естествено ще свърже всичко с нас.
	Прийст усети как го обхваща паника. Всичко се обръщаше с главата надолу.
	Мелъни каза:
	— Мога да купя една дискета „Филипс“ и да се върна друг път.
	Прийст поклати глава.
	— Не искам да повтаряме това. Пак може да не успеем. Освен това нямаме време. Крайният срок е след три дни. А дали има резервни дискети?
	— Сигурно. Дискетите понякога имат лоши сектори. — Застанала безпомощно в средата на стаята, тя се огледа. — Къде ли са?
	На Прийст му се искаше да вика от отчаяние. Бе предчувствал, че такова нещо може да се случи. Усети как по врата му се спуска тънка струйка пот.
	— Помисли си хубаво, когато живееше с Майкъл, къде държеше нещата си от машинариите?
	— Ами… в едно чекмедже.
	— Е? — _Събуди се, глупачко!_ — Къде е то?
	Тя посочи към евтиния шкаф до стената.
	Прийст скочи натам и рязко издърпа най-горното чекмедже. Пакет жълти бележници, пликове, кутия евтини химикалки, две пачки бяла хартия… и отворена кутия дискети.
	Отвън се чу гласът на Дъсти. Идваше май от стълбището.
	С треперещи пръсти той измъкна една дискета от кутията и я подаде на Мелъни.
	— Тази става ли?
	— Да, това е „Филипс“.
	Прийст затвори чекмеджето.
	Майкъл влезе заедно с Дъсти.
	Мелъни стоеше като закована с дискетата в ръка.
	_За бога, Мелъни, направи нещо._
	Дъсти тъкмо обясняваше:
	— И знаеш ли какво, татко? В планината не кихах.
	Цялото внимание на Майкъл бе погълнато от Дъсти.
	— Какво ще кажеш за това, а? — попита го хлапето.
	Мелъни върна самообладанието си. Докато Майкъл се навеждаше да настани Дъсти на дивана, тя пъхна дискетата в диск драйва. Машинката тихичко бръмна и я дръпна като змия, поглъщаща плъх.
	— Не си кихал, а? — каза Майкъл на Дъсти. — Нито веднъж?
	— Ъхъ.
	Мелъни се изправи. Майкъл не можа да види какво е направила.
	Прийст затвори очи. Облекчението бе направо съкрушително. Беше им се разминало. Разполагаха вече с данните на Майкъл и той никога нямаше да разбере.
	Майкъл продължи:
	— А онова куче? И от него ли не кихаш?
	— Не, Спирит е чисто куче. Прийст го кара да се къпе в потока и после, като излезе и се изтърси, все едно вали дъжд! — Дъсти се засмя щастливо на спомена.
	— Така ли? — попита с участие баща му.
	Мелъни се обади:
	— Казах ти, Майкъл.
	Гласът й трепереше, но Майкъл като че ли не забеляза.
	— Добре де, добре — каза той примирено. — Щом е за здравето на Дъсти, трябва да измислим нещо.
	Тя отвърна с видимо облекчение:
	— Благодаря.
	Прийст се усмихна незабележимо. Всичко свърши. Планът му се бе придвижил още една важна стъпка напред.
	Сега само трябваше да се молят компютърът на Майкъл да не блокира. Ако това станеше и той се опиташе да извади данните от дискетата, щеше да разбере, че е празна. Обаче Мелъни му бе казала, че това се случва извънредно рядко. Значи вероятността компютърът да блокира именно днес бе много малка. А утре сутринта той отново щеше да архивира от четири до шест и да презапише всички данни върху празната дискета. Така че утре по това време щеше да бъде невъзможно да се разбере, че дискетите са сменени.
	— Е, добре поне, че дойдохте да говорим за това — каза Майкъл. — Оценявам го.
	Прийст знаеше, че Мелъни може да оправи тази работа и по телефона. Но преместването й в комуната бе чудесен претекст да посети Майкъл лично. Ако не беше така, двамата с Мелъни никога нямаше да могат да посетят Майкъл, без да събудят подозрението му. Сега Майкъл нямаше за какво да се чуди защо са дошли.
	Всъщност Майкъл по природа не бе подозрителен — Прийст ги разбираше тези работи. Беше умен, но безхитростен човек. Не притежаваше способността да наднича под повърхността, за да види какво всъщност таи в сърнето си другият.
	А у Прийст такива способности с лопата да ги ринеш.
	— Ще ти го водя да се виждате колкото често искаш — тъкмо казваше Мелъни на Майкъл. — Паля колата и слизам.
	Прийст виждаше какво става в сърцето й. Сега Мелъни бе мила с Майкъл, защото той й бе дал това, от което тя имаше нужда — бе наклонила глава на една страна и му се усмихваше мило, — но не го обичаше, във всеки случай вече не.
	Майкъл беше по-друг. Никак не му беше приятно, че го напуска, това бе явно. Но въпреки това се притесняваше за нея. Още не бе приключил с нея, все още не. Една част от него искаше тя да се върне. Би я помолил да го направи, но бе много горд.
	Прийст изпита ревност.
	_Мразя те, Майкъл._


>>	4.

	Джуди се събуди рано сутринта във вторник, питайки се дали още има работа.
	Вчера бе казала: „Напускам“. Но бе вбесена и разстроена. Днес беше сигурна, че не иска да напуска ФБР. Перспективата да прекара останалата част от живота си, защитавайки престъпници, вместо да ги лови, я потискаше. Дали не е променила намерението си твърде късно? Снощи бе оставила бележка на бюрото на Кинсайд. Дали щеше да приеме извинението й? Дали нямаше да настои да си подаде оставката?
	Бо се прибра в шест и тя притопли _пфо_ — любимата супа, с която виетнамците обикновено закусваха. После се облече в най-хубавата си дреха — тъмносин костюм на Армани с къса пола. В него изглеждаше представителна, властна и в същото време секси. _Ако ще ме изхвърлят, нека поне да приличам на нещо, което ще им липсва._
	Цялата се бе сковала от напрежение, докато караше към службата. Остави колата в подземния паркинг и се качи на етажа на ФБР. Веднага се отправи към кабинета на ГСА.
	Брайън Кинсайд бе зад огромното си бюро, облечен в бяла риза с червени тиранти. Той вдигна поглед и я поздрави хладно:
	— Добро утро.
	— Добро… — Гърлото й бе засъхнало от напрежение. Тя преглътна и започна отново: — Добро утро, Брайън. Получи ли бележката ми?
	— Да, получих я.
	Явно не искаше да я улеснява.
	Не можа да измисли какво да каже, затова просто го гледаше и чакаше.
	— Извинението ти се приема — каза той накрая.
	Коленете й омекнаха от облекчение.
	— Благодаря.
	— Можеш да преместиш нещата си в отдел „Вътрешен тероризъм“.
	— Добре.
	Имало е и по-лоши случаи, успокои се тя. А във вътрешния тероризъм имаше и няколко души, които й харесваха. Поотпусна се.
	Кинсайд продължи:
	— Веднага се захвани с „Проклятие от рая“. Трябва все пак да кажем нещо на губернатора.
	Джуди се изненада:
	— Ще се срещаш с губернатора?
	— Със секретаря на кабинета му. — Той хвърли поглед на един лист пред себе си. — Някой си господин Албърт Хънимун.
	— Чувала съм го.
	Хънимун беше дясната ръка на губернатора. Случаят май се завърта на по-високо ниво, каза си Джуди.
	— До утре вечер трябва да имам на бюрото си доклада ти.
	Това означаваше, че няма да успее да напредне почти никак, като се има предвид, че трябва да започне, кажи-речи, от нула. Утре беше сряда.
	— Но крайният срок е в петък.
	— А срещата с Хънимун е за четвъртък.
	— Ще ти дам някои конкретни неща, които да му докладваш.
	— Ти самата ще можеш да му ги докладваш. Г-н Хънимун настоява да говори с човека, както той се изрази, намиращ се на върха на острието. В дванадесет часа на обед трябва да бъдем в губернаторството в Сакраменто.
	— Брей! Добре.
	— Някакви въпроси?
	Тя поклати глава:
	— Захващам се веднага.
	Докато си тръгваше, изпита радост, че се връща на работа, но й стана неприятно от новината, че ще трябва да докладва на помощник-губернатора. Вероятността да хване хората, стоящи зад тази заплаха само за два дни, беше много малка, затова бе почти стопроцентово обречена да докладва за неуспех.
	Тя опразни бюрото си в „Азиатска организирана престъпност“ и понесе нещата си към „Вътрешен тероризъм“. Новият й супервайзър — Мат Питърс — й посочи бюро. Джуди се познаваше с всички агенти и затова те я поздравиха за делото Фунг, макар и малко сдържано — всички знаеха за свадата й с Кинсайд вчера.
	За случая „Проклятие от рая“ Питърс й изпрати на помощ един млад агент. Казваше се Раджа Хан — бързорек индиец, магистър по изкуствата. Беше на двадесет и шест години. На Джуди й стана приятно. Въпреки че нямаше опит, момчето бе интелигентно и работливо.
	Тя го въведе в случая и го изпрати да провери „Зелена Калифорния“.
	— Бъди учтив — напъти го тя. — Кажи им, че не вярваме да са замесени, но трябва да ги елиминираме.
	— Какво да търся там?
	— Двама души. Мъж на около четиридесет и пет, който вероятно е неграмотен, и образована жена на около тридесет, която е под влиянието на мъжа. Но не вярвам да ги намериш там. Много лесно ще стане.
	— А друго нещо…
	— Най-полезното нещо, което можеш да намериш там, е да вземеш имената на всички шефове на организацията, платени или доброволни, и да ги прекараш през компютъра, за да видиш дали някой от тях няма криминално досие.
	— Имаш го — отвърна Раджа. — А ти какво ще правиш?
	— Ще видя какво мога да науча за земетресенията.


	Джуди бе преживяла едно голямо земетресение.
	Земетресението в Санта Роза бе причинило щети за 6 милиона долара — сравнително неголяма сума, като се имат предвид други земетресения — и бе почувствано в сравнително неголямата площ от тридесет хиляди и седемстотин квадратни километра. Тогава семейство Мадъкс живееха в окръг Марин, на север от Сан Франциско, и Джуди беше в първи клас. Бе слаб трус, сега вече го знаеше. Но тогава тя беше на шест години и й се струваше, че настъпва краят на света.
	Отначало се чу шум като от приближаващ влак, но съвсем наблизо — тя се събуди и се огледа в стаята си в бледата предутринна светлина, търсейки източника на звука и изплашена до смърт.
	Тогава къщата започна да се тресе. Абажурът на тавана се разлюля напред-назад. Книжката „Най-добри приказки“, оставена на нощното шкафче до нея, подскочи във въздуха като омагьосана и падна на пода, разтворена на „Малечко Палечко“ — приказката, която й бе чел баща й предната вечер. Четката й за коса, заедно с детския комплект за грим, затанцуваха по гладката повърхност на дрешника. Дървеното й конче се люлееше като полудяло без ездач на гърба си. Няколко кукли изпаднаха от лавицата на секцията на килима, хвърляйки се като състезателки по гмуркане. На Джуди й се стори, че са оживели като в приказките. Най-сетне намери гласа си и процепи въздуха:
	— Тате-е-е!!
	Чу как в другата стая баща й започна да ругае, после чу и изтупването на босите му нозе. Шумът и силата на трусовете нараснаха и оттатък се чу как майка й изплака. Бо изтича до вратата на Джуди и натисна дръжката, но вратата не се отвори. Отново се чу трясък — той я бе ударил с рамо, — но вратата се бе заклещила.
	Прозорецът й се пръсна и част от парчетата нападаха вътре в стаята, пръскайки се по стола, където от предната вечер стояха приготвени дрехите й за училище — сива поличка, бяла блузка, зелен пуловер, тъмносиньо бельо и бели чорапки. Дървеното конче бе започнало да се люлее толкова силно, че накрая се преобърна и падна върху куклената къщичка, смазвайки тавана — Джуди разбра, че таванът на къщата им може да бъде смазан със същата лекота. Поставената в рамка снимка на розовобузо мексиканче на стената се откачи и я удари по главата. Джуди отново извика — този път от болка.
	Тогава раклата с чекмеджетата тръгна из стаята.
	Беше стара ракла с издута предница, която майка й бе купила на оказион и бе боядисала в бяло. Имаше три чекмеджета, а краката й бяха къси и оформени като лъвски лапи. Отначало сякаш бе решила да танцува само на място, друсайки се безспир на четирите си крака. После започна да се клати наляво-надясно като човек, който се чуди дали да влезе или не. И накрая тръгна към нея.
	Писъкът й отново процепи къщата.
	Вратата на стаята й се разтресе — отвън Бо отчаяно се мъчеше да я разбие.
	Раклата бавно се прокрадваше към нея. Джуди си помисли, че килимът ще я спре, но раклата само го избута встрани с лъвските си лапи.
	Леглото й се раздруса толкова здраво, че тя падна от него.
	Раклата се приближи на няколко сантиметра от нея и спря. Средното чекмедже се отвори като уста, канеща се да я налапа. Джуди отново изпищя с всичка сила.
	Вратата се разлетя на трески и Бо влезе вътре.
	Тогава друсането изведнъж спря.


	Тридесет години по-късно тя още усещаше ужаса, който я бе обхванал, докато светът около нея се разпадаше. Години след това се бе страхувала да затваря вратата на стаята си, а земетресенията още я плашеха. Да усетиш земята под краката ти да трепери бе нещо обикновено в Калифорния, но тя така и не можа да свикне с това. И когато усещаше, че земята се тресе или пък гледаше репортажи със срутени сгради по телевизията, страхът, плъзнал се по жилите й като наркотик, не бе от това, че може би ще бъде смазана в развалините или изгорена, а в сляпата паника на момиченце, чиито свят изведнъж бе започнал да се руши.
	Все още се чувстваше напрегната, когато същата вечер влезе в претенциозно обзаведената „Маса“, облечена в черна копринена рокля и с перлената огърлица, подарена й от Дон Райли за Коледа.
	Дон поръча бутилка бяло бургундско — „Кортън Шарльоман“, и изпи по-голямата част от него сам. Джуди обичаше тръпчивия му вкус, но не харесваше да е с омаяна от алкохола глава, когато в черната й официална чантичка е пъхнат зареден деветмилиметров пистолет.
	Каза на Дон, че Брайън Кинсайд е приел извиненията й, позволявайки й да оттегли оставката си.
	— Нямало е какво да прави — отвърна Дон. — Да ти откаже е все едно да те изгони. И наистина е щяло да изглежда зле още в първия си ден на изпълняващ длъжността да изгони един от най-добрите си агенти.
	— Може и да си прав — отвърна Джуди, но си помисли, че на Дон му е лесно да се прави на умен, след като всичко вече е приключило.
	— Разбира се, че съм прав.
	— Не забравяй обаче, че Брайън е ЦМО.
	Това означаваше „Цуни Ме Отзад“ и се отнасяше за хора, насъбрали толкова стаж за пенсия, че можеха да се оттеглят винаги когато си пожелаят.
	— Така е, но ти пък не забравяй гордостта му. Представи си как му се налага да обяснява в щаба защо те е уволнил. „Тя ми викна «майната ти»“, ще им каже той. А от Вашингтон ще му отвърнат: „А ти какво, да не би да си свещеник? За първи път ли чуваш някой от агентите да вика «майната ти»?“ — Дон поклати глава. — Кинсайд щеше да изглежда като абсолютен тъпанар, ако не бе приел извиненията ти.
	— Сигурно.
	— Така или иначе, радвам се, че пак ще работим заедно. — Той вдигна чашата си. — Да пием за още много бляскави победи в съдебната зала на тандема Райли и Мадъкс.
	Тя чукна чашата си в неговата и отпи глътка вино.
	Докато се хранеха, поговориха за делото, спомняйки си допуснати от тях грешки, изненадите, които бяха поднесли на защитата, напрегнатите моменти и накрая победата.
	Когато вече пиеха кафето си, Дон изведнъж попита:
	— Липсвам ли ти?
	Джуди се намръщи. Бе жестоко да му каже „не“, пък и без това не беше вярно. Но и не искаше да му дава лъжливи надежди.
	— Някои неща ми липсват — отвърна тя предпазливо. — Много ми е приятно, когато си забавен и находчив.
	Освен това липсваше й топлината на тяло до нейното през нощта, но няма да му каже я.
	Той рече:
	— На мен пък ми липсват разговорите за моята и за твоята работа.
	— Сега за това разговарям с Бо.
	— Той също ми липсва.
	— Той те харесва. Мисли, че си идеалният съпруг…
	— Съм, съм!
	— … за човек, работещ в изпълнителната власт.
	Дон сви рамене.
	— Е, и на това бих бил доволен.
	Джуди се засмя.
	— Може би двамата с Бо трябва да се ожените?
	— Ха-ха. — Той плати сметката. — Джуди, искам да ти кажа нещо.
	— Слушам те.
	— Мисля, че съм готов да бъда баща.
	Поради неизвестно каква причина това я раздразни.
	— Е, и? Какво трябва да правя аз? Да викам _ура_ и да си разтворя краката?
	Той се стресна.
	— Искам да кажа… ами… мислех, че искаш да се обвържем.
	— Да се обвържем? Дон, всичко, което исках от теб, бе да не чукаш секретарката си, но ти не можа да се справиш и с това!
	Той изглеждаше покрусен.
	— Добре де, не се сърди. Просто се опитвам да ти кажа, че съм се променил.
	— И аз трябва да ти се хвърля на врата така, сякаш нищо не се е случило, нали?
	— Мисля, че все още не мога да те разбера.
	— И вероятно никога няма да можеш. — Очевидната му покруса я размекна. — Хайде, ела, ще те откарам до вас.
	Когато живееха заедно, винаги тя бе шофьорът след вечеря.
	Двамата излязоха от ресторанта в неловко мълчание. В колата Дон каза:
	— Мислех, че поне можем да поговорим за това. — Дон, адвокатът, маневрираше.
	— Можем да говорим. — _Но как да ти кажа, че сърцето ми вече е изстинало?_
	— Това, което стана с Пола… то беше най-лошата грешка в живота ми.
	Тя му вярваше. Не беше пиян, само малко по-размекнат, толкова, колкото да каже това, което чувства. Джуди въздъхна. Искаше й се да е щастлив. Изпитваше привързаност към него и й бе неприятно, когато той страда. Нея също я болеше. Част от нея я караше да му даде това, което иска.
	Той продължи:
	— Прекарахме някои хубави моменти.
	Ръката му леко погали бедрото й през тънката коприна.
	— Ако си решил да ме опипваш, докато карам, ще те изхвърля навън — каза тя.
	Дон знаеше, че може да го направи.
	— Както кажеш — въздъхна той и отдръпна ръката си.
	Веднага след това й се прииска да не се бе държала толкова грубо. В края на краищата не бе никак лошо да усещаш мъжка ръка върху бедрото си. Дон не бе най-добрият любовник на света — с ентусиазъм се захващаше, но не беше изобретателен. Така или иначе, бе по-добре от нищо.
	_Защо не си хвана някой мъж? Не искам да остарявам сама в края на краищата. Да не би нещо да ми има?_
	По дяволите, не!
	Минута по-късно тя спря пред тях.
	— Благодаря ти, Дон — каза му. — И за страхотното обвинение, и за страхотната вечеря.
	Той се наведе към нея да я целуне. Тя му подложи бузата си, но той я целуна по устните и тъй като не искаше да прави голям въпрос от това, Джуди му позволи. Целувката му обаче се забави и тя я прекъсна.
	— Защо не се качиш за малко? Ще ти направя капучино.
	Пълният му с копнеж поглед замалко да пречупи волята й. _Какво толкова_, каза си. Можеше да заключи оръжието си в сейфа му, да изпие едно голямо бренди и да прекара нощта в прегръдките на почтен мъж, който я обожава.
	— Не — твърдо отвърна тя. — Лека нощ.
	Той я гледа известно време, без да помръдне. Джуди също се взираше в него с печален, но твърд поглед.
	— Лека нощ — отвърна той най-сетне.
	Излезе от колата и затвори.
	Джуди потегли. Когато погледна в огледалото за задно виждане, го съзря да стои на тротоара, загледан след нея и леко вдигнал ръка, като че ли да й махне. Мина на червено, зави зад ъгъла и накрая отново се почувства сама.


	Когато се върна вкъщи, Бо седеше пред телевизора, гледаше Конан О’Брайън и се кискаше.
	— Тоя пич ще ме скъса — каза той.
	Двамата погледаха монолога му до рекламната пауза, после Бо изключи телевизора.
	— Днес разреших един случай на убийство — каза той. — Какво ще кажеш?
	Джуди знаеше, че на бюрото му имаше няколко неразрешени случая.
	— Кой по-точно?
	— Изнасилване и убийство на Телеграф Хил.
	— И кой го е направил?
	— Един тип, който вече е в затвора. Бил е арестуван преди известно време заради нападения на момичета в парка. Имах някакво предчувствие за него и претърсих апартамента му. Там открихме чифт полицейски белезници — също като ония, намерени на трупа. Отричаше и не можех да го пречупя. Днес получих резултатите от ДНК пробата от лабораторията. Съвпада със спермата, намерена по тялото на жертвата. Казах му това и той си призна. Джакпот.
	— Браво! — Тя го целуна по темето.
	— А ти?
	— Е, аз съм все още на работа, обаче остава да се види дали ще имам и кариера.
	— Е, стига, имаш си кариера.
	— Не знам. Щом ме понижават, когато тикам братята Фунг в затвора, какво ли ще направят, ако се проваля?
	— Ти просто си в период на застой. Но това е временно. Ще го преживееш, обещавам ти.
	Тя се усмихна, спомняйки си за времената, когато си мислеше, че няма нищо, което баща й да не може да направи.
	— Е, аз пък не напредвам с моя случай.
	— Ти снощи и без това каза, че случаят бил скапан.
	— Днес обаче не съм много сигурна в това. Лингвистичният анализ показва, че тия хора, каквито и да са, са опасни.
	— Каквито и да са, не могат да предизвикат земетресение.
	— Не знам.
	Бо вдигна вежди.
	— Мислиш го за възможно ли?
	— Днес почти цял ден се мъчих да разбера това. Говорих с трима сеизмолози и получих три различни отговора.
	— Такива са учените.
	— Това, което исках от тях, беше да ми кажат твърдо, че не може да стане. Обаче единият каза: „Малко вероятно“, другият: „Клоняща към нула вероятност“, а третият рече, че може да се направи с ядрен взрив.
	— А тези хора… как се наричаха?
	— „Проклятие от рая“.
	— Може ли да имат ядрено устройство?
	— Възможно е. Те са находчиви, целенасочени и сериозни. И в такъв случай защо ще ни плашат със земетресение? Защо просто не го направят с бомбата си?
	— Ъхъ — изхъмка Бо замислено. — Това щеше да е също толкова ужасно, но далеч по-вероятно.
	— Кой обаче може да каже каква е насоката на мислите им?
	— Каква ще е следващата ти стъпка?
	— Трябва да се видя с още един сеизмолог, някой си Майкъл Куъркъс. Другите разправят, че бил малко чешит, обаче е най-компетентен по въпроса какво предизвиква земетресенията.
	Тя вече се бе опитала да говори с Куъркъс. Късно днес следобед бе позвънила на вратата му. Онзи й бе отговорил по домофона да се обади по телефона и да си уреди среща.
	— Може би не ме чухте добре — бе отвърнала тя. — Аз съм от ФБР.
	— Това означава ли, че не е необходимо да се обаждате предварително и да си уреждате среща?
	Джуди изруга тихичко. Беше представител на изпълнителната власт, а не някакъв си шибан търговски пътник.
	— Най-общо казано, не означава — отвърна тя в домофона. — Но повечето хора разбират, че нашата работа е важна и не може да чака.
	— Не, не е така — чу се отговорът от репродуктора. — Повечето хора ги е страх от вас и затова ви пускат без предварителна уговорка. Обадете ми се по телефона. Има го в указателя.
	— Дошла съм тук в името на обществената безопасност, професоре. Казаха ми, че сте специалист, който може да ми даде много важна информация, свързана с работата ни да се грижим за безопасността на хората. Съжалявам, че нямах възможност да ви се обадя предварително, но сега, след като вече съм тук, много ще ви бъда благодарна, ако ми отделите няколко минути.
	Отговор не последва и тя разбра, че тоя тип е затворил.
	Бе се върнала в офиса си, кипяща от гняв. Не правеше предварителни уговорки — по принцип агентите рядко го правеха. Предпочиташе да сварва хората неподготвени. Повечето от тези, които разпитваше, имаха какво да крият. Колкото по-малко време имаха да се подготвят, толкова по-голяма бе възможността да изтърват нещо съществено. Обаче Куъркъс бе умопомрачително прав — нямаше право да му се натрапва по такъв начин.
	Преглъщайки гордостта си, тя му се бе обадила и си бе уредила среща за утре.
	Реши да не казва на Бо нищо за това.
	— Това, което ми трябва — каза тя, — е специалист, който да ми обясни тази наука така, че сама да си направя заключения дали някой терорист може да предизвика земетресение.
	— И освен това трябва да намериш тия „райски проклятия“ и да ги заключиш за отправяне на заплахи. Някакъв напредък в тази насока?
	Тя поклати глава.
	— Накарах Раджа да разпита всички от кампания „Зелена Калифорния“. Никой от тях не отговаря на описанията, никой от тях няма криминално досие и всъщност около тях няма нищо подозрително.
	Бо кимна.
	— Извършителите рядко казват кои са. Винаги е било така. Не губи кураж. Работиш по този случай само от ден и половина.
	— Вярно е, но ми остават само два работни дни до крайния им срок. А в четвъртък ще трябва и да ходя до Сакраменто да докладвам в губернаторството.
	— Значи утре трябва рано да ставаш. — Той се изправи от дивана.
	Двамата се качиха горе. Джуди се позабави пред вратата на стаята си.
	— Помниш ли онова земетресение, когато бях на шест годинки?
	Той кимна.
	— Не беше кой знае какво по калифорнийските стандарти, но те изплаши до смърт.
	Джуди се усмихна.
	— Помислих си, че идва краят на света.
	— Трусовете, изглежда, бяха поизкривили къщата леко, защото вратата ти се бе заклещила и малко остана да си счупя рамото, докато я отворя.
	— Тогава си помислих, че ти спря трусовете. И години наред бях убедена в това.
	— Беше се изплашила ужасно от онази ракла, дето майка ти я обичаше толкова много. Не искаше да я виждаш повече вкъщи.
	— Мислех си, че иска да ме изяде.
	— Накрая я нацепих за подпалки. — Изведнъж Бо се натъжи. — Иска ми се някак си да върна онези години, да ги изживея отново.
	Джуди разбра, че мисли за майка й.
	— Да — отвърна тя.
	— Лека нощ, детко.
	— Лека нощ, Бо.
	Докато караше по Бей Бридж в сряда сутринта, на път за Бъркли, Джуди се питаше как ли изглежда този Майкъл Куъркъс. Сопнатото му държане по телефона предполагаше раздразнителен учен, прегърбен и раздърпан, гледащ сърдито през очила на околния свят. А може и да е някой охранен академичен корифей в безупречен костюм, очарователен към хора, в състояние да направят дарение на университета, и презрително безразличен към всеки, който не му е от полза.
	Тя паркира колата в сянката на една магнолия на Юклид авеню. Докато натискаше звънеца, мина й неприятната мисъл, че този може да намери някакво друго извинение и пак да я отпрати. Обаче, след като каза името си в домофона, бравата избръмча и вратата се отвори. Тя се изкачи на втория етаж. Вратата му бе отворена и тя влезе. Апартаментът бе малък и евтин — бизнесът му май не процъфтяваше. Джуди прекоси малкото коридорче и се намери в нещо като хол-офис-спалня.
	Той седеше зад бюрото си в каки панталони, тъмни ботуши и тъмносиньо поло. Майкъл Куъркъс не бе нито докачлив учен, нито охранен академичен корифей — това тя забеляза моментално. Беше направо страхотен — висок, стегнат, добре изглеждащ, с хубава коса, тъмна и къдрава. Бързо го прецени като един от ония типове, които бяха толкова хубави и уверени в чара си, та мислеха, че могат да правят какаото си поискат.
	Той също остана изненадан. Очите му се разшириха.
	— Вие ли сте агентът от ФБР?
	Тя се ръкува с него стегнато.
	— Някого друг ли очаквахте?
	— Не приличате много на Ефрем Зимбалист.
	Зимбалист беше артистът, който играеше ролята на инспектор Луис Ърскин в дългия телевизионен сериал „ФБР“. Джуди каза с по-мек тон:
	— От десет години съм агент. Можете ли да си представите колко души вече са ми казвали тази шега?
	За нейна изненада, той се засмя широко.
	— Окей! — отвърна й. — Хванахте ме.
	_Така е по-добре._
	На бюрото му тя забеляза снимка, поставена в рамка. От нея се усмихваше червенокоса хубавица с дете на ръце. Хората винаги обичат да говорят за децата си, каза си тя и попита:
	— Кои са тези?
	— Не са някои, които да ви интересуват. Искате ли да преминем на въпроса?
	Дотук с дружелюбието.
	Последва съвета му и зададе въпроса си направо:
	— Искам да знам дали някоя терористична група може да предизвика земетресение.
	— Получавали ли сте заплаха в този смисъл?
	_Аз съм тази, която задава въпросите._
	— Не сте ли чули? Говориха за това по радиото. Не слушате ли Джон Трут?
	Той поклати глава.
	— Сериозно ли е?
	— Точно това се опитвам да разбера.
	— Добре. Краткият ми отговор е „да“.
	Джуди изведнъж изпита страх. Куъркъс изглеждаше толкова сигурен. Беше се надявала на противоположен отговор. Попита го:
	— Как могат да го направят?
	— Вземат една атомна бомба, пускат я на дъното на някоя изоставена мина и драскат клечката. Работата е готова. Но на вас вероятно ви трябва по-реалистичен сценарий.
	— Да. Представете си, че _вие_ искате да предизвикате земетресение.
	— О, спокойно мога да го направя.
	Джуди се запита дали просто не се прави на главен герой.
	— Обяснете ми как.
	— Добре.
	Наведе се зад бюрото си и извади къса дъсчица и обикновена тухла. Явно ги държеше там само за тази цел. Сложи дъската на бюрото си, а върху нея — тухлата. После Започна да повдига бавно единия край на дъската, докато тухлата се плъзна по нея и падна на бюрото.
	— Тухлата се плъзга, когато гравитацията, дърпаща я надолу, преодолее силата на триене, която я задържа — каза той. — Дотук ясно ли е?
	— Разбира се.
	— Разсед, такъв, какъвто е Сан Андреас, се нарича място, където две лежащи една върху друга плочи от земната кора се движат в различни посоки. Представете си два разминаващи се айсберга, които се търкат един в друг. Движението им не е гладко, понякога те се заклещват, започва процес на натрупване на напрежение, който напредва бавно, но сигурно и така — десетки години.
	— И как става тъй, че се получава земетресение?
	— Нещо се случва и тази натрупана енергия се освобождава. — Той отново вдигна единия край на дъската, но този път спря точно преди тухлата да тръгне надолу. — Някои секции от разседа Сан Андреас са точно така — готови всеки момент да се плъзнат. Вземете.
	Той подаде на Джуди пластмасова тридесетсантиметрова линия.
	— А сега рязко ударете с линийката точно пред тухлата.
	Джуди перна дъската на посоченото място и тухлата тръгна надолу.
	Куъркъс се пресегна и я спря.
	— Когато единият край на дъската е повдигнат, необходим е само лек удар с линийката и тухлата тръгва. И там, където Сан Андреас се намира под неимоверно напрежение, едно леко почукване е достатъчно, за да разклещи плочите. Тогава те тръгват и натрупаната енергия се освобождава, разтърсвайки земята.
	Куъркъс можеше и да е малко чепат, но веднъж поел темата си, беше приятен за слушане. Мисълта му бе ясна, обясняваше с лекота и без снизхождение. Въпреки зловещата картина, която описваше, Джуди си даде сметка, че й е приятно да разговаря с него, и то не само защото е толкова хубав.
	— Така ли се получават повечето земетресения?
	— Аз мисля така, макар че някои други сеизмолози могат и да не се съгласят. От време на време по земната кора се разпространяват естествени вибрации и повечето земетресения може би се предизвикват от подходяща вибрация на подходящо място и в подходящо време.
	_Как ще обясня всичко това на господин Хънимун? Той ще иска прости отговори от рода на „да“ и „не“._
	— И каква работа върши това на терористите?
	— Необходима им е линийка и трябва да знаят къде да ударят с нея.
	— А какъв е еквивалентът на линийка в реалния живот? Атомна бомба?
	— Нямат нужда от такава мощ. Трябва да излъчат ударна вълна през земната кора и това е всичко. Ако знаят къде точно е уязвимото място на разседа, един заряд динамит, при положение че е прецизно пресметнат, ще им свърши работа.
	— С динамит всеки може да се сдобие, стига наистина да му трябва.
	— Обаче експлозията трябва да бъде подземна. И едва ли разполагат с необходимата техника да изкопаят цяла шахта.
	Джуди се запита дали мъжът, когото си бе представил Саймън Спароу, не е шофьор на подвижна сонда. Такива хора сигурно имаха специални книжки. Едно бързо запитване в отдел „Моторни превозни средства“ щеше да й даде целия списък на притежатели на такива книжки в Калифорния. Сигурно не са много.
	Куъркъс продължи:
	— На тях явно ще им трябва сондьорско оборудване, специалисти, както и претекст, за да им бъде дадено разрешение.
	Тези проблеми не бяха неразрешими.
	— Наистина ли е толкова лесно? — попита Джуди.
	— Вижте, не искам да кажа, че ще се получи нещо. Казвам само, че може да стане. Никой не би могъл да бъде сигурен, докато не се опита. Мога да се опитам и да ви дам някои насоки, но вие сама трябва да си съставите преценка на риска.
	Джуди кимна. Снощи бе употребила почти същите думи, докато обясняваше на Бо от какво има нужда. Куъркъс понякога може да се прави на задник, но както би се изразил Бо, всеки от време на време трябваше да се сблъсква с някой задник.
	— Значи всичко зависи от това да се знае къде да се постави зарядът, така ли?
	— Да.
	— Кой разполага с такава информация?
	— Университетите, геолозите… аз. Разменяме си информация.
	— И всеки ли има достъп до нея?
	— Това не е секретна информация, макар че трябва да имате известна научна подготовка, за да вникнете в данните.
	— Значи някой от терористите трябва да е сеизмолог.
	— Да. Може да е някой студент.
	Джуди се сети за образованата тридесетгодишна жена, напечатала писмото, според теорията на Саймън. Може да е студентка последна година. Колко ли студенти по геология има в Калифорния? И колко време ще й е необходимо, за да говори с всички?
	Куъркъс продължи:
	— Има още един фактор — приливите и отливите. Океанът се мести напред и назад под въздействието на гравитационните сили на Луната. Твърдата земя обаче също е обект на тези сили. Два пъти дневно се получава сеизмичен прозорец — това е, когато линията на разседа се намира под въздействието на допълнителното напрежение, предизвикано от приливите и отливите. Точно тогава е най-вероятно, а и най-лесно, да се предизвика земетресение. Което е и моята специалност. Аз съм единственият човек, който е направил задълбочени изчисления за сеизмичните прозорци в Калифорния.
	— Някой може ли да вземе тези данни от вас?
	— Ами че моят бизнес е да ги продавам — отвърна той с тъжна усмивка. — Но както сама виждате, този бизнес не ме е направил богат. В момента имам договор с голяма застрахователна компания и ми стига да си платя наема, но за нещастие — това е всичко. Теорията ми за сеизмичните прозорци ме е превърнала в нещо като черна овца, а частните компании в Америка не обичат черните овци.
	Нотката на самоукоряване бе изненадваща и на Джуди той й хареса още повече.
	— Някой може да е задигнал информацията ви, без да се усетите. Да сте били обект на обир напоследък?
	— Никога.
	— Тези данни биха ли могли да бъдат откопирани от приятел или роднина?
	— Не мисля. Никой не влиза в тази стая без мен.
	Тя взе снимката от бюрото.
	— Жена ви или приятелката ви?
	Той като че ли се ядоса и взе снимката от ръцете й.
	— С жена ми сме разделени и нямам приятелка.
	— О, така ли? — каза Джуди равнодушно. Бе получила от него всичко, което й трябваше, и се изправи. — Благодаря за отделеното време, професоре.
	— Моля ви, наричайте ме Майкъл. Много ми беше приятно да си поговорим.
	Тя отново се изненада. Този човек я изненадваше през пет минути.
	— Бързо схващате — добави той, доловил изненадата й. — Така е по-забавно.
	— Ами… добре.
	Той я изпрати до вратата на апартамента и й стисна ръката. Имаше големи ръце, но ръкостискането му бе изненадващо нежно.
	— Ако имате нужда от още нещо, ще се радвам да помогна.
	Тя рискува да го подкачи:
	— Само да си уговоря среща предварително, нали?
	Той не се усмихна:
	— Точно така.
	Минавайки по обратния път над залива, тя си даде сметка, че опасността се бе очертала по-ясно. Една терористична група евентуално би могла да предизвика земетресение. За това ще им трябват точни данни за местата по разседа, намиращи се под критично напрежение, а вероятно и за сеизмичните прозорци. Всички те можеха да се набавят. Обаче трябва и да имат някой, който да разбира тези данни. Освен това трябва да измислят и начин да предизвикат ударна вълна в земната кора. Това сигурно ще им е най-трудният, но съвсем не неразрешим проблем.
	Падаше й се неприятната задача да съобщи на помощник-губернатора, че цялата работа е ужасно възможна.


>>	5.

	Прийст се събуди с първите слънчеви лъчи в четвъртък.
	Той обикновено се събуждаше рано през цялата година. Нямаше нужда от много сън, освен ако предната нощ не е купонясвал до късно, което напоследък се случваше много рядко.
	_Още един ден._
	От губернаторството нямаше нищо, освен влудяващо мълчание. Те се държаха така, сякаш не бяха получили никаква заплаха. Същото беше и с останалия свят. За „Проклятие от рая“ се спомена само накратко по новините, които Прийст слушаше по радиото в колата си.
	Само Джон Трут ги взе на сериозно. Във всекидневното си предаване той непрекъснато подтикваше губернатора Майк Робсън към някакво действие. До вчера единствената реакция на губернатора бе да каже, че ФБР разследва случая. Обаче по-късно снощи Трут бе съобщил, че губернаторът е обещал да направи изявление днес.
	Това изявление щеше да реши всичко. Ако то бе примирително и съдържаше дори само далечен намек, че губернаторът ще обмисли искането, Прийст щеше да се разскача от радост. Но ако изявлението бе неотстъпчиво, щеше да се наложи да предизвика земетресение.
	Запита се дали ще може.
	Мелъни звучеше много убедително, когато разправяше за линията на разседа и какво трябва да се направи, за да го накарат да се плъзне. Но никой преди това не бе опитвал такова нещо. Дори и тя призна, че не е стопроцентово сигурна дали ще стане. Ами ако не успееха? Ами ако успеят, но ги хванат? Ами ако успеят, но загинат в предизвиканото земетресение? Кой щеше да се грижи за останалите членове на комуната и децата?
	Обърна се настрани. Главата на Мелъни лежеше на възглавницата до неговата. Впери изучаващ поглед в отпуснатите от съня черти на лицето й. Кожата й бе много бяла и клепачите й бяха почти прозрачни. На бузата й бе паднал медночервен кичур коса. Дръпна чаршафа малко надолу и загледа гърдите й — едри и тежки. Помисли дали да не я събуди. Пъхнал ръка под завивката, той я погали, спускайки постепенно ръката си по корема и после по-надолу, към червения триъгълник между краката й. Тя се размърда, преглътна, обърна се на другата страна и се отдръпна.
	Прийст седна. Намираше се в едностайната къщичка, която бе негов дом от двадесет и пет години насам. Освен леглото, в нея имаше един стар диван, разположен пред камината, и една маса в ъгъла, върху която се виждаше свещник с дебела жълта свещ. Електричество нямаше.
	В ранните дни на комуната повечето хора живееха в такива бунгала. Децата спяха в отделно бунгало. Но с годините се бяха оформили няколко постоянни двойки и те си бяха построили по-големи бунгала с отделни стаи за децата. Прийст и Стар бяха задържали индивидуалните си жилища, но тенденцията бе срещу тях. Срещу течението не можеш да вървиш — Прийст бе научил това от Стар. Днес имаше шест еднофамилни къщи, плюс първоначалните петнадесет индивидуални бунгала. Комуната се състоеше от двадесет и пет възрастни и десет деца, плюс Мелъни и Дъсти. Едно бунгало оставаше празно.
	Стаята му бе позната като собствената ръка, но напоследък отдавна познатите предмети започнаха да придобиват някаква нова аура. Години наред погледът му се бе плъзгал по предметите, без да ги забелязва — портретът на Прийст, който Стар бе нарисувала за тридесетия му рожден ден; изкусно украсеното наргиле, оставено от една французойка на име Мари-Луиз; паянтовата полица, направена от Флауър в час по дърводелство; щайгата за плодове, в която слагаше дрехите си. Сега, когато знаеше, че е възможно да изостави всичко това, всеки познат предмет му изглеждаше специален и особен и когато го гледаше, в гърлото му се събираше буца. Стаята му бе като албум, в който всяка снимка развързваше цял низ от спомени — раждането на Ринго; денят, в който Смайлър едва не се удави в реката; как прави любов с две близначки на име Джейн и Илайза; топлата и суха есен на първата им реколта; вкусът на виното от реколта ’89. Когато гледаше всичко това и си мислеше за хората, които искаха да му го отнемат, той се изпълваше с глуха ярост, която гореше вътрешностите му като витриол.
	Взе хавлия, нахлузи сандалите и излезе гол навън. Спирит го поздрави с радостно скимтене и енергично махане на опашка. Беше ясно и свежо утро, с малки облачета високо в синьото небе. Слънцето още не се бе подало зад планините и долината оставаше в сянка. Наоколо нямаше жива душа.
	Той се спусна надолу през малкото селце и Спирит го последва. Въпреки че духът на комуната бе все още силен, хората бяха придали на къщите си индивидуален вид. Една от жените бе засадила около къщата си цветя и малки храстчета — като следствие на това Прийст я бе нарекъл Гардън*. Дейл и Поем, които бяха двойка, бяха разрешили на децата си да боядисат външните стени и резултатът бе потресаващ — какофония от цветове. Един от мъжете, на име Слоу**, който бе бавноразвиващ се, си бе построил паянтова веранда, на която лекичко се поклащаше домашно направен люлеещ се стол.
	[* Градина (англ.). — Б.пр.]
	[** Бавен (англ.). — Б.пр.]
	Прийст знаеше, че мястото може да не изглежда красиво в чуждите очи. Пътеките бяха кални, сградите — паянтови и пръснати наоколо безразборно. Нямаше никакво разделяне на зони — бунгалото на децата бе направо до винарната, а пък дърводелната — точно по средата на селището. Местата на тоалетните се сменяха всяка година, но без успех — където и да ги слагаха, в горещ ден миризмата им винаги се усещаше. И въпреки това всичко, до което се докоснеше погледът му, стопляше сърцето. А когато погледнеше по-нататък и видеше обраслите с гъсти гори склонове, стръмно издигащи се от сребърните води на реката чак до сините върхове на Сиера Невада, гледката ставаше толкова хубава, че го заболяваше.
	Но сега всеки път, когато погледнеше натам, се сещаше, че може да изгуби всичко това и мисълта го пробождаше като нож.
	В специално дървено сандъче, сложено на един камък до реката, имаше сапун, евтини самобръсначки и огледало. Той насапуниса лицето си и се избръсна, после пристъпи в студения поток и се изкъпа целият. Бързо се подсуши с грубата хавлия.
	Водопровод нямаше. През зимата, когато бе много студено, за да се къпят на открито, два пъти в седмицата си правеха обща баня и стопляха големи варели вода, после се търкаха един друг — доста секси ситуация се получаваше. През лятото обаче топлеха вода само за бебетата.
	Той се прибра по обратния път и набързо си навлече дънките и работната риза, с които винаги ходеше. После отиде до готварната и влезе вътре. Вратата не бе заключена, тук нямаше заключалки. Сложи подпалки в печката и ги запали, след което постави вода за кафе и излезе.
	Обичаше да се разкарва наоколо, когато всички бяха още в леглата си. Прошепваше имената, когато минаваше покрай домовете им — Мун, Чоклит, Гигъл. Представяше си ги как лежат и в какви пози спят — Епъл, пълничко момиче, лежеше по гръб, отворила уста, и хъркаше; Джус и Аляска, две жени на средна възраст, вплетени една в друга; децата в тяхното бунгало, неговите собствени Ринго, Флауър и Смайлър; Дъсти на Мелъни; близнаците Бъбъл и Чип — всички с розови бузи и разпилени коси…
	_Моят народ._
	_Нека живеят вечно._
	Мина покрай работилничката, където държаха лопати и мотики, после покрай бетонния кръг, където мачкаха гроздето през октомври, покрай хамбара, където в огромни бъчви, утаявайки и избистряйки се, почиваше виното от миналогодишната реколта — вече почти бе готово за смесване и бутилиране.
	Поспря се пред храма.
	Чувстваше се много горд. Още от самото начало бяха приказвали да построят храм. Много години това бе изглеждало неосъществима мечта. Имаше толкова други неща да се правят — трябваше да си отвоюват място от гората, да засадят лозето, да построят хамбара, да наглеждат зеленчуковата градина, безплатния магазин, после децата, уроците… Но преди пет години комуната достигна сякаш определено ниво. За първи път Прийст не се безпокоеше дали ще имат достатъчно храна през настъпващата зима. Вече не се страхуваше, че една лоша година ще ги помете. Всичко по списъка със спешните работи в главата му бе направено. Затова бе заявил, че вече е време да се направи храмът.
	И ето го тук.
	Той означаваше много за Прийст. Това показваше, че комуната е зряла. Вече не живееше ден за ден. Можеше да се изхрани и да й остане време да си построи място за молитви. Вече не бяха банда одрипавели хипита. Мечтата им се бе сбъднала — те го бяха доказали. Храмът бе венец на победата им.
	Той пристъпи вътре. Бе обикновена дървена конструкция с един-единствен отвор за светлина и без никакви мебели. Всички сядаха в кръг на дървения под с кръстосани пред себе си крака и се молеха. Освен това служеше за училище и за събрания. Единственото украшение бе лозунгът, направен от Стар. Прийст не можеше да чете, но знаеше какво е написано.
C>
	Медитацията е живот — останалото е пилеене на сили
	Парите те правят беден
	Бракът е най-голямата изневяра
	Когато никой не притежава нищо, всички притежаваме всичко
	Прави онова, което ти се прави — това е единственият закон
C$
	Това бяха Петте парадокса на Бахрам. Прийст бе казал на останалите, че ги е научил от някакъв индийски гуру, който му бил преподавал в Лос Анджелис, но всъщност сам си ги бе измислил. _Доста добра работа за човек, който не умее да чете._
	Той постоя в средата на стаята известно време със затворени очи, отпуснал ръце свободно отстрани, фокусирайки енергията си. В това нямаше нищо предвзето. Усети как умът му се избистря като виното в бъчвите. Помоли се сърцето на губернатора Майк Робсън да се смекчи и той да наложи забрана върху строителството на нови електростанции в Калифорния. Представи си внушителния губернатор в тъмния му костюм и бяла риза, седнал в коженото кресло зад полирано бюро, и този образ каза: „Реших да дам на тези хора онова, от което имат нужда. Не само за да предотвратя земетресение, а защото искането им е разумно“. След няколко минути духовната сила на Прийст се презареди. Той се чувстваше стегнат, уверен, съсредоточен. Когато излезе навън, реши да огледа лозето.
	Тук по-рано нямаше лозе. Когато Стар дошла, в долината е нямало нищо, освен порутена ловджийска хижа. Три години поред комуната била раздирана от кризи, разкъсвана от караници, помитана от бури, поддържана единствено от просене по градовете. Точно тогава дойде Прийст.
	Отне му по-малко от десет години, за да се превърне в признат водач, равен на Стар. Първо бе организирал просешките набези по градовете така, че да бъдат максимално ефективни. Обикновено нападаха град като Сакраменто или Стоктън в събота сутринта, когато улиците бяха пълни с пазаруващи. За всеки човек бе определен по един ъгъл. И всеки си имаше легенда — Анет например казваше, че се опитва да събере пари за автобусен билет, за да се върне при техните в Ню Йорк, Сонг — да подрънква на китарата и да пее, Слоу щеше да казва, че не е ял от три дни, а Боунс караше хората да се усмихват, четейки надписа в ръцете му: „Защо да ви лъжа? За бира е.“
	Обаче просията бе само временна спирка. Под ръководството на Прийст хипитата терасираха склоновете, отклониха течението на едно поточе за поливане и засадиха лози. Невероятните усилия, с които това бе извършено, ги превърна в силно сплотена група, а виното им даде възможност да живеят, без да просят.
	Прийст вървеше между стройните редици, между редовете садяха цветя и най-различни билки — не само защото бяха хубави, а главно за да привличат калинки и оси, които унищожаваха зелената муха и други вредители. Тук химикали не се употребяваха — разчиташе се на природата. Между редовете отглеждаха и детелина, защото тя имаше свойството да обира азота от въздуха и когато разораваха земята после, тя се превръщаше в естествен тор.
	Лозите буйно растяха. Беше вече краят на май, тъй че ежегодната опасност от замръзване бе преминала. На този етап от цикъла цялата работа се състоеше в привързването на новите ластари към коловете, за да им се даде посока на растеж и да не ги чупи вятърът.
	Прийст се бе научил на тези неща през годините, когато работеше като продавач на алкохол на едро, а Стар четеше от съответните книги, но никой от двамата не би успял, ако не беше старият Реймънд Делавал — добросърдечен винар, който им помогна, защото, както на Прийст му се струваше, искаше младите му години да бяха минали по-интересно.
	Лозето на Прийст бе спасило комуната, но комуната бе спасила живота на Прийст. Той бе пристигнал тук като беглец — бягаше от Мафията, от лосанджелиската полиция, от данъчните. Беше пияница и наркоман, самотен, съсипан и готов на самоубийство. Бе подкарал колата по черния път към комуната, следвайки смътните указания на един стопаджия, и се бе залутал между дърветата, докато попадна на банда голи хипита, които седяха на земята и скандираха. Дълго време ги гледа, омагьосан от мантрата и чувството на дълбоко спокойствие, разстилащо се над цялата околност като омара. Един-двама му се усмихнаха, но без да прекъсват ритуала си. След малко той също се съблече бавно като в транс, захвърляйки костюма, розовата риза, лъснатите обувки и червено-белите шорти. После, съвсем гол, седна на земята до тях.
	Тук той бе намерил покой, нова религия, работа, приятели и любов. Във време, когато бе готов да скочи с жълтия си плимут от някоя скала, комуната бе дала смисъл на живота му.
	Сега за него вече друг живот нямаше. Това място бе всичко, което имаше, и той бе готов да умре за него.
	_Може и да умра._
	Тази вечер щеше да слуша предаването на Джон Трут. Ако губернаторът бе готов да отвори вратите за преговори или да предложи някое друго разрешение, то сигурно щеше да бъде съобщено преди края на това предаване.
	Стигна до другия край на лозето и реши да нагледа сеизмичния вибратор.
	Тръгна нагоре по възвишението. Път нямаше, просто една добре утъпкана пътека през гората. Коли до селището не можеха да стигнат. На около половин километър от селцето той влезе в една кална полянка. Под дърветата бяха паркирани неговият собствен плимут, ръждясал микробус фолксваген, който беше по-стар даже и от плимута, оранжевото субару на Мелъни и пикапът на комуната — тъмносин форд рейнджър. Оттук тръгваше черен път, който се виеше на три километра през гората и ту спускайки се надолу в някое поточе, ту изкачвайки се стръмно нагоре до някое било, стигаше до пътя — двупосочен асфалт. До най-близкия град, Силвър Сити, имаше шестнадесет километра.
	Веднъж в годината цялата комуна търкаляше бъчви с вино нагоре по възвишението чак до тази полянка, товареше ги на камиона на Пол Бийл, който ги откарваше в завода му за бутилиране в Напа. Това за тях бе голям ден в календара им и винаги след това имаше празник, а следващият ден бе почивен, за да се ознаменува приключването на една успешна година. Церемонията се извършваше осем месеца след обиране на реколтата, така че след няколко дни трябваше да я проведат. Тази година, реши Прийст, щяха да забавят празника с няколко дни — за деня, след като губернаторът помилва долината.
	В замяна на виното Пол Бийл носеше храна за комуналната кухня, гледаше безплатния им магазин да е добре зареден с дрехи, сладки, цигари, офис принадлежности, книги, тампони, паста за зъби и изобщо всичко, от което всеки отделен член на комуната имаше нужда. Системата работеше без пари. Обаче Пол им водеше сметка и в края на всяка година внасяше останалите пари в банкова сметка, за която знаеха само Прийст и Стар.
	От поляната нататък Прийст вървя по черния път около километър и половина, заобикаляйки локвите и падналите сухи клони, после кривна встрани и тръгна по една невидима пътечка между дърветата. Следи от гуми не се виждаха, защото той грижливо бе измел килима борови иглички, застилащ земята под тях. Излезе на една падина и спря. Оттук се виждаше само купчина зеленина — отчупени клони, изтръгнати заедно с корените млади фиданки, струпани като за огромен огън. Трябваше да отиде съвсем до купа, да разбута малко клоните и чак тогава да се увери, че камионът е наистина под тях.
	Не че някой щеше да дойде тук, за да го търси. Рики Грейнджър, който бе нает от „Риткин Сеизмекс“ в Южен Тексас, нямаше никаква връзка с някакво си забутано лозе в окръг Сиера, Калифорния. Обаче някои любители на туризма като нищо можеха да се изгубят, да навлязат в земите на комуната, както това бе направила Мелъни, и тогава наистина щяха да се зачудят какво прави тази скъпа техника тук. Затова Прийст и Оризарите се бяха трудили два часа, за да скрият камиона. Прийст беше почти абсолютно сигурен, че машината не може да се види дори и от въздуха.
	Той откри гумата и я ритна също като скептично настроен купувач на употребяван автомобил. Бе убил човек за този камион. За миг си помисли за Марио, за хубавата му жена и деца и се запита дали вече са разбрали, че баща им никога няма да си дойде вкъщи. После изхвърли мисълта от главата си.
	Искаше да се убеди, че камионът ще е готов за път утре сутринта, ако се наложи. Само като го гледаше, усещаше нетърпението, което го обхваща. Искаше му се да се качи и да тръгне още сега, веднага, само и само да освободи напрежението. Но бе дал краен срок и трябваше да го спази.
	Това чакане бе непоносимо. Помисли си дали да не се качи и да запали двигателя, просто да се убеди, че всичко е наред, но това щеше да бъде глупаво. Нервите му просто бяха опънати. Камионът си бе наред. Най-добре да го остави и да не се върти наоколо.
	Разхвърля малко клоните от другата страна и откри стоманената плоча, биеща по земята. Ако системата на Мелъни проработеше, това нещо щеше да предизвика земетресение. В това имаше справедливост от най-чист вид. Щяха да използват насъбраната енергия в земята, за да накарат губернатора да се погрижи за околната среда. Земята спасяваше земята. Това звучеше, на Прийст толкова правилно, че бе почти като въздаване на справедливост свише.
	Спирит излая ниско, сякаш бе чул нещо. Може би заек, но Прийст трескаво нахвърля клоните обратно и бързо тръгна назад.
	Мина по пътечката до черния път и свърна към селището. Някъде по средата на пътя се спря и се намръщи, чудейки се. Когато идваше насам, бе стъпил върху паднала клонка, а сега тази клонка бе избутана в края на пътя. Явно Спирит не е лаел по заек. Някой е идвал тук. Не бе чул никакъв звук, но звуците се заглушаваха много добре от растителността наоколо. Кой ли е бил? Да не би някой да го е проследил? Дали го е видял, като разглежда сеизмичния вибратор?
	Колкото повече се приближаваха, толкова по-неспокоен ставаше Спирит. Когато пред тях се откри паркингът с колите, Прийст разбра защо.
	Там, до неговия плимут, бе паркирана полицейска кола.
	Сърцето на Прийст спря да бие.
	Толкова бързо! Как можаха да го открият толкова бързо?
	Впери поглед в полицейския автомобил.
	Беше бял форд „Краун Виктория“, със зелена линия отстрани, сребърна шестолъчна звезда на вратата — знак за принадлежност към шерифството, четири антени и цяла редица от червени, сини и оранжеви буркани на покрива.
	_Запази спокойствие! Всичко минава._
	Полицията може да не е дошла за вибратора. Най-вероятно от нямане какво да прави това ченге е тръгнало по черния път, водено от лениво любопитство. Това никога не се бе случвало, но все някой ден трябваше да стане. Причини колкото щеш. Например можеха да търсят някой изгубил се турист. Заместникът на шерифа можеше да търси тайно местенце, където да се среща с жената на съседа си.
	Те дори може би изобщо не знаеха, че тук има комуна. А можеше и никога да не разберат. Ако се дръпнеше тихомълком обратно в гората…
	Късно. Точно в този момент, когато мисълта му минаваше през главата, иззад едно от дърветата се показа ченге.
	Спирит яростно се разлая.
	— Тихо — каза му Прийст и кучето млъкна.
	Ченгето бе облечено в сиво-зелената униформа на заместник-шериф, със звезда от лявата страна на куртката, каубойска шапка и пистолет на колана.
	Той видя Прийст и му махна.
	Прийст се поколеба, после бавно вдигна ръка и също махна в отговор.
	След това неохотно тръгна към колата.
	Мразеше ченгетата. Повечето от тях бяха крадци, тъпанари и психопати. Използваха униформите и положението си, за да скрият факта, че са по-големи престъпници от хората, които арестуваха. Бе принуден обаче да се държи вежливо, точно като някой селянин, който си мисли, че полицията съществува, за да брани интереса на хората.
	Той задиша спокойно, отпусна мускулите на лицето си, усмихна се и каза:
	— Здрасти.
	Ченгето бе само. Бе млад мъж, може би на около двадесет и пет — тридесет години, с късо подстригана кестенява коса. Тялото му под униформата вече бе започнало да се отпуска — след десет години щеше да има бирено коремче.
	— Тук наблизо живеят ли хора? — попита ченгето.
	Прийст се изкуши да излъже, но за секунда — ченгето трябваше само да извърви половин километър в правилната посока, за да се натъкне на къщите, и тогава подозрението му щеше да нарасне, разбрал, че е излъган. Затова Прийст му каза истината.
	— Не сте много далеч от винарната „Силвър Ривър“.
	— Никога не съм я чувал.
	Това не беше случайно. В телефонния указател бяха дадени адресът и телефонът на Пол Бийл в Напа. Нито един от комунарите не фигурираше в списъците за гласуване. Никой от тях не плащаше данъци, защото никой нямаше доходи. Винаги гледаха да запазят съществуването си в тайна. Стар изпитваше ужас от гласността, зародил се в годините, когато хипи движението бе разрушено заради прекаленото внимание на медиите. Освен това много от комунарите имаха лични причини да се крият. Някои имаха дългове, други бяха търсени от полицията. Дъбака бе дезертьор, Сонг бе избягала от чичо си, който й налагаше сексуален тормоз, а съпругът на Анет я биеше и се бе заклел, че ако го напусне, ще я намери, където и да се скрие.
	Комуната продължаваше да изпълнява функциите на убежище и някои от новопристигналите също бягаха. Единственият начин някой да разбере за това място беше от хора като Пол Бийл, който бе живял известно време тук, след което се завърна във външния свят, но те внимаваха много да пазят тайната.
	Тук полицай никога не бе идвал.
	— Как може да не съм чувал за това място? — питаше се полицаят. — Заместник съм вече десета година.
	— Винарната е съвсем малка — отвърна Прийст.
	— Вие ли сте собственикът?
	— Не, обикновен работник съм.
	— И какво правите тук, вина ли?
	_Божичко, какъв интелектуален гигант!_
	— Да, това горе-долу е всичко. — Ченгето като че ли не усети иронията и Прийст продължи: — Какво ви носи насам толкова рано? Тук не сме имали престъпление, откакто Марли се напи и гласува за Джими Картър.
	Той се ухили. Нямаше никакъв Чарли, разбира се — просто се опитваше да поразведри малко атмосферата с шега, която си мислеше, че може би ще се хареса на едно ченге.
	Лицето на това ченге обаче си остана сериозно.
	— Търся родителите на едно момиче, което нарича себе си Флауър.
	Сърцето на Прийст се преобърна и той изстина като надгробен камък.
	— О, боже господи, какво е станало?
	— Арестувана е.
	— Добре ли е?
	— Не е пострадала от нищо, ако това имате предвид.
	— Слава богу! Помислих си, да не би да е катастрофирала. — Мозъкът на Прийст започна да се съвзема от шока. — Как така се е озовала в затвора? Мислех си, че е тук и спи.
	— Явно не е. Каква връзка имате с нея?
	— Аз съм баща й.
	— Тогава ще трябва да дойдете с мен до Силвър Сити.
	— До Силвър Сити? Откога е там?
	— Само от снощи. Не ни се искаше да я задържаме толкова дълго, но известно време отказваше да ни каже къде живее. Преди около час обаче се пречупи.
	Сърцето на Прийст се сви от жал към малкото му момиченце, опитало се да запази тайната на комуната. Очите му се насълзиха.
	Ченгето продължи:
	— Но дори и при това положение беше адски трудно да ви намеря. Накрая едни откачалки, размахващи разни пушкала на около седем-осем километра оттук, ме упътиха.
	Прийст кимна.
	— „Лос Аламос“.
	— Аха. Отпред имаха един огромен надпис: „Не признаваме юрисдикцията на правителството на Съединените щати“. Лайнари.
	— Знам ги — каза Прийст. Бяха дясно екстремистка организация, която се бе настанила в една отдалечена и изоставена ферма и сега я пазеше с мощни оръжия и мечтаеше да се бие срещу евентуално китайско нашествие. За нещастие те бяха най-близките съседи на комуната. — Защо сте арестували Флауър? Нещо лошо ли е направила?
	— Причината обикновено е такава — каза ченгето иронично.
	— Какво е направила?
	— Откраднала е от един магазин.
	— От магазин? — Защо хлапе, което има достъп до безплатен магазин, ще върши такива неща. — Какво е откраднала?
	— Един голям цветен плакат на Леонардо ди Каприо.


	На Прийст му се прииска да му фрасне един в зъбите, но това нямаше да помогне на Флауър, затова благодари на човека, че си е направил труда да дойде дотук и обеща, че двамата с майката на момичето след час ще отидат в участъка в Силвър Сити и ще приберат дъщеря си. Полицаят си тръгна доволен.
	Прийст отиде в бунгалото на Стар. То изпълняваше и функцията на медицински пункт. Стар нямаше специални медицински познания, но бе научила някои неща от баща си, който бе лекар, и майка си — медсестра. От дете бе свикнала с медицинска обстановка и дори бе помагала при раждания. Стаята й бе пълна с пакети бинтове, бурканчета с вазелин, аспирини, сиропи за кашлица и контрацептиви.
	Когато Прийст я събуди и й каза лошата новина, тя изпадна в истерия. Мразеше полицията почти колкото него. През шейсетте ченгета я биеха с палки по демонстрациите, ченгета провокатори и продаваха лош наркотик и веднъж даже я бяха изнасилили в един полицейски участък.
	Тя скочи от леглото и се нахвърли с юмруци върху Прийст. Той я стисна за китките и се опита да я успокои.
	— Трябва веднага да отидем и да я измъкнем оттам! — крещеше тя.
	— Точно така — отвърна той. — Първо се облечи, бързо!
	Тя спря да се бори.
	— Добре.
	Докато Стар обуваше дънките си, той се обади:
	— Казвала си ми, че на тринадесет години и теб са те арестували.
	— Аха, едно мръсно и дърто ченге, с висяща от устата цигара, ме хвана за циците и ми каза, че съм щяла да стана много хубава жена.
	— Няма с нищо да помогнеш на Флауър, ако отидеш там и се развикаш — предупреди я той. — Най-много и теб да арестуват.
	Това й помогна да се съвземе.
	— Прав си, Прийст. Трябва да се лигавим с тези мръсни педерасти, за нейно добро. — Среса косата си, хвърли бегъл поглед в малкото огледало и продължи: — Окей, готова съм да се потапям в лайната.
	Прийст винаги бе смятал, че когато си имаш работа с полицията, трябва да си облечен нормално. Той събуди Дейл и взе от него стария си тъмносин костюм. Сега бе собственост на комуната и Дейл го бе носил последен, за да се яви в съда, където жената, с която бе живял преди двадесет и пет години, най-после бе решила да се разведе с него. Прийст облече костюма върху работната си риза и върза двадесет и пет годишната си розово-зелена връзка. Обувките му отдавна се бяха скъсали, затова нахлузи отново сандалите. После двамата със Стар седнаха в плимута.
	Когато излязоха на асфалтирания път, Прийст каза:
	— Как така снощи не сме забелязали, че я няма?
	— Минах да й кажа лека нощ, но Пърл ми отвърна, че отишла до тоалетната.
	— И на мен ми поднесоха същото! Пърл сигурно е знаела къде е и я е прикрила! — Пърл, дъщерята на Дейл и Поем, дванадесетгодишна, беше първа приятелка на Флауър. — Върнах се по-късно, но свещите бяха изгасени и не исках да ги будя. Изобщо не ми мина през ума…
	— Ами как ще ти мине? Проклетото хлапе през целия си живот е прекарвало нощите тук. Няма причина да си мислиш, че може да е било някъде другаде.
	Влязоха в Силвър Сити. Полицейският участък бе до съда. Двамата пристъпиха в мрачното преддверие, украсено с пожълтели фотографии на отдавна умрели убийци. Рецепцията бе зад една стъклена витрина с интерком и зумер. Ченгето зад него каза:
	— С какво мога да ви помогна?
	Стар отвърна:
	— Казвам се Стела Хигинс и дъщеря ми е при вас.
	Ченгето ги огледа втренчено. На Прийст му се стори, че ги преценява що за родители могат да бъдат.
	След малко онзи каза:
	— Изчакайте малко, моля. — После изчезна.
	Прийст заговори тихо на Стар:
	— Трябва да се представим като уважаващи закона родители, ужасени от факта, че детето им си има проблеми с полицията. Към представителите на изпълнителната власт не изпитваме нищо друго, освен дълбоко уважение. Съжаляваме, че създаваме проблеми на тези толкова заети хора.
	— Ясно — отвърна Стар кратко.
	Отвори се врата и ченгето ги покани да влязат.
	— Господин и госпожа Хигинс — каза то и Прийст не го поправи. — Моля, последвайте ме.
	Той ги отведе в една заседателна стая, постлана със сив мокет и с функционална мебелировка.
	Флауър ги чакаше там.
	Някой ден щеше да стане прекрасна и пищна като майка си, но на тринадесет години тя бе все още длъгнесто и непохватно момиче. Сега бе начумерена, но сълзите бяха готови всеки момент да рукнат. Изглежда, нищо й нямаше. Стар я прегърна мълчаливо, после и Прийст направи същото.
	— Скъпа, ти в участъка ли преспа? — попита я след това Стар.
	Флауър поклати глава.
	— В някаква къща — отвърна тя.
	Ченгето обясни:
	— Законът в Калифорния е много строг. Малолетните не бива да бъдат затваряни под един и същи покрив с възрастните престъпници. Затова имаме две семейства в града, които са съгласни да поемат отговорността за младите нарушители през нощта. Флауър е прекарала нощта в дома на госпожица Уотърлоу, местната учителка, която освен това е и сестра на шерифа.
	Прийст се обърна към Флауър:
	— Добре ли беше?
	Детето кимна мълчаливо.
	Той се почувства по-добре. По дяволите, и по-лоши неща са се случвали на децата.
	Полицаят се намеси:
	— Моля седнете, госпожо и господин Хигинс. Аз отговарям за пускането в изпитателен срок и част от работата ми е да се занимавам и с детската престъпност в града.
	Седнаха.
	— Флауър е обвинена в кражба на постер, струващ 9.99 долара, от музикалния магазин в Силвър Сити.
	Стар се обърна към дъщеря си.
	— Не мога да разбера това — каза тя. — Защо ще крадеш постер на някаква си проклета кинозвезда?
	Флауър изведнъж кресна:
	— Просто го исках и това е! Просто го исках!
	После избухна в сълзи.
	Прийст каза на ченгето:
	— Бихме желали да приберем дъщеря си колкото е възможно по-скоро. Какво трябва да направим?
	— Господин Хигинс, трябва да подчертая, че максималното наказание за стореното от Флауър може да бъде затвор, докато навърши двадесет и една година.
	— Исусе Христе! — смая се Прийст.
	— Обаче едва ли ще приложат такава строга мярка за първо престъпление. Кажете ми, друг път Флауър правила ли е такива неща?
	— Никога.
	— Изненадани ли сте от стореното от нея?
	— Да.
	— Изумени сме — добави Стар.
	Ченгето започна да ги разпитва за това как живеят, мъчейки се да разбере дали се грижат добре за Флауър. На повечето въпроси отговаряше Прийст, давайки да се разбере, че са най-обикновени селскостопански работници. Не каза нищо за комуната, нито за вярата си. Полицаят попита дали Флауър ходи на училище и Стар отговори, че във винарната има училище за децата на работниците.
	Онзи, изглежда, остана доволен от отговорите. Флауър трябваше да подпише декларация, че ще се яви в съда след четири седмици, точно в десет часа сутринта. После ченгето помоли да се подпише и един от родителите и Стар се подчини. Нямаше нужда да внасят гаранция. Излязоха оттам за по-малко от час.
	Вече вън от участъка, Прийст каза:
	— Това съвсем не означава, че си лош човек, Флауър. Извършила си глупава постъпка, но ние те обичаме и ще те обичаме, както досега. Просто го запомни. И ще поговорим за това, когато се върнем у дома.
	Подкараха колата обратно към винарната. Известно време Прийст не можа да мисли за нищо друго, освен за дъщеря си, но сега, когато тя вече бе в безопасност, той започна да прехвърля в главата си всички последици, до които можеше да ги доведе нейното арестуване. Преди това комуната никога не бе привличала вниманието на полицията. Нямаше кражби, защото те не признаваха частната собственост. Понякога се сбиваха и се раздаваха юмруци, но комунарите сами се оправяха с това. Тук никой не бе умирал. Нямаха и телефон да повикат полицията. Никога не нарушаваха законите, с изключение на закона за наркотиците, но бяха много внимателни.
	Сега обаче тяхното място бе вече на картата.
	По-лош момент от този не можеше да се измисли.
	Нямаше какво да направи, освен да удвои и утрои вниманието си. Каза си, че не бива да обвинява Флауър. На нейната възраст той бе професионален крадец с арестантско досие, започнато три години преди това. Ако той не я разбере, кой ще я разбере?
	Включи радиото. На всеки кръгъл час имаше новини. Последната тема беше за заплахата от земетресение. „Губернаторът Майк Робсън ще се срещне утре сутринта с агенти от ФБР, за да обсъдят положението с групата «Проклятие от рая», която заплаши да предизвика земетресение — каза говорителят. — Говорител на Бюрото каза, че всички заплахи се вземат на сериозно, но повече не пожела да коментира предстоящата среща“.
	_Губернаторът ще направи изявлението си след срещата_, помисли си Прийст. Щеше му се радиото да бе споменало някакъв час кога щеше да се състои срещата.
	Беше вече към десет часа, когато се прибраха вкъщи. Колата на Мелъни я нямаше на полянката, служеща им за паркинг. Бе отишла да остави Дъсти при баща му за уикенда.
	Във винарната атмосферата бе привидно спокойна. Повечето от групата бяха отишли да плевят лозето, работейки без обичайните смехове и песни. Пред кухнята Холи, майката на синовете му Ринго и Смайлър, с мрачен израз запържваше лук, докато Слоу, винаги усещащ атмосферата, гледаше изплашено и белеше ранни картофи, току-що извадени от градината. Дори Дъбака изглеждаше примирен, навел се над тезгяха, режейки някаква дъска с триона.
	Щом видяха Стар и Прийст да се връщат с Флауър, всички оставиха работата си и се насочиха към храма. Когато имаше някаква криза, винаги се събираха там, за да я обсъдят. Ако бе някакъв дребен въпрос, това ставаше обикновено в края на деня, но сега бе важно и не биваше да се отлага.
	На път за храма Прийст и семейството му бяха настигнати от Дейл и Поем и дъщеря им Пърл.
	Дейл, дребен мъж с късо подстригана коса, беше най-обикновено изглеждащият човек от групата. Обаче бе един от най-важните — беше специалист винар и отговаряше за правилното смесване на виното от различни реколти. Но според Прийст той се отнасяше към комуната като към всяко друго село. Дейл и Поем бяха първото семейство, което си направи фамилно бунгало. Поем беше тъмнокожа жена с френски акцент. Беше малко дивачка — Прийст я познаваше, бе спал много пъти с нея, — но с Дейл като че ли стана по-питомна. Дейл беше един от малкото, които можеха безболезнено да се пренагласят към нормалния живот отвън, ако, разбира се, решеше да напусне. Повечето от тях не биха го направили, Прийст го чувстваше, защото щяха да свършат в затвора, да се институционализират или да умрат.
	— Трябва да ти покажа нещо — каза Дейл.
	Прийст забеляза как двете момичета си размениха бързи погледи. Този на Флауър обвиняваше, докато Пърл изглеждаше изплашена и гузна.
	— Какво има пък сега? — попита Стар.
	Дейл заведе всички в единственото празно бунгало. В момента се използваше като занималня за по-големите деца. Вътре имаше грубо скована маса, няколко стола и шкаф с книги и моливи. В тавана имаше капандура, от която се излизаше в тясното пространство между него и полегатия покрив. Сега капандурата бе отворена и на нея бе подпряна стълба.
	Прийст с ужас си помисли, че вече знае какво предстои.
	Дейл запали свещ и се качи по стълбата. Прийст и Стар го последваха. Горе, в таванския мрак, разпръсван от треперливата светлина на свещта, тримата видяха тайната на момичетата — кашон, пълен с евтина бижутерия, гримове, модни дрешки и списания за тийнейджъри.
	Прийст каза тихо:
	— Всички онези неща, които сме ги възпитали да смятат, че нямат никаква стойност.
	— Ходят до Силвър Сити на стоп — каза Дейл. — През изминалите четири седмици са го правили три пъти. Вземат тези дрешки и се преобличат в тях.
	Стар попита:
	— А какво правят, като отидат там?
	— Мотаят се по улиците, разговарят с момчета и крадат от магазините.
	Прийст бръкна в кашона и извади тясна синя тениска с една-единствена оранжева ивица. Бе найлонова, ефирна и кичозна. Това бе облекло, което презираше — нито топлеше, нито предпазваше, нито пък правеше каквото и да било, освен да скрива красотата на човешкото тяло с помощта на слой грозота.
	С тениската в ръка той се спусна по стълбата, последван от Стар и Дейл.
	Двете момичета изглеждаха като убити.
	Прийст каза:
	— Хайде да отидем в храма и да го обсъдим с останалите.
	През това време всички вече се бяха събрали, включително и децата. Седяха на пода, кръстосали крака пред себе си, и чакаха.
	Както винаги, Прийст седна в средата. На теория обсъждането бе демократично и в комуната не трябваше да има водачи, но той и Стар доминираха във всички събрания. Прийст насочваше диалога към изхода, желан от него, като обикновено задаваше въпроси, вместо да изразява мнение. Ако някоя идея му харесваше, той насърчаваше дискусията в нейна полза. Ако искаше да отхвърли някой проект, питаше откъде знаят, че той ще даде резултат. Ако обаче настроението на събранието бе срещу него, той се преструваше на принуден да се съгласи и по-късно променяше решението.
	— Кой иска да започне? — попита Прийст.
	Заговори Анет. Беше майчински тип жена на около четиридесет и вярваше, че проявяването на разбиране дава подобри резултати от заклеймяването.
	— Може би Флауър и Пърл трябва да започнат с това да ни кажат при кого са ходили в Силвър Сити — предложи тя.
	— За да се срещаме с хора — отвърна предизвикателно Флауър.
	Анет се усмихна:
	— Искаш да кажеш с момчета.
	Флауър вдигна рамене.
	Анет продължи:
	— Е, това според мен е разбираемо… но защо е трябвало да крадете?
	— За да изглеждаме добре!
	Стар въздъхна отчаяно:
	— А какво им има на всекидневните ви дрехи?
	— Мамо, бъди сериозна, моля те — насмешливо отвърна Флауър.
	Стар се наведе напред и я плесна през лицето.
	Флауър ахна. На бузата й се появи червен отпечатък.
	— Никога повече да не ми говориш с такъв тон — каза Стар. — Току-що са те хванали да крадеш и аз трябваше да те измъквам от участъка, затова не се дръж така, сякаш аз съм глупачката.
	Пърл заплака.
	Прийст въздъхна. Бе предвидил, че ще стане така. На дрехите от безплатния магазин им нямаше нищо. Имаха дънки и джинси във всякакви разцветки — сини, черни или тъмни, дънкови ризи, тениски в бяло, сиво, червено и жълто, сандали и ботуши, дебели вълнени пуловери за зимата, водонепромокаеми якета за работа в дъжд. Но тези дрехи се носеха от всички и се връщаха, за да ги вземе друг, който има нужда от тях, и така бе от години насам. Разбира се, че децата ще искат нещо по-различно. Преди тридесет и пет години Прийст бе откраднал едно яке с _Бийтълс_ на гърба, и то от магазин.
	Поем се обърна към дъщеря си:
	— Пърл, скъпа, ти не харесваш дрехите си?
	Между две хълцания тя отвърна:
	— Искахме да приличаме на Мелъни.
	— А-а — каза Прийст и всичко му стана ясно.
	Мелъни продължаваше да носи дрехите, с които бе дошла — миниатюрни блузки, които оставяха корема оголен, минижупи или къси панталони и много приятни за окото шапчици. Изглеждаше много шик и секси. Никак не бе изненадващо, че момичетата я бяха приели като модел.
	Дейл каза:
	— Трябва да поговорим с Мелъни.
	Тонът му бе уклончив. На повечето от тях не им се искаше да казват нищо, което би прозвучало, като че ли критикуват Прийст.
	Прийст премина в отбрана. Той бе довел Мелъни тук и той бе неин приятел. Но тя бе и ключова фигура в плана му. Беше единствената, която би могла да разбере данните от дискетата на Майкъл. Те в момента се намираха в нейния лаптоп. Прийст не биваше да им позволява да я нападат.
	— Никога не караме хората, които идват тук, да променят дрехите си — каза той. — Отначало те износват дрехите си, с които са дошли, правилото винаги е било такова.
	Обади се и Аляска. Бивша учителка, тя бе дошла тук преди десет години с приятелката си Джус. Били отритнати от жителите на малък градец, след като се разбрало, че са лесбийки.
	— Не става въпрос само за дрехите й — каза тя. — Мелъни почти не работи.
	Джус кимна в съгласие.
	Прийст възрази:
	— Виждал съм я в кухнята да мие съдове, да пече сладки.
	Аляска сякаш се изплаши, но настоя:
	— Само лека домакинска работа. Не работи на лозето. Тя просто е пътничка, Прийст.
	Стар видя, че около Прийст става напечено и побърза да му се притече на помощ:
	— Имали сме много такива хора. Спомнете си каква бе Холи, когато дойде за първи път.
	Холи беше също като Мелъни — хубаво момиче, привлечено отначало от Прийст, а чак след това от комуната.
	Холи се усмихна унило.
	— Признавам си. Бях мързелива. Но после се почувствах зле, че не участвам като всички. Никой нищо не ми е казвал. Просто разбрах, че ще се почувствам по-щастлива, ако допринасям с нещо в работата.
	Обади се и Гардън. Бивша наркоманка, тя бе на двадесет и пет, но изглеждаше на четиридесет.
	— Мелъни оказва лошо влияние. Говори на децата за попмузика, концерти и други такива глупости.
	Прийст каза:
	— Очевидно ще трябва да поговорим малко с Мелъни, като се върне от Сан Франциско. Знам, че ще се разстрои много, като разбере какво са направили Флауър и Пърл.
	Дейл обаче не бе доволен:
	— Това, което притеснява мнозина от нас…
	Прийст се намръщи. Излизаше, като че ли цялата група е приказвала зад гърба му. _Исусе Христе, да не би да се готви бунт?_ Той се погрижи неудоволствието да проличи в тона му:
	— Е? Кое притеснява мнозина от вас?
	Дейл преглътна.
	— Мобифонът и компютърът й.
	До долината не идваше ток, затова имаха съвсем малко електрически уреди — така у тях се бе развило нещо като нетърпимост към телевизори и видеоапарати. Прийст трябваше да ходи до колата си, за да чуе новините по радиото. Гледаха с презрение на всичко електрическо. Уредите на Мелъни, които зареждаше от контактите в обществената библиотека в Силвър Сити, бяха предизвикали няколко неодобрителни погледи. Сега няколко души изразиха с кимане съгласието си.
	Имаше обаче причина Мелъни да задържи мобифона и компютъра си. Но Прийст не можеше да я обясни на Дейл. Той не беше Оризар. Въпреки че бе пълноправен член на групата и бе тук от години, Прийст не бе сигурен дали ще се съгласи с плана за земетресение и дали няма да се уплаши.
	Разбра, че трябва да приключва въпроса. Заплашваше да излезе от контрол. С недоволни хора можеш да се оправиш само ако разговаряш поотделно с всеки един, а не в колективна дискусия, където те се подкрепяха.
	Но преди да успее да каже нещо, намеси се и Поем:
	— Прийст, не става ли нещо тук? Нещо, което не ни казваш? Изобщо не можах да разбера защо вие със Стар трябваше да отсъствате цели две седмици и половина.
	Сонг, подкрепяйки Прийст, каза:
	— Е-е, това вече е недоверчив въпрос.
	Групата се разпадаше, Прийст виждаше това. Беше неизбежна последица от факта, че трябва да напуснат долината. Нямаше и помен от никакво чудо, както той бе загатнал в началото. Всички виждаха, че наближава краят на техния свят.
	Стар рече:
	— Мисля, че казах на всички. Имам чичо, който умря и остави работите си объркани. А аз съм единствената му роднина, затова трябваше да отида и да помогна на адвокатите да оправят нещата.
	_Достатъчно._
	Прийст знаеше как да задуши протест още в началото му. Гласът му прозвуча решително.
	— Мисля, че обсъждаме този въпрос в много лоша атмосфера — каза той. — Съгласни ли сте?
	Всички бяха съгласни, разбира се. Повечето от тях кимнаха.
	— Какво трябва да направим обаче? — Прийст погледна към десетгодишния си син, тъмнокосо момче със сериозни очи. — Какво ще кажеш, Ринго?
	— Да медитираме заедно — отвърна момчето.
	Това бе отговорът, който всеки от тях би дал.
	Прийст се огледа.
	— Всички ли сте съгласни с предложението на Ринго?
	Всички бяха съгласни.
	— Тогава да се приготвим.
	Всеки зае позата, която му бе най-приятна. Някои легнаха по гръб, други се свиха в ембрионална поза, а един-двама просто лежаха като заспали. Прийст и още няколко души седяха с кръстосани крака, отпуснали ръце на коленете, със затворени очи и вдигнати към небето лица.
	— Отпуснете малкото пръстче на левия си крак — започна Прийст със спокоен, проникновен глас. — После четвъртия пръст, после третия, после втория и накрая големия. Отпуснете цялото си стъпало… целия си глезен… целия си прасец.
	Докато бавно правеше описание на цялото тяло, в храма се възцари атмосфера на несмущаван покой. Дишането на хората се забави, телата им ставаха все по-неподвижни и лицата им постепенно приеха спокойния израз на медитацията.
	Най-сетне Прийст бавно отрони една-единствена сричка:
	— Ом.
	Цялата група отговори като един:
	— Оммм…
	_Моят народ._
	_Дано да живее вечно!_


>>	6.

	Срещата в губернаторството бе определена за дванадесет часа. Сакраменто, столицата на щата, бе на два часа път с кола. Джуди тръгна от къщи в девет и четиридесет и пет, за да има известно време в резерва заради претовареното движение.
	Помощникът, с когото щеше да се проведе срещата, Ал Хънимун, бе известна фигура на политическата сцена в Калифорния. Официално заемащ длъжността секретар на кабинета, той всъщност бе палачът на офиса. Винаги когато губернаторът Робсън поискаше да прокара магистрала през някоя живописна местност, да построи атомна електростанция, да уволни хиляда държавни служители или да предаде верен приятел, той натоварваше Хънимун да му върши мръсната работа.
	Двамата бяха колеги от двадесет години. Когато се запознали, Майк Робсън бил още щатски конгресмен, а Хънимун току-що се бил дипломирал от факултета по право. Хънимун беше избран за ролята на лошия герой, защото бе чернокож и губернаторът много точно бе пресметнал, че пресата няма да се захване да хули негър. Тези либерални дни отдавна бяха отминали, обаче през това време Хънимун се бе превърнал в изкусен и убийствено безскрупулен политически работник. Никой не го обичаше, но мнозина се страхуваха от него.
	Заради имиджа на Бюрото Джуди искаше да му направи добро впечатление. Случаите, когато някой политик проявеше интерес към разследвания на ФБР, не бяха толкова чести. Джуди си даваше сметка, че нейната работа по този случай завинаги ще оформи отношението на Хънимун към Бюрото и към изпълнителната власт изобщо. Личният допир винаги дава по-ясен поглед върху нещата, отколкото докладите и статистиките.
	ФБР обича да се показва всемогъщо и непогрешимо. Обаче напредъкът й бе толкова незначителен, че щеше да й бъде малко трудно да заеме тази поза, особено пък пред такъв твърд задник като Хънимун. Освен това — не беше в нейния стил. Възнамеряваше просто да изглежда ефективна и да вдъхва доверие.
	А имаше и друга причина да се представи добре пред него. Искаше губернаторът Робсън да отвори вратичка за диалог с „Проклятие от рая“. Един намек, че губернаторът ще преговаря, може би щеше да накара ония откачалки да задържат малко топката. И ако те отговореха с опит да се свържат с него, това можеше да даде на Джуди допълнителна информация кои са. В момент това бе единственото нещо, което измисли, за да ги хване. Всички други нишки биха отвели разследването в задънена улица.
	Помисли си, че може би ще е трудно да накара губернатора да направи такъв намек. Няма да ще да създава впечатление, че се вслушва в искания на терористи, за да не насърчава останалите. Но все пак сигурно имаше начин намекът да бъде изразен така, че да го разбере само „Проклятие от рая“.
	Този път не бе облякла Армани костюма си. Интуицията й подсказа, че Хънимун би се размекнал, ако това изобщо бе възможно, само пред създаващ впечатление на усърден държавен служител човек. Затова бе облякла стоманеносив костюм с панталон, беше прибрала косата си в стегнат кок и пистолетът й висеше на хълбока. А в случай че това се окажеше прекалено строго, бе сложила малки перлени обички, подчертаващи дългата й шия. Никога не е зле да изглеждаш привлекателна, каза си тя.
	Запита се дали Майкъл Куъркъс я намира за привлекателна. Той беше страхотен — жалко, че е толкова избухлив. Майка й би го одобрила. Джуди си спомни думите й: „Обичам мъже, поемащи отговорност“. Куъркъс се обличаше добре, някак си небрежно-елегантно. Запита се какво ли е тялото му под дрехите. Може да е космат като маймуна — тя не обичаше такива мъже. Може би е с бледа и отпусната кожа, но май не ще да е така — стори й се стегнат и в добра форма. Хвана се, че си представя Куъркъс гол и се ядоса на себе си. _Последното, което ми трябва, е някакъв си избухлив и готин откачалник._
	Реши да се обади предварително и да провери къде може да паркира. Набра телефона на губернаторството по мобифона си и се свърза със секретаря на Хънимун.
	— Имам определена за дванадесет часа среща с господин Хънимун и се питам дали мога да паркирам колата си около Капитол Билдинг. За първи път идвам в Сакраменто.
	Секретарят бе млад мъж.
	— Нямаме паркинг за посетители на офиса, но на следващата пресечка има подземен паркинг.
	— Къде точно?
	— Входът му е на Десета улица, между пресечките с улиците K и L. А Капитол Билдинг се намира на Десета улица, между L и M. Това е буквално на една минутка път. Обаче срещата ви е определена не за дванадесет, а за единадесет и половина.
	— Какво?
	— Срещата ви е определена за единадесет и половина.
	— Да не са променили часа?
	— Не, мадам, от самото начало си беше за единадесет и половина.
	Джуди побесня. Да закъснее означаваше да направи лошо впечатление, преди дори да си е отворила устата. Тази работа вече вървеше към лошо. Потисна гнева си.
	— Сигурно някой е сбъркал нещо. — Погледна часовника си. Ако караше като луда, щеше да бъде там след деветдесет минути. — Няма проблеми. Тръгнала съм малко по-рано. Ще съм навреме — излъга тя.
	— Много добре.
	Стъпи на газта и видя как стрелката бавно се изкачи до сто и шестдесет. За щастие движението не бе натоварено. По-голямата част от трафика се движеше по отсрещното платно — към Сан Франциско.
	За часа на срещата я бе уведомил Брайън Кинсайд, а това означаваше, че и той щеше да закъснее. Пътуваха отделно един от друг, защото той имаше и друга среща в тамошния клон на ФБР. Джуди набра офиса в Сан Франциско и се свърза със секретарката на ГСА.
	— Линда, Джуди се обажда. Би ли се свързала с Брайън да му кажеш, че помощник-губернаторът ще ни приеме в единадесет и половина, а не в дванадесет?
	— Мисля, че той го знае — отвърна Линда.
	— Не, не знае. Той ми каза дванадесет. Виж дали ще успееш да се свържеш с него и да го предупредиш.
	— Добре.
	— Благодаря. — Джуди затвори и се съсредоточи в карането.
	Няколко минути след това чу воя на сирената.
	Погледна в огледалото и видя познато боядисаната кола на Калифорнийската пътна полиция.
	— Мамка му, не мога да повярвам! — изруга тя.
	Веднага отби и рязко натисна спирачките. Полицейската кола спря зад нея. Тя отвори вратата.
	Гласът от мегафона прогърмя:
	— ОСТАНЕТЕ В КОЛАТА!
	Тя извади картата на ФБР и изпъна ръка така, че ченгето да я види. После излезе от колата.
	— ОСТАНЕТЕ В КОЛАТА!
	Долови нотка на страх в гласа на полицая и видя, че той е сам. Въздъхна. И просто си представи глупавата ситуация — застреляна от ченге новобранец.
	Джуди вдигна високо ръка с картата.
	— ФБР! — викна тя. — Погледнете, за бога!
	— ВЛЕЗТЕ ОБРАТНО В КОЛАТА!
	Тя погледна часовника си. Беше десет и половина. Трепереща от отчаяние, се тръшна на седалката, но остави вратата отворена.
	Минаха няколко дълги минути на влудяващо чакане.
	Накрая полицаят се приближи до нея.
	— Причината, поради която ви спирам, е, че карахте със сто петдесет и осем километра в час и…
	— Само хвърли един поглед тук — прекъсна го Джуди нетърпеливо, вдигайки картата пред погледа му.
	— Какво е това?
	— Карта на ФБР, ето какво е, за бога! Аз съм агент и съм по спешна служебна задача, а вие ме бавите!
	— Е, ама не изглеждате като…
	Тя изхвръкна от седалката като ужилена и го стресна. Спря се пред него и размаха пръст под носа му:
	— Само не ми казвай, че не приличам на шибан агент! Ти не можеш да разпознаеш една карта на ФБР, камо ли да знаеш как изглеждат агентите му.
	Отметна назад пешовете на сакото, за да му даде възможност да види кобура.
	— Мога ли да видя книжката ви, моля?
	— Не, по дяволите! Тръгвам веднага и до Сакраменто ще карам със сто петдесет и осем километра в час, ясно ли ти е?
	Седна отново в колата.
	— Не можете да го направите — каза той.
	— Оплачи се писмено на конгресмена си — отвърна тя, тресна вратата и потегли.
	Премести се на лявата лента, бързо набра сто и шестдесет и погледна часовника. Бе изгубила по-малко от пет минути. Все още можеше да успее.
	Беше изтървала нервите си с този полицай. Той щеше да докладва на началника си, който щеше да се оплаче на ФБР. Джуди щеше да получи мъмрене. Но ако се бе държала учтиво, щеше още да е там.
	— Мамка му! — измърмори ядосано.
	В единадесет и двадесет бе на отбивката за центъра на Сакраменто. В единадесет и двадесет и пет влизаше в подземния гараж на Десета улица. Загуби цели две минути, докато намери място. После изтича по стълбите и тичешком пресече улицата.
	Капитол Билдинг беше голям дворец, построен от бял камък, приличен на сватбена торта и разположен в безупречно поддържана градина, обрамчена от високи палми. С бърза стъпка тя прекоси мраморното фоайе, спря се пред огромна врата с надпис „ГУБЕРНАТОР“ над нея, пое няколко пъти въздух да успокои дишането си и погледна часовника.
	Беше точно единадесет и тридесет. Бе дошла навреме. Бюрото нямаше да изглежда несериозна институция.
	Отвори тежките двойни крила на вратата и влезе.
	Намери се в огромно фоайе, командвано от секретар зад невероятно голямо бюро. Покрай едната стена имаше цяла редица столове, където, за своя изненада, видя Брайън Кинсайд да седи и да чака със спокойно отпуснато лице, облечен в безупречен сив костюм, с прилежно сресана бяла коса, изобщо нямащ вид на човек, търчал дотук, за да дойде навреме. Изведнъж усети, че се поти.
	Когато Кинсайд я забеляза, тя долови проблясък на изненада в очите му, който той побърза да угаси.
	— Ъ-ъ… здрасти, Брайън — каза тя приветливо.
	— Добрутро — отговори той и отвърна поглед.
	Не й благодари, че се е обадила и го е предупредила, че срещата е по-рано.
	— Кога дойде? — попита го тя.
	— Преди няколко минути.
	Това означаваше, че е знаел за точния час на срещата. А на нея бе казал, че е предвидена с половин час по-късно. Дали не бе я заблудил нарочно? Та това беше просто детска постъпка.
	Преди да успее да заключи каквото и да било, от страничната врата излезе млад чернокож мъж и се обърна към Брайън:
	— Агент Кинсайд?
	Той се изправи:
	— Аз съм.
	— А вие сигурно сте агент Мадъкс. Господин Хънимун ще ви приеме веднага.
	Те го последваха по коридор и кривнаха зад един ъгъл. Без да спира, той заобяснява:
	— Наричаме това Подковата, защото кабинетите тук са разположени от трите страни на правоъгълник.
	Някъде към половината на втората страна те минаха през още едно фоайе, в което този път имаше две секретарки. На един от кожените дивани бе седнал млад мъж, стиснал папка под мишница. Джуди се досети, че оттук се влиза в личния офис на губернатора. След още няколко крачки двамата бяха въведени в кабинета на Хънимун.
	Той бе едър мъж, чиято безупречно подстригана коса бе започнала да побелява. Беше без сако и черните му тиранти се виждаха. Ръкавите на бялата му риза бяха навити, обаче копринената връзка бе стегната плътно до колосаната яка. Той свали очилата със златни рамки и се изправи. Лицето му, тъмно и правилно изваяно, имаше строго изражение. С една дума „с мен шега не бива“. Спокойно би могъл да мине за полицейски лейтенант, само дето бе много добре облечен.
	Въпреки внушителния си вид, маниерите му бяха сърдечни. Стисна ръцете им поред и каза:
	— Благодаря ви много, че дойдохте дотук чак от Сан Франциско.
	— Няма проблем — отвърна Кинсайд.
	Седнаха.
	Без всякакви предисловия Хънимун започна:
	— Каква е вашата оценка на ситуацията?
	Кинсайд отвърна:
	— Ами, сър, вие подчертахте, че искате да се видите с агента, който се занимава със случая, затова повиках Джуди да ви въведе в обстановката.
	Джуди веднага подхвана:
	— Опасявам се, че още не сме хванали тези хора. — Тя се изруга за това, че започна с извинение. _Давай с положителни изречения!_ — Сигурни сме, че не са свързани с кампанията „Зелена Калифорния“. Това се оказа слаб опит да се отклони разследването в погрешна посока. Не знаем кои са, но мога да ви кажа някои важни неща, които разбрахме за тях.
	— Продължавайте, моля — каза Хънимун.
	— Първо. Лингвистичният анализ на заплахата ни разкри, че имаме работа не с един човек, а с група.
	Кинсайд подхвърли:
	— Е, най-малко с двама души.
	Джуди го изгледа сърдито, но той не я погледна.
	Хънимун раздразнено каза:
	— Е, последно кое? Двама или трупа?
	Джуди усети как се изчервява.
	— Съобщението е съчинено от мъж, но е писано от жена, така че са най-малко двама. Още не знаем дали има и други.
	— Добре. Но моля ви, бъдете точна.
	Нещо не вървеше.
	Джуди продължи:
	— Второ. Тези хора не са луди.
	Кинсайд отново се обади:
	— Е, не в клиничния смисъл на думата. Но със сигурност не са нормални.
	Той се засмя, сякаш бе казал остроумна шега.
	Джуди го изпсува наум, задето подкопава позициите й.
	— Хората, които извършват престъпления, могат да бъдат разделени на два типа: организирани и неорганизирани. Неорганизираните действат под влияние на момента, използват каквито оръжия им попаднат подръка и избират жертвите си случайно. Именно те са истински лудите.
	Хънимун бе заинтригуван.
	— А другият тип?
	— Организираните съставят план, носят предварително подбрано оръжие и нападат предварително набелязаната жертва, следвайки някакъв логичен критерий.
	— Те пак са луди, но по различен начин — вметна Кинсайд.
	Джуди се опита да не му обръща внимание.
	— Такива хора може и да са болни, но със сигурност не са откачени. Трябва да ги смятаме за рационални и да се опитаме да предугадим ходовете им.
	— Така. Значи „Проклятие от рая“ са организирани.
	— Съдейки по лингвистичния анализ на заплахата им — да.
	— Вие разчитате доста на този лингвистичен анализ — каза Хънимун скептично.
	— Това е много добър инструмент.
	Кинсайд добави:
	— Но не може да замести добрата следователска работа. Тъй или иначе, в момента само с това разполагаме.
	Намекът бе направен така, че да изглежда, сякаш са принудени да се задоволят само с лингвистичния анализ, защото Джуди не е успяла да свърши добрата следователска работа. Чувствайки, че изпада в отчаяние, тя поднови напъна си:
	— Имаме работа с отчаяни хора, което означава, че ако не могат да предизвикат земетресение, ще опитат нещо друго.
	— Като например?
	— Ами някой от обикновените терористични актове. Взривяване на бомба, вземане на заложници, убийство на виден политик.
	Кинсайд каза:
	— Ако предположим, че разполагат с такива възможности, разбира се. Засега няма такива признаци.
	Джуди пое дълбоко дъх. Имаше още нещо, което трябваше да каже, и нямаше начин то да бъде избегнато.
	— Тъй или иначе, не мисля, че мога да отхвърля възможността те да са способни да предизвикат земетресение.
	— _Какво?_ — възкликна Хънимун.
	Кинсайд се изсмя подигравателно.
	Джуди продължи упорито:
	— Вероятността не е голяма, но може да се приеме. Точно това ми каза и най-добрият специалист, професор Куъркъс. Ще се чувствам пренебрегнала служебните си задължения, ако не ви го кажа.
	Кинсайд се облегна назад и преметна крак върху крак.
	— Джуди ти обясни всичко като по учебник, Ал — каза му той с тон „абе наши хора сме си“. — А сега може би аз трябва да ти обясня как изглежда това през призмата на възрастта и опита.
	Джуди втренчи поглед в него. _Ще те скъсам за това, Кинсайд, дори ако то бъде последното нещо в живота ми. През цялата среща ти подлагаше само динени кори. Ами какво ще стане, ако наистина предизвикат земетресение бе, задник такъв? Какво ще кажеш на близките на загиналите?_
	— Моля, продължете — каза Хънимун на Кинсайд.
	— Тези хора не могат да предизвикат земетресение и изобщо не са на ти с електростанциите. Интуицията ми подсказва, че тоя тип се мъчи да впечатли приятелката си. Подплашил е правителството, ФБР търчи насам-натам като зеленогъза муха и всяка вечер Джон Трут разправя за това. Изведнъж той се превръща в голяма работа и мацето му го гледа и си вика: „Бре-ей!“
	Джуди се почувства адски унизена. Кинсайд бе подложил на съмнение разкритията й, а след това бе облял с кал всичко, казано от нея. Очевидно е било планирано и сега тя със сигурност разбра, че е била заблудена за часа на срещата. Цялата работа бе тя да бъде дискредитирана, като в същото време Кинсайд се покаже в добра светлина. Доповръща й се.
	Хънимун внезапно се изправи.
	— Ще посъветвам губернатора да не предприема никакви действия. — После прибави с нетърпящ възражение глас: — Благодаря и на двама ви.
	Джуди разбра, че е твърде късно да го моли да отваря вратичка за диалог с терористите. Моментът бе минал. А и без това всяко нейно предложение щеше да бъде омаловажено от Кинсайд. _Ами ако всичко е истина? Ако наистина могат да го направят?_
	Кинсайд каза:
	— Ако можем да ви помогнем с нещо, само ни се обадете.
	В погледа на Хънимун проблесна едва забележима подигравка. Едва ли имаше нужда от покана, за да използва услугите на ФБР. Но учтиво протегна ръка за довиждане.
	След няколко секунди Джуди и Кинсайд бяха вече отвън.
	Джуди мълчеше през целия път, докато минаваха през Подковата и слизаха в мраморното фоайе. Там Кинсайд спря и каза:
	— Много добре се справи, Джуди. Не се притеснявай за нищо.
	Едва успяваше да прикрие хапливата нотка в гласа си.
	Тя твърдо реши да не му дава да разбере колко всъщност е разтърсена. Искаше й се да му се разкрещи, но си наложи да отвърне спокойно:
	— Мисля, че си свършихме работата.
	— И още как. Къде е колата ти?
	— В паркинга отсреща — посочи тя с палец през рамо.
	— Аз съм в обратна посока. Ще се видим после.
	— Да.
	Джуди го гледа известно време в гърба, докато той се отдалечаваше, после се извърна и тръгна към паркинга.
	Пресичайки улицата, тя видя отсреща сладкарски магазин. Влезе и си купи кутия шоколадови бонбони.
	Докато стигне до Сан Франциско, изяде всичките.


>>	7.

	Прийст трябваше да прави нещо, за да не полудее от напрежение. След събирането в храма отиде на лозето и започна да плеви. Денят беше горещ, той скоро се изпоти и хвърли ризата.
	Стар работеше до него. След около час погледна часовника си.
	— Време е за почивка — обяви тя. — Дай да чуем новините.
	Седнаха в колата на Прийст и включиха радиото. Новините бяха същите, каквито ги знаеха. Прийст изскърца със зъби.
	— По дяволите, тоя губернатор трябва да каже нещо!
	Стар попита:
	— Не очакваме веднага да се съгласи, нали?
	— Не, но си мислех, че може да има някакво съобщение, може би само намек за разговор. По дяволите, замразяването строежа на нови електростанции не е откачена идея. Милиони калифорнийци сигурно са съгласни с нея.
	Стар кимна.
	— Мамка му, в Лос Анджелис вече не може да се диша от това замърсяване! Просто не мога да повярвам, че хората са съгласни да живеят така.
	— Обаче нищо не правят.
	— Е, през цялото време сме смятали, че ще трябва да им направим една малка демонстрация преди това.
	— Аха. — Прийст се поколеба, после изведнъж изтърси: — Страх ме е, че това няма да проработи.
	— Кое, сеизмичният вибратор ли?
	Той отново се поколеба. С никого не би могъл да бъде така откровен, както със Стар, но вече почти съжаляваше, че е изразил съмнение. Обаче бе започнал, значи трябваше и да довърши.
	— Цялата работа — каза той. — Страхувам се, че няма да има земетресение и тогава сме загубени.
	Тя бе малко шокирана, личеше си. Беше свикнала да го вижда винаги уверен в това, с което се захваща. Никога преди не го бе виждала такъв.
	Докато се връщаха обратно към лозето, тя каза:
	— Направи нещо тази вечер с Флауър.
	— Какво искаш да кажеш?
	— Обърни й малко внимание. Направете нещо. Ти винаги си играеш само с Дъсти.
	Дъсти беше на пет години. Беше му лесно да се забавлява с него. Детето се очароваше от всичко. Флауър бе на тринадесет — възраст, при която делата на възрастните изглеждаха на децата глупави. Прийст тъкмо се накани да й изтъкне това, когато се сети, че има друга причина тя да му го каже.
	_Тя мисли, че утре може да умра._
	Мисълта го плесна като камшик. Знаеше, че този план със земетресението е опасен, разбира се, но той си бе представял опасността само в такъв смисъл, че комуната може да остане без водач. Не си бе представял, че Флауър може да остане сама на този свят на тринадесетгодишна възраст.
	— Какво бих могъл да правя с нея?
	— Иска да се научи да свири на китара.
	Това бе ново за Прийст. Самият той не бе кой знае какъв китарист, но можеше да свири кънтри и прост блус, а това бе достатъчно като начало. Сви рамене.
	— Добре, още тази вечер започваме.
	Те отново се хванаха за работа, но само след няколко минути Слоу, ухилен до уши, извика:
	— Хей, я вижте кой е дошъл.
	Прийст вдигна поглед над лозите. Човекът, когото очакваше, беше Мелъни. Бе отишла до Сан Франциско да остави Дъсти при баща му. Тя бе единственият човек, който можеше да каже на Прийст къде точно да използва сеизмичния вибратор, и той нямаше да е спокоен, докато тя не се прибереше. Но беше твърде рано за нея, пък и Слоу едва ли щеше да вдигне толкова шум за Мелъни.
	Видя, че по склона слиза някакъв мъж, следван от жена с дете на ръце. Прийст се намръщи. Понякога минаваше цяла година, без никой да дойде в долината. А тази сутрин оттук беше минало ченгето, сега пък и тези. Непознати ли бяха? Той присви очи. Провлачената походка на мъжа му бе ужасно позната. Гостът се приближи още малко и Прийст възкликна:
	— Боже мой, това не е ли Боунс?
	— Да, той е! — каза Стар с удовлетворение. — Майко мила!
	И се спусна към новодошлите. Спирит се присъедини към нея с радостен лай.
	Прийст я последва по-бавно. Боунс, чието истинско име бе Били Оуънс, беше Оризар. Но на него му харесваше, както си бяха нещата преди пристигането на Прийст. Харесваше му да живее ден за ден. Той постоянно се намираше в криза и обичаше да е пиян или друсан, а най-добре и двете. Свиреше на хармоника със завидно майсторство и беше най-добрия просяк, който комуната бе имала. Беше се присъединил към нея, но след около две години, като разбра, че строгият режим на Стар-Прийст ще се задържи дълго, Боунс напусна. А сега, след повече от двадесет години, отново се връщаше.
	Стар го прегърна, притисна го към себе си и го целуна по устните. Двамата известно време ходеха много сериозно. През ония времена всички мъже от комуната спяха със Стар, но Боунс й беше слабост. Прийст усети лек пристъп на ревност, като гледаше как Боунс притиска тялото на Стар към своето.
	Когато се разделиха, Прийст видя, че Боунс не изглежда добре. Винаги е бил слаб, но сега изглеждаше, сякаш всеки момент щеше да умре от глад. Имаше дълга коса и рошава брада, но именно брадата привлече погледа на Прийст. Бе някак си безцветна и космите висяха на кичури. Дънките и тениската му бяха мръсни и единият ток на каубойския му ботуш се бе откъртил и липсваше.
	_Дойде, защото е изпаднал в беда._
	Боунс представи жената като Деби. Тя бе по-млада от него, не повече от двадесет и пет, и хубава, с приятни черти на лицето. Момченцето й бе на осемнадесет месеца. И тя, и детето бяха слаби като Боунс.
	Беше време за обед. Заведоха Боунс в готварната. Обедът бе печени на фурна зеленчуци в сос от лющен ечемик и билки, отглеждани от Гардън. Деби яде лакомо и нахрани и детето, но Боунс хапна няколко залъка и запали цигара.
	Заговориха за миналото. Боунс каза:
	— Ще ви кажа за кое си спомням с най-голямо удоволствие. Един следобед, ето на онзи склон там отсреща. Стар ми обясни какво е това клитор. — Около масата се надигна лек смях. Беше малко смутен смях, но Боунс като че ли не забеляза и продължи: — Бях на двадесет години и изобщо не знаех, че хората могат да правят такива работи. Бях направо шашнат! Но тя ме накара да опитам. А какъв вкус! Леле-мале!
	— Много работи не знаеше — каза Стар. — Помня как ми се оплакваше, че всяка сутрин те боли глава и аз трябваше да ти обяснявам, че това става винаги когато предната нощ се насвяткаш като талпа. Ти изобщо не знаеше какво е това „махмурлук“.
	Тя майсторски смени темата. Едно време беше съвсем нормално на масата да се говори за такива неща като клитори, но откакто Боунс напусна, работите се промениха. Никой не бе предлагал да се забранят мръсотиите, беше си дошло естествено, откакто децата започнаха да разбират повече неща.
	Боунс бе нервен, смееше се много, мъчеше се да се покаже приятелски настроен, въртеше се и пушеше цигара от цигара. _Той иска нещо. И скоро ще ми каже какво е._
	След като почистиха масата и измиха съдовете, Боунс дръпна Прийст настрана и каза:
	— Искам да ти покажа нещо. Ела.
	Прийст вдигна рамене и тръгна с него.
	Докато вървяха, Прийст извади малка торбичка с марихуана и пакетче цигарени хартийки. Комунарите обикновено не пушеха марихуана през деня, защото това забавяше работата в лозето, но днес случаят бе по-особен и Прийст искаше да поотпусне нервите си. С привични движения, придобити от дълъг опит, той си сви цигара.
	Боунс облиза устни.
	— Гледам, не слагаш нищо вътре, така… малко по-силен шут, искам да кажа.
	— Ти какво използваш напоследък, Боунс?
	— По малко кафява захар от дъжд на вятър, сещаш се, нали… Така, колкото да ми държи главата права.
	_Хероин._
	Значи такава била работата. Боунс е станал наркоман.
	— Тук нямаме такива неща — каза Прийст. — Никой не ги използва.
	Прийст запали цигарата си.
	Когато стигнаха до поляната, където бяха паркирани колите им, Боунс каза:
	— Ето това е.
	Отначало Прийст не можа да разбере какво вижда. Беше камион, вярно, но какъв точно? Бе нашарен на яркочервени и жълти ивици, а отстрани имаше нарисувано огнедишащо чудовище и от устата му излизаха пламъци. Имаше и някакъв надпис.
	Боунс, който знаеше, че Прийст не може да чете, каза:
	— _Устата на Дракона._ Това е панаирджийска въртележка.
	Чак сега Прийст включи. Много от въртележките се монтираха на камиони и по този начин ставаха подвижни. Двигателят на камиона осигуряваше завъртането. После различните части се сгъваха и камионът можеше да се откара на друго място.
	Прийст му подаде цигарата и попита:
	— Твой ли е?
	Боунс пое дълбоко от цигарата, задържа дълго дима, преди да го изпусне.
	— От десет години си вадя хляба с това нещо. Трябва обаче да се поправи, а аз не мога да си го позволя. Затова трябва да го продам.
	Прийст разбра какво му предстои.
	Боунс дръпна още веднъж от цигарата, но не я върна.
	— Струва вероятно петнадесет хиляди долара, но аз й искам десет.
	Прийст кимна.
	— Сделката изглежда добра… за някои хора.
	— А защо не я купите вие? — попита Боунс.
	— Какво, по дяволите, да правим с тая въртележка, Боунс?
	— Добра инвестиция е. Ако някоя година реколтата ти се случи лоша, можеш да излезеш с тая въртележка и да изкараш някой и друг долар.
	Понякога им се случваха и лоши години. Нищо не можеха да направят срещу това. Но Пол Бийл винаги бе готов да им даде на кредит. Вярваше в идеалите на комуната, въпреки че не можа да живее с тях. Освен това знаеше, че на следващата година реколта пак щеше да има.
	Прийст поклати глава.
	— Няма начин. Но ти желая късмет, стари приятелю. Опитай другаде, сигурно ще намериш купувач.
	Боунс знаеше, че нищо няма да излезе, но въпреки това си придаде уплашен израз:
	— Хей, Прийст, искаш ли да научиш истината… Зле съм. Би ли могъл да ми дадеш назаем хиляда кинта? Това ще ми помогне да си стъпя на краката.
	_За да можеш да си дрогираш главата, забрави да добавиш. И след това, само няколко дни по-късно, пак ще бъдеш в същото положение._
	— Нямаме никакви пари — каза му Прийст. — Не ни трябват, не си ли спомняш?
	Боунс го изгледа лукаво.
	— Хайде, хайде, не може да не си скрил малко някъде!
	_И си мислиш, че ще ти кажа?_
	— Съжалявам, друже, не мога да ти помогна.
	Боунс кимна.
	— Кофти, човече. Искам да кажа, загазил съм я сериозно.
	Прийст продължи:
	— И не се опитвай да минеш зад гърба ми и да молиш Стар, защото ще получиш същия отговор. — Погрижи се гласът му да прозвучи малко по-грубо: — Чуваш ли?
	— Да бе, да бе — отвърна Боунс изплашено. — Бъди спокоен, Прийст, бъди спокоен.
	— Спокоен съм — отвърна Прийст.


	През целия следобед Прийст се притесняваше за Мелъни. Спокойно можеше да промени намерението си, да се върне при мъжа си или пък просто да се уплаши и да избяга нанякъде с колата. Тогава щеше да бъде свършен. Никой не би могъл да разбере данните от дискетата на Майкъл Куъркъс и къде трябва да прати сеизмичния вибратор.
	Но за негово голямо облекчение тя си дойде. Той й каза за арестуването на Флауър и я предупреди, че един-двама обвиняват за това нея и дрехите, които носи. Тя му отвърна, че ще си вземе работни дрехи от безплатния магазин.
	След вечеря той отиде в бунгалото на Сонг и взе китарата й.
	— Това нещо трябва ли ти? — попита я той вежливо.
	Никога не би казал: „Може ли да взема китарата назаем за малко?“, защото на теория цялата собственост бе обществена, така че китарата бе толкова негова, колкото и нейна, макар че лично тя я бе направила. Обаче на практика всеки питаше, преди да вземе нещо.
	Седна пред бунгалото си с Флауър и настрои китарата. Спирит легна срещу него и наострил уши, загледа с най-голямо внимание, сякаш той щеше да се учи да свири.
	— Повечето песни се свирят на три гами — започна Прийст. — Ако знаеш тези три гами, ще можеш да свириш девет от всеки десет песнички по цял свят.
	Показа й най-напред до мажор. Докато тя се мъчеше да притиска струните с нежните си пръсти, той разгледа лицето й на оскъдната вечерна светлина — съвършено чистата кожа, тъмната коса, зелените като на Стар очи, смръщените съсредоточено вежди. _Трябва да живея, за да се грижа за теб._
	Той се сети за себе си на тази възраст — вече престъпник с опит, умел, закоравял към насилието, изпълнен с омраза към ченгетата и с презрение към обикновените граждани, които бяха толкова тъпи, че се оставяха безропотно да ги обират. _На тринадесет години вече бях поел по кривия път._ Бе решен да предпази Флауър от това. Тя бе възпитана в комуна, където царяха мир и любов, недокосната от външния свят, покварил малкия Рики Грейнджър и превърнал го в престъпник, преди още да бе започнал да се бръсне. _Ти ще бъдеш добре, аз ще се погрижа за това._
	Тя изсвири гамата и Прийст си даде сметка, че именно тази песен му се е въртяла в главата, откакто Боунс бе пристигнал. Беше кънтри от шейсетте, което Стар много харесваше.
P>
	Покажи ми килията,
	покажи ми затвора,
	покажи ми затворника,
	чийто живот там е изтлял.
P$
	— Ще те науча да пееш една песничка. Майка ти много обичаше да я пее, когато ти беше бебе — каза й той и взе китарата от нея. — Спомняш ли си това?
P>
	Ще ти покажа младеж,
	който знае защо.
P$
	В главата му зазвуча неповторимият глас на Стар — нисък и сексапилен тогава, какъвто бе и сега.
P>
	Там да срещна съдбата
	отивам аз или ти.
	Аз или ти.
P$
	Прийст и Боунс бяха на една възраст, а Боунс умираше. За Прийст в това нямаше никакво съмнение. Скоро момичето и детето й щяха да го напуснат. Той щеше да остави тялото си да гладува, за да може да храни навика си. Някой ден може да превиши дозата или пък да се отрови с некачествен наркотик, а може просто да изтормози организма си до такава степен, че накрая да пипне пневмония. По един или друг начин той вече бе мъртвец.
	_Ако изгубя това място, ще стана също като. Боунс._
	Докато Флауър се мъчеше да изсвири гамата ми минор, Прийст лениво прехвърли в главата си идеята за завръщане към нормалното общество. Представи си как всеки ден ходи на работа, купува си чорапи и обувки, става притежател на телевизор и тостер. От самата мисъл му се повдигна. Никога не бе живял праволинейно. Бе получил възпитанието си в публичен дом, образованието — на улицата, за кратко време бе собственик на полузаконен бизнес и през по-голямата част от живота си — водач на една хипи комуна, прекъснала връзките си с външния свят.
	Спомни си единствената постоянна работа, която бе имал през живота си. На осемнадесет години започна работа при Дженкинсънови — семейството, което държеше магазина за напитки на тяхната улица. Тогава му се струваха много стари, но сега, като си ги спомнеше, май бяха на малко повече от петдесет. Намерението му бе да работи при тях точно толкова, колкото да разбере къде държат парите си и след това да ги открадне. Обаче стана така, че именно тогава научи някои неща за себе си.
	Откри, че може да смята невероятно бързо и безпогрешно. Всяка сутрин господин Дженкинсън слагаше десет долара на дребни монети и банкноти в касата. Докато клиентите купуваха, плащаха и получаваха ресто, Прийст или ги обслужваше сам, или от другия край на магазина чуваше как някой от двамата Дженкинсън казва сумата за плащане от някой клиент:
	— Долар и двадесет и девет, моля, госпожо Робъртс.
	Или:
	— Точно три кинта, сър.
	И цифрите като че ли сами се събираха и изваждаха в главата му. През целия ден Прийст знаеше точно колко пари има в касата и в края на деня можеше да каже на господин Дженкинсън общата сума, преди той да е преброил банкнотите.
	Често чуваше как господин Дженкинсън разговаря с доставчиците и скоро научи цената на едро и дребно на всеки артикул в магазина. От този момент нататък мозъкът му автоматично пресмяташе печалбата от всяка сделка и той се смая от това колко много правеха Дженкинсънови, без да крадат от никого.
	Той уреди нещата така, че да ги ограбят четири пъти за един месец, после предложи да купи магазина им. Когато му отказаха, уреди пети грабеж и този път се постара госпожа Дженкинсън да пострада малко. След това господин Дженкинсън прие предложението му.
	От кварталния лихвар Прийст зае сумата за първата вноска и след това започна да я изплаща на господин Дженкинсън, вземайки от оборота на магазина. Въпреки че не можеше да чете и пише, винаги знаеше с абсолютна точност финансовото си положение. Никой не можеше да го измами. По едно време бе взел на работа почтено изглеждаща дама на средна възраст, която всеки ден крадеше по един долар от касата. В края на седмицата той си прихвана пет долара от заплатата й, наби я и й каза повече да не се връща.
	След година време вече имаше четири магазина, след две — склад за продажба на едро на алкохолни напитки, а след три бе милионер. В края на четвъртата си година се криеше.
	Понякога се питаше какво ли би станало, ако се бе разплатил напълно с лихваря, ако бе давал на счетоводителите си точни цифри за докладите им пред данъчните и бе направил адвокатска сделка с ЛАПУ* по повод обвиненията им, че си е служил с измама. Може би днес щеше да бъде собственик на компания колкото „Кока-кола“, да живее в някоя от онези огромни къщи в Бевърли Хилс с градинар, прислужник за басейна и гараж за пет коли.
	[* Лосанджелиско полицейско управление. — Б.пр.]
	Но колкото и да си фантазираше, знаеше, че това никога не би могло да стане. Иначе нямаше да бъде той. Оня тип, който слизаше по стълбите на голямата къща в бял халат и с хладен глас поръчваше на прислужничката да му изстиска чаша портокалов сок, имаше друго лице. Прийст никога не би могъл да живее в установения свят. Винаги бе имал проблеми с правилата — никога не би могъл да спазва закони, измислени от други. Ето защо трябваше да живее тук.
	_В долината Силвър Ривър аз създавам правилата, аз променям правилата, аз съм правилата._
	Флауър се оплака, че пръстите я заболели.
	— Значи е време да спрем — каза той. — Ако искаш, утре ще те науча на друга песен.
	_Ако съм все още жив._
	— А теб не те ли боли?
	— Не, но това е, защото съм свикнал. Щом започнеш да се упражняваш по-често, по връхчетата на пръстите ти ще се събере кожа и те ще загрубеят също като петите ти.
	— А дали на Ноел Галахър пръстите му са загрубели?
	— Ако този Ноел Галахър е попкитарист…
	— Разбира се! Той е от _Оейсис_!
	— Е, значи има загрубели пръсти. Да не би да ти се иска да станеш музикантка?
	— Не.
	— Доста твърдо го казваш. А нещо друго може би?
	Тя доби виновен израз, сякаш знаеше, че той няма да го одобри, но събра кураж и каза:
	— Искам да стана писателка.
	Прийст не бе сигурен какво предизвика това у него. _Татко ти никога няма да може да прочете, творенията ти._ Но въпреки това се престори на ентусиазиран.
	— Чудесно! Каква по-точно?
	— Да пиша за списания. Като за „Тийн“ например.
	— Защо?
	— Защото се срещаш със звезди, интервюираш ги и пишеш за мода и гримове.
	Прийст стисна зъби и се постара да скрие неприязънта си.
	— Е, идеята ти да станеш писателка ми харесва. Ако пишеш поезия или разкази вместо статии за списания, пак можеш да останеш да живееш тук, в долината Силвър Ривър.
	— Да, може би — каза тя със съмнение.
	Виждаше се, че не смята да прекара живота си тук. Но тя бе още малка и не разбираше. Когато порасне достатъчно, за да може да решава какво да прави, ще има различно виждане, каза си той. _Надявам се._
	Към тях се приближи Стар.
	— Време е за Трут — каза тя.
	Прийст взе китарата от Флауър.
	— Отивай и се приготвяй да лягаш веднага — каза й той.
	Двамата със Стар се отправиха към паркинга, като на отиване минаха през бунгалото на Сонг и й оставиха китарата. Мелъни вече бе там, седнала на задната седалка, заслушана в новините. Беше облякла яркожълта тениска и дънки, взети от безплатния магазин. Бяха й твърде големи, затова тя бе натикала тениската в дънките, а тях бе стегнала с колан, подчертавайки неволно тънката си талия. И пак изглеждаше като секс на клечка.
	Джон Трут имаше монотонен носов глас, с който сигурно би могъл да хипнотизира. Номерът му бе да казва на глас нещата, в които неговите слушатели вярваха, но ги беше срам да си признаят. Повечето от тези неща бяха стандартни фашистки фъшкии — СПИНът бил наказание за греховете, интелигентността се предавала по наследство, това, от което светът имал нужда, било строга дисциплина, всички политици били глупави и корумпирани и други такива. Според Прийст по-голямата част от слушателите му бяха бели и дебели мъже, които научаваха всичко от кръчмите.
	— Тоя тип — каза Стар — въплъщава всичко, което мразя в Америка — затънала в предразсъдъци, лицемерие, двуличие и самодоволство.
	— Така е — отвърна Прийст. — Чакай сега да чуем.
	Трут тъкмо казваше:
	— Отново ще ви прочета това изявление, направено от секретаря на кабинета на губернатора господин Хънимун.
	На Прийст му настръхнаха космите по тила, а Стар изръмжа:
	— Тоя мръсен кучи син!
	Хънимун бе човекът, стоящ зад плана да се наводни долината Силвър Ривър, и затова го мразеха.
	Джон Трут продължи да говори бавно и ясно, сякаш всяка буква и сричка носеха огромно значение.
	— Чуйте това: „ФБР разследваха заплахата, която се появи на страницата за обявления по Интернет на първи май. От това разследване стана ясно, че заплахата е безпочвена“.
	Сърцето на Прийст замря. Точно това очакваше, но му стана много неприятно, като го чу. Беше се надявал поне на някакъв бегъл намек за разбиране. Обаче Хънимун бе съвсем категоричен.
	Трут продължи да чете:
	— „Губернаторът Майк Робсън, следвайки препоръките на ФБР, е решил да не предприема никакви мерки“. Това, приятели, е _цялото_ изявление. — Трут явно чувстваше, че то е необичайно кратко. — Доволни ли сте? Крайният срок на терористите изтича утре. _Вие_ спокойни ли се чувствате? Обадете се на Джон Трут на този номер и кажете на света какво мислите _вие_.
	Прийст каза:
	— Това означава, че ще трябва да го направим.
	— Е, аз изобщо не съм очаквала губернаторът да се огъне без една малка демонстрация.
	— Нито пък аз. — Той се намръщи. — В изявлението на ФБР се споменава на два пъти. Звучи ми, като че ли Майк Робсън се подготвя да хвърли цялата вина върху федералните, ако нещата се объркат. А това ме навежда на мисълта, че дълбоко в себе си той не се чувства чак толкова сигурен.
	— Така че ако му дадем доказателство, че наистина можем да предизвикаме земетресение…
	— Може би ще си помисли отново.
	Стар изглеждаше разочарована.
	— Мамка му — каза тя. — Надявах се, че няма да има нужда да го правим.
	Прийст се разтревожи. Никак не му се искаше Стар да я хване шубето именно на този етап. За да има на своя страна и останалите Оризари, имаше нужда от подкрепата й.
	— Можем да го направим така, че никой да не пострада — каза той. — Мелъни е подбрала чудесно място. — Извърна се назад. — Кажи на Стар за какво си говорехме.
	Мелъни се наведе напред и разгърна някаква карта така, че Прийст и Стар да могат да я виждат. Не знаеше, че Прийст не може да чете карти.
	— Ето тук е разседът в долината Оуънс — каза тя, сочейки някаква червена линия. — През 1790 и 1872 е имало големи земетресения, така че на следващото вече му е минал срокът.
	Стар възрази:
	— Да, но доколкото знам, земетресенията не стават по някакъв график.
	— Така е, но според историята на разседа напрежението, достатъчно за земетресение, се набира горе-долу за един век. Което означава, че можем да предизвикаме такова, ако го сръчкаме на подходящо място.
	— Което е къде? — попита Стар.
	Мелъни посочи една точка на картата:
	— Някъде тук.
	— Не може ли по-точно?
	— Не и докато не отида на място. Данните на Майкъл дават местоположението с точност до километър и половина. Когато отида на място и видя терена, тогава ще мога да посоча точното място.
	— Като съдиш по какво?
	— По следите, оставени от минали земетресения.
	— Добре.
	— Така. Най-подходящото време според сеизмичния прозорец на Майкъл е между един и половина и два и двадесет.
	— А откъде си толкова сигурна, че никой няма да пострада?
	— Ами виж картата. Долината Оуънс е много рядко населена. Само няколко малки градчета покрай коритото на пресъхнала река. А точката, избрана от мен, се намира на километри от най-близкото населено място.
	Прийст добави:
	— А сме и сигурни, че земетресението ще е малко, най-близкото градче едва ще го усети.
	Знаеше, че това не е сигурно, знаеше го и Мелъни, но той я загледа втренчено и тя не му възрази.
	— Ако никъде не го усетят, на никого няма да му пука, така че защо тогава трябва да го правим?
	Тя му противоречеше, но това бе само признак на вътрешното й напрежение. Прийст рече:
	— Казахме, че утре ще предизвикаме земетресение. Веднага след като го направим, ще се обадим на Джон Трут по мобифона на Мелъни и ще му кажем, че сме удържали на думата си. _Какъв момент ще бъде това, какво чувство ще изпитам!_
	— А той ще ни повярва ли?
	Намеси се Мелъни:
	— Ще трябва да ни повярва, след като провери сеизмографа.
	— Представяш ли си как ще се почувстват губернаторът Робсън и хората му. — Усещаше да го обхваща екзалтация. — Особено пък оня задник Хънимун. Ще им припари отдолу, о-ох, мамка им, как ще им припари! „Абе тия наистина могат да правят земетресения! Ами сега какво, по дяволите, ще правим?“
	— И после какво?
	— После ги заплашваме, че ще го направим още веднъж. Но този път няма да им дадем цял месец. Ще им дадем една седмица.
	— А как ще направим заплахата? По същия начин, както преди ли?
	На този въпрос отговори Мелъни:
	— Не мисля. Сигурна съм, че имат начин за наблюдение на таблото за съобщения и от него да проследят номера на телефона, от който е пратено съобщението. Ако използваме друго информационно табло, има голяма вероятност никой да не го забележи. Видяхте ли, че минаха цели три седмици, преди Джон Трут да види първото.
	— Така, обаждаме се и заплашваме с второ земетресение.
	Прийст вметна:
	— Следващия път обаче няма да бъде в някое диво място. Ще бъде някъде, където могат да се предизвикат истински щети. — Той улови неодобрителния поглед на Стар. — Не е необходимо да го правим наистина — добави бързо. — Веднъж показали силата си, заплахата според мен ще е достатъчна.
	Стар каза:
	— _Иншалла._ — Бе научила този израз от Поем, която бе алжирка. — Ако е рекъл господ.


	Беше съвсем тъмно, когато потеглиха на другата сутрин. Никой в радиус от сто и петдесет километра от долината не бе виждал сеизмичния вибратор на дневна светлина и Прийст искаше да запази положението такова. Щеше да тръгне по тъмно и имаше намерение да се върне по тъмно. Пътят дотам и обратно щеше да бъде около осемстотин километра, някъде към единадесет часа път дори при каране с максималната скорост на камиона — седемдесет километра в час. Прийст бе решил да вземат плимута като помощна кола. С тях щеше да дойде и Дъбака, за да могат да се сменят на волана.
	С помощта на фенерче Прийст осветяваше пътя през дърветата до мястото, където бе скрит камионът. Четиримата крачеха.
	Мълчаливо, всеки потънал в собствените си мисли. Отне им половин час, докато свалят всички клони от машината.
	Напрегна се, когато влезе в кабината, пъхна ключа в контакта и го завъртя. Двигателят запали от раз и забоботи равномерно. Прийст се почувства на върха.
	Комуната бе на повече от километър и половина и той бе сигурен, че никой от тях няма да чуе рева на двигателя от такова разстояние. Гъстата растителност поглъщаше звука. По-късно, разбира се, всички ще забележат, че четиримата ги няма. Анет бе инструктирана да им каже, че са отишли до Напа, където Пол Бийл щял да ги заведе да видят един нов сорт грозде. Беше необичайно да се пътува далеч от комуната, но въпросите щяха да бъдат малко, тъй като никой не искаше да си навлече неприязънта на Прийст.
	Той запали фаровете, Мелъни се покатери в кабината и седна до него. Прийст включи на бавна скорост, запромъква машината между дърветата, изведе я на черния път и се заизкачва нагоре към асфалта. Всъдеходните гуми захапваха добре терена и с лекота преодоляваха дупки, камъни и рекички.
	_Исусе, питам се дали тази работа ще стане._
	_Земетресение?! Айде стига бе!_
	_Обаче трябва да стане._
	Той излезе на асфалтовия път и пое на изток. След двадесет минути изпълзяха от долината Силвър Ривър и хванаха път 89. Прийст се насочи на юг. Хвърли поглед в огледалата и видя, че Стар и Дъбака го следват плътно с плимута.
	До него Мелъни бе много спокойна. За да поразведри обстановката, той я попита:
	— Снощи Дъсти добре ли беше?
	— Добре. Много обича да се вижда с баща си. Майкъл винаги намираше време за него, а за мен — никога.
	Горчивината у Мелъни му бе позната. Това, което го изненадваше у нея, бе липсата на страх. За разлика от него, изобщо не се тормозеше от мисълта какво ще стане с детето й, ако тя днес умре. Като че ли бе абсолютно уверена, че нищо лошо няма да се случи. Дали защото знаеше много повече от Прийст? Или пък бе човек, който не обръща внимание на неудобните факти? Прийст не знаеше.
	Пукването на зората ги завари да заобикалят северния край на езерото Тахоу. Неподвижната вода приличаше на полиран стоманен диск, заклещен между планинските склонове. Сеизмичният вибратор бе много забележима кола по виещия се през боровете крайбрежен път, но почиващите все още спяха и камионът бе видян само от няколко сънени работници, тръгнали за работа по хотелите и ресторантите.
	Вече към изгрев-слънце подкараха по междущатския път 395, пресякоха границата и влязоха в Невада, носейки се на юг през еднообразен пустинен пейзаж. Отбиха на един паркинг за камиони и спряха сеизмичния вибратор на място, където не можеше да се види от пътя. Закусиха мазен омлет и водни сто кафе.
	При връщането им в Калифорния пътят отново се изкачваше в планината и в продължение на два часа те се движеха покрай величествени гледки — стръмни, обрасли с гори склонове, откъдето се виждаше цялата долина Силвър Ривър. Отново спряха за почивка до сребърните води на някакво езеро, което Мелъни каза, че е езерото Моно.
	Скоро след това двете коли се озоваха на двупосочен път, който цепеше направо през дълга и прашна долина. Долината навътре се разшири, докато планините отстрани се превърнаха в едва забележима синя омара, но след това отново се стесни. Теренът от двете страни на пътя бе сух и каменист, като тук-там се виждаха ниски китки храсти. Река нямаше, но въздухът над плоската солена повърхност трептеше и създаваше впечатление, че малко по-нататък има вода.
	Мелъни каза:
	— Това е долината Оуънс.
	Пустият пейзаж наведе Прийст на мисълта, че някакво бедствие е издухало всичко оттук.
	— Какво е ставало тук? — попита той.
	— Реката е пресъхнала, защото водата е била отклонена към Лос Анджелис още преди много години.
	На всеки тридесет — тридесет и няколко километра минаваха през малки и заспали градчета. Тук вече нямаше как да не се набиват в очи. В тях имаше съвсем малко движение и всеки се взираше в спрелия на някой червен светофар сеизмичен вибратор. Много хора щяха да го запомнят. _О, да, виждал съм тоя камион. Приличаше на асфалтополагаща машина или на нещо такова. Какво наистина е, било?_
	Мелъни включи портативния си компютър и разпъна картата.
	— Някъде долу под нас са се заклещили две плочи от земната кора и са се напънали до крайност, за да се освободят.
	Само при мисълта за това Прийст изстина. Не можеше да повярва, че именно той е човекът, който се кани да освободи цялата тази разрушителна мощ. _Сигурно съм полудял._
	— Това е някъде след около петнадесет-двадесет километра — каза тя.
	— Колко е часът?
	— Минава един.
	Бяха изчислили времето много добре. Сеизмичният прозорец щеше да се отвори след половин час и да се затвори петдесет минути по-късно.
	Мелъни накара Прийст да отбие по един черен път и да тръгне по равния прашен терен. Всъщност даже не бе и път, а просто някаква едва забележима широка пътека, проправена през пръснатите тук-там скали и храсталаци. Въпреки че земята тук бе равна, главният път бързо изчезна зад тях и оттук те виждаха само горната част на големите камиони, минаващи по него.
	— Спри тук — каза Мелъни най-сетне.
	Прийст спря и двамата слязоха. Слънцето печеше безмилостно от почти бялото небе. Плимутът паркира зад тях, Стар и Дъбака слязоха и започнаха да се протягат след дългото каране.
	— Погледни там — каза Мелъни. — Виждаш ли онова сухо дере?
	Прийст виждаше мястото, където потокът, много-много отдавна, преди да пресъхне, бе прорязал канал през каменистата земя. Обаче Мелъни сочеше към мястото, където дерето рязко свършваше, сякаш пред него се бе изпречила невидима стена.
	— Странно — каза Прийст.
	— А сега погледни няколко метра вдясно.
	Прийст проследи показалеца й. Коритото на потока тръгваше отново и също така рязко продължаваше към средата на долината. На Прийст му стана ясно какво му сочат.
	— Това е линията на разседа — каза той. — При последното земетресение цялата отсамна страна на долината си е привдигнала полите, мръднала е пет метра по-нататък и отново е седнала.
	— Горе-долу така е станало.
	Дъбака каза:
	— А ние ще я накараме пак да го направи, нали?
	В гласа му прозвуча страхопочитание.
	— Ще се опитаме — бързо отвърна Прийст. — И нямаме много време.
	Той се обърна към Мелъни:
	— Камионът на подходящо място ли е?
	— Мисля, че да — каза тя. — Няколко метра по-насам или по-натам няма да се отразят кой знае колко на осем километра дълбочина.
	— Добре тогава. — Той се поколеба. Малко остана да започне да държи реч. — Хайде да започваме.
	Качи се в камиона, седна на мястото на шофьора и запали двигателя, даващ движение на вибратора. После щракна копчето, спускащо плочата на земята. След това регулира вибратора да друса тридесет секунди със средна честота. Хвърли поглед през задното стъкло на камиона и провери показанията на уредите. Нормални. Взе дистанционното управление и слезе от кабината.
	— Готово — каза.
	Четиримата се качиха на плимута. Дъбака седна зад волана. Излязоха обратно на пътя, пресякоха го и се насочиха към китка храсталаци от другата му страна. Изкачиха се на малка височинка и Мелъни каза:
	— Тук е чудесно.
	Дъбака спря.
	Прийст се надяваше, че не се набиват много на очи от пътя. Ако пък се набиваха, повече нищо не можеше да се направи. Все пак кафеникавият цвят на плимута горе-долу се сливаше с околния пейзаж.
	Дъбака се обади нервно:
	— Достатъчно далеч ли сме?
	— Така мисля — каза Мелъни спокойно.
	Тя изобщо не се страхуваше. Вперил изпитателен поглед в нея, Прийст забеляза някакво едва забележимо пламъче на налудничава възбуда в очите й. Дали не отмъщаваше на сеизмолозите, които я бяха отхвърлили, или пък на мъжа си, който я бе подвел, или пък на целия проклет свят? Каквото и да беше обяснението, тя явно се наслаждаваше на цялата тази работа.
	Всички слязоха от колата и отправиха погледи оттатък пътя. Покривът на камиона едва се виждаше.
	Стар се обърна към Прийст:
	— Направихме грешка, че дойдохме и двамата. Ако и двамата умрем, Флауър няма да си има никого.
	— Ще си има цялата комуна — отвърна Прийст. — Двамата с теб не сме единствените хора, които тя обича и цени. Не сме ядрено семейство и това е най-важното.
	Мелъни като че ли се раздразни.
	— Намираме се на около половин километър от разседа, ако предположим, че той върви под дъното на долината — каза тя с тон, като че ли прекъсва глупави разговори. — Ще усетим труса, но тук сме в безопасност. Хората, пострадали от земетресения, са онези, които са били удряни от летящи парчета стъкла, срутващи се тавани, мостове и други. Тук такива неща няма.
	Стар хвърли поглед през рамо.
	— Планината няма ли да падне върху нас?
	— Може. Но може и да загинеш при автомобилна катастрофа на път за долината Силвър Ривър. Това е толкова малко вероятно, че не си струва да си губим времето с него.
	— Лесно ти е да го кажеш. Бащата на твоето дете е на петстотин километра оттук, в Сан Франциско.
	Прийст каза:
	— Не ми пука дали ще умра тук. Не мога да възпитавам децата си в тая просташка Америка.
	Дъбака мърмореше:
	— Трябва да стане. Просто трябва да стане.
	— За бога, Прийст — викна Мелъни, — няма да се мотаем тук цял ден. Натисни това проклето копче.
	Прийст огледа пътя наляво и надясно и изчака един джип „Гранд Чероки“ да мине.
	— Окей! — каза той, когато пътят отново бе чист. — Ето това е.
	И натисна копчето на дистанционното управление.
	Веднага чу рева на вибратора, макар че бе малко заглушен от разстоянието. Усети вибрациите през подметките на обувките — леко, но постоянно трептене.
	Стар прошепна:
	— Божичко!
	Около камиона се вдигна облак прах.
	И четиримата бяха напрегнати като струни — телата им бяха готови да реагират и на най-малкия намек за движение на земята.
	Секундите течаха.
	Очите на Прийст бързо обходиха околността, търсейки признаци на трусове, макар че първо май щеше да ги усети, а после да ги види.
	_Хайде, хайде!_
	Когато работеше със сеизмоложкия екип, хората обикновено нагласяха вибратора на седемсекунден режим. Сега Прийст го бе нагласил на тридесет секунди. Стори му се като час.
	Най-сетне трясъкът спря.
	Мелъни извика:
	— Мамка му!
	Сърцето на Прийст се сви. Нямаше никакво земетресение. Пълен провал.
	А може би това бе глупава хипи идея.
	— Опитай отново — каза Мелъни.
	Прийст погледна дистанционното управление в ръката си. _Защо не?_
	По пътя идваше голям камион, но този път Прийст не го изчака да мине. Ако Мелъни бе права, трусът нямаше да му направи нищо. Ако пък грешеше, всички щяха да умрат.
	Той натисна бутона.
	Далечният рев отново започна, земята осезаемо затрепери и сеизмичният вибратор отново бе погълнат от облак прах.
	Прийст за миг се запита дали пътят няма да се отвори пред камиона.
	Нищо не се случи.
	Тридесетте секунди този път минаха по-бързо. Прийст се изненада, когато ревът спря. _Това ли е всичко?_
	Обхвана го отчаяние. Може би комуната в долината Силвър Ривър бе сън, който е към края си. _Какво да правя? Къде ще живея? Как да направя така, че да не свърша като Боунс?_
	Обаче Мелъни не се предаваше.
	— Дай да мръднем камиона малко по-нататък и пак да опитаме.
	— Ти нали каза, че точното местоположение нямало значение — забеляза Дъбака. — Няколко метра няма да окажат никакво влияние на осем километра дълбочина. Точно това бяха думите ти.
	— Значи ще го мръднем на повече от няколко метра — отвърна Мелъни ядосано. — Нямаме време, хайде да вървим!
	Прийст реши да не спори с нея. Тя се бе преобразила. При нормални обстоятелства му се подчиняваше. Сега обаче тя бе тази, която изискваше подчинение, нетърпелива и нетърпяща възражение. Прийст нямаше нищо против, стига само да свършеше това, което бе обещала. По-късно отново щеше да я вкара в пътя.
	Всички се вмъкнаха в плимута и бързо отидоха при сеизмичния вибратор. След това Мелъни се качи при Прийст в кабината, посочвайки пътя, а Стар и Дъбака караха след тях. Вече не вървяха по черния път, а цепеха направо през храсталака. Огромните колелета на камиона мачкаха шубрака и с лекота се прехвърляха през камънака, но Прийст се питаше дали малкият плимут няма да пострада. Дъбака сигурно щеше да му свирне, ако нещо загази.
	Мелъни се ориентираше по линията на разседа. Прийст вече не виждаше дерета с отрязани корита. След около километър разстояние жената посочи към нещо, което приличаше на миниатюрен връх, около метър и половина висок.
	— Това е скарп на разседа — извика тя. — На около сто години е.
	— Видях го — отвърна Прийст.
	В земята се бе образувала малка падина, прилична на купа, и прекъсването на ръба й показваше къде земята е мръднала встрани — сякаш купата на това място се е спукала и после е била залепена неумело.
	Мелъни каза:
	— Дай да опитаме тук.
	Прийст спря и свали плочата. Направи необходимите регулировки и нагласи вибратора на работен режим. Този път зададе шестдесетсекунден трус. След това скочи от камиона и погледна тревожно часовника си. Беше два часът. Имаха на разположение само двадесет минути.
	Отидоха с плимута на височинката от другата страна на пътя. Шофьорите на минаващите автомобили продължаваха да не им обръщат внимание. Но Прийст се безпокоеше. Рано или късно някой щеше да спре и да ги пита какво правят. Той имаше готова версия — университетски геоложки проучвания на изсъхнали корита, — но не искаше никой да запомни лицето му.
	Всички излязоха от колата и насочиха погледи към мястото, където сеизмичният вибратор бе спрян до скарпа. С цялото си сърце Прийст искаше да види как земята се тресе и се разтваря. _Хайде, Господи, нека този път стане, моля те!_
	Той натисна копчето.
	Камионът мигновено ревна, земята леко се разтресе и отново се вдигна прах. Този път вибрациите продължиха цяла минута, вместо половин. Земетресение обаче нямаше.
	Когато шумът заглъхна, Стар се обади:
	— Май няма да стане, нали?
	Мелъни й хвърли вбесен поглед. После се извърна към Прийст и го попита:
	— Можеш ли да промениш честотата на вибрациите?
	— Да — отвърна Прийст. — Сега съм ги нагласил по средата, така че мога да ги мръдна нагоре или надолу. Защо?
	— Защото има теория, според която честотата е ключов фактор. Разбираш ли, земната кора непрекъснато е обект на слаби вибрации. Тогава защо няма земетресения всеки ден? Може би защото тази вибрация трябва да притежава подходяща честота, за да размести разседа. Знаеш как определен музикален тон може да счупи стъкло.
	— Никога не съм виждал такова нещо, освен по анимациите, но разбирам какво искаш да кажеш. Отговорът е _да_. Когато използват вибратора при сеизмични проучвания, хората променят честотата му на всеки седем секунди друсане.
	— Така ли? — запита Мелъни заинтригувано. — И защо?
	— Не знам, сигурно се улавя по-добре и по-ясно от геофоните. Както и да е, аз не съм го настройвал никога, но знам как се прави и мога да го направя.
	— Хайде да опитаме тогава.
	— Добре, но трябва да побързаме. Вече е два и пет.
	Скочиха в колата. Дъбака подкара бързо, вдигайки пушилка из прашната пустиня. Прийст нагласи вибратора постепенно да увеличава честотата за период от шейсет секунди. Докато се изтегляха към наблюдателното си място, той отново погледна часовника си.
	— Два и петнадесет. Това е последният ни шанс.
	— Не се притеснявай — каза Мелъни. — Идеите ми и без това свършиха. Ако и сега не стане, предавам се.
	Дъбака спря и всички слязоха.
	Мисълта да се върне обратно в долината Силвър Ривър без повод за празненство потискаше Прийст толкова силно, че на връщане сигурно щеше да поиска да блъсне камиона някъде и да приключи с тази работа веднъж завинаги. Може би това бе единственият му изход. Запита се дали Стар би пожелала да умре с него. _Представям си го — двамата вземаме приспивателни, една бутилка вино да ги преглътнем по-лесно…_
	— Какво чакаш? — нетърпеливо попита Мелъни. — Вече е два и двадесет. Натисни това проклето копче!
	Прийст натисна копчето.
	Камионът изрева, земята отново леко затрепери и около стоманената плоча, биеща по земята, се вдигна облак прах. Този път обаче ревът не бе равномерен: дълбокото басово бучене в началото бавно започна да изтънява нагоре.
	И тогава стана.
	Земята под краката на Прийст се разлюля като развълнувано море. После някой сякаш го хвана за краката и рязко ги дръпна. Просна се като талпа по гръб и силно се удари в земята. Въздухът излезе със свистене от гърдите му.
	Стар и Мелъни изпищяха едновременно. Прийст ги видя как падат — Мелъни до него, а Стар няколко крачки по-нататък. Дъбака залитна, с усилие запази равновесие, но миг след това и той се свлече.
	У Прийст се надигна мълчалив ужас. _Ето това е, сега вече ще умра._
	Чу се шум, като че ли близо покрай тях минава влак. От земята се вдигна прах, из въздуха полетяха малки камъчета, а големите се търкаляха във всички посоки.
	Земята продължаваше да се люшка, сякаш някой бе хванал края на килима и не спираше да го дърпа. Чувството бе невероятно дезориентиращо — сякаш светът се бе превърнал в някакво абсолютно непознато място. Беше ужасяващо.
	_Не съм готов да умра._
	Прийст възстанови дишането си и с усилие се изправи на колене. После, след като сложи единия крак на земята, Мелъни го сграбчи за ръката и отново го дръпна долу.
	Той й кресна:
	— Пусни ме, тъпа кучка такава! — Но не можеше да чуе думите си.
	Земята се надигна под краката му и го изхвърли надолу по височинката, далеч от плимута. Мелъни падна върху него. Той си помисли, че колата може да се преобърне и да ги смаже, затова се опита да се изтърколи от пътя й. Стар и Дъбака не се виждаха. По лицето го шибна хвърчащ трън и го изподра. В очите му влезе прах и за миг го ослепи. Загуби всякакво чувство за посока. Прийст се сви на топка, покри лицето си с длани и зачака смъртта.
	_Исусе, ако трябва да умра, искам да бъда със Стар._
	Трусовете спряха така рязко, както бяха започнали. Нямаше представа дали са траяли десет секунди или десет минути.
	Малко след това заглъхна и шумът.
	Прийст разтри очи и се изправи. Зрението му бавно се избистри. Видя в краката си Мелъни. Протегна ръка и я изправи.
	— Добре ли си? — попита.
	— Мисля, че да — отвърна тя с треперещ глас.
	Прахът бе започнал да се сляга и малко по-встрани той видя Дъбака да става несигурно. Къде беше Стар? Малко по-нататък. Лежеше по гръб със затворени очи. Сърцето му се преобърна. _Не е мъртва, нали, боже, само да не е мъртва._ Той коленичи до нея.
	— Стар! — подвикна й напрегнато. — Добре ли си?
	Стар отвори очи.
	— Исусе! — въздъхна тя. — Ето това се казва работа!
	Прийст се ухили, потискайки сълзите си. Помогна на Стар да се изправи.
	— Всички сме живи — каза той.
	Прахът почти се бе слегнал. Погледна през пътя и видя камиона. Изглеждаше съвсем здрав. На няколко метра от него се бе отворила голяма пукнатина, която разполовяваше долината, докъдето поглед стига.
	— Брей, да пукна! — каза той отчетливо. — Я виж кво е станало.
	— Номерът стана — каза Мелъни.
	— Успяхме! — викна Дъбака. — Леле-мале, предизвикахме земетресение, мамичката му!
	Прийст се ухили на всички:
	— Такава е истината.
	Той целуна Стар, после Мелъни, Дъбака ги целуна и двете, а Стар целуна Мелъни. Всички се смееха. След това Прийст затанцува. Заподскача в боен индиански танц — там, в средата на разцепената долина, вдигайки прах с изтърканите си ботуши. Стар се присъедини към него, после Мелъни и Дъбака, и четиримата се въртяха и скачаха, въртяха и скачаха, крещяха и викаха, докато прегракнаха и очите им се насълзиха.


>	Втора част
>	Седем дни

>>	8.

	В петък, в края на най-неудачния работен ден в цялата си кариера във ФБР, Джуди Мадъкс караше към къщи.
	Не можеше да си представи какво е направила, за да заслужи всичко това. Е, добре, бе крещяла на шефа си, но той се бе държал враждебно с нея, тя се извини, така че причината сигурно е друга. Вчера бе ходила в Сакраменто с твърдото намерение да покаже, че бюрото е ефективна и способна организация, а накрая остави впечатление за мудност и некадърност. Чувстваше се отчаяна и потисната.
	Нищо хубаво не й се бе случило след срещата с Ал Хънимун. Беше се обаждала на сеизмолози и бе разговаряла с тях по телефона. Задаваше им един и същи въпрос — дали работят върху точки на разседи с натрупано критично напрежение. Ако да, кой, освен тях, има достъп до такива данни? А след това проверяваше дали някой от тези хора нямаше връзка с терористична група.
	Сеизмолозите не й помогнаха кой знае колко. Повечето от днешните учени са били студенти през шейсетте и седемдесетте, когато ФБР е плащало на всеки гадняр в студентските градчета, за да донася за протестните движения. Беше много отдавна, но те не бяха забравили. За тях Бюрото беше враг. Джуди разбираше чувствата им, но се молеше да не се държат с пасивна агресия.
	Крайният срок на „Проклятие от рая“ изтече днес и земетресение нямаше. Джуди изпита дълбоко облекчение, макар че липсата на такова означаваше, че е сбъркала, като е взела заплахата на сериозно. Може би с това щеше да се свърши всичко. Каза си, че сега ще прекара един спокоен и несмущаван от нищо уикенд. Времето беше чудесно — слънчево и топло. Довечера ще направи печено пиле за Бо и ще отвори бутилка вино. Утре щеше да се наложи да ходи до супера, но в неделя щеше да отиде край брега на Бодига Бей, да седне на някоя пейка и да почете като нормален човек. В понеделник сигурно ще й дадат нова задача и ще започне отначало.
	Запита се дали да не звънне на приятелката си Вирджиния и да я попита дали не й се ходи на плажа. Джини бе най-старата й приятелка. Дъщеря на ченге и на същата възраст като Джуди, тя беше директор по продажбите в една фирма за охрана. Все пак, даде си сметка Джуди, не женска компания й трябваше в момента. Щеше да бъде хубаво, ако можеше да лежи на плажа до някое същество с космати крака и по-басов глас. Беше минала година, откакто се бяха разделили с Дон, и това бе най-дългият период без приятел от тийнейджърските й години насам. В колежа бе дива, не си налагаше много-много въздържание, после, докато бе работила в „Общоамериканска застраховка“, бе имала връзка с шефа си, след това седем години бе живяла със Стив Долън и замалко не се омъжи за него. Често си мислеше за Стив. Той бе привлекателен, умен и нежен, твърде нежен, дори накрая тя започна да се пита дали не е слаб. Може би, като се вземе предвид опитът й досега, всички внимателни мъже бяха слаби, а силните — като Дон Райли — стигаха дотам, че чукаха секретарките си.
	Телефонът в колата й я сепна. Не й се искаше да вдига слушалката — след второто иззвъняване се включваше големият микрофон.
	— Ало — каза тя. — Джуди Мадъкс.
	— Баща ти е.
	— Здрасти, Бо. Ще си бъдеш ли вкъщи за вечеря? Можем да…
	— Бързо включи радиото си — прекъсна я той. — На Джон Трут.
	_Исусе, сега пък какво става?_ Тя включи радиото. Прозвуча рокмузика. Натисна копчето за настройка и хвана станцията, предаваща _Джон Трут на живо_. Носовият му глас изпълни купето. Говореше по онзи натъртен и драматичен начин, прилаган от него само когато има да съобщава разтърсващи новини.
	— Главният сеизмолог на Калифорния току-що потвърди, че днес е имало земетресение — именно в този ден, в който „Проклятие от рая“ обеща. Станало е в два и двадесет днес следобед в долината Оуънс, точно както казаха терористите, когато преди малко се обадиха в нашето студио.
	_Боже господи, те са го направили!_
	Джуди не я свърташе на едно място. Отчаянието бе забравено, депресията се изпари за миг. Тя отново живееше.
	Джон Трут продължаваше:
	— Но същият този сеизмолог отрече, че това или което и да е друго земетресение може да е било предизвикано от терористи.
	Беше ли вярно това? Джуди трябваше да разбере. Какво мислеха другите сеизмолози? Трябваше да проведе няколко телефонни разговора. Джон Трут каза:
	— Само след секунда ще ви пуснем запис от съобщението, оставено от „Проклятие от рая“.
	_Те са записани!_
	Това можеше да се окаже съдбоносна грешка на терористите. Те не го знаеха, но глас, записан на лента, може да осигури маса информация, когато се анализира от Саймън Спароу.
	Трут продължаваше да реди:
	— А междувременно какво мислите _вие_! Вярвате ли на главния сеизмолог? Или ви се струва, че той си дава сам кураж? Може би _вие_ сте сеизмолог и имате собствено мнение за техническите възможности по този въпрос. А може да сте просто обикновен загрижен гражданин и мислите, че властите би трябвало да се тревожат така, както се тревожите вие. Обадете се на _Джон Трут на живо_ на този номер веднага и кажете на света какво мислите.
	Започна реклама на някакъв мебелен магазин и Джуди намали звука.
	— Бо, чуваш ли ме?
	— Да.
	— Значи го направиха, нали?
	— Изглежда.
	Тя се запита дали той наистина не е сигурен, или е просто предпазлив.
	— Какво ти подсказва интуицията?
	Той отново й даде двусмислен отговор:
	— Че тия хора са много опасни.
	Джуди се опита да успокои бясно биещото си сърце и да се съсредоточи върху това, което трябваше да стори.
	— Няма да е зле да се обадя на Брайън Кинсайд…
	— Какво ще му кажеш?
	— Новината… Чакай малко. — Бо искаше да й внуши нещо. — Според теб не бива да му се обаждам.
	— Мисля, че трябва да се обаждаш на шефа си само когато имаш да му кажеш нещо, което не може да чуе по радиото.
	— Прав си. — Джуди започна да се успокоява, обмисляйки различните възможности. — Май ще трябва да се върна на работа.
	Тя сви надясно.
	— Добре. Ще си бъда вкъщи след около час. Обади ми се, ако искаш вечеря.
	Тя изпита внезапен прилив на нежност към него:
	— Благодаря ти, Бо. Страхотен татко си.
	Той се засмя:
	— И ти си страхотна щерка. Доскоро.
	— Доскоро.
	Тя натисна копчето, прекъсващо линията, и увеличи звука на радиото.
	Чу се нисък секси глас, който заговори:
	— Тук е „Проклятие от рая“ със съобщение за губернатора Майк Робсън.
	Картината, оформила се в съзнанието й, щом чу гласа, бе на зряла жена с огромни гърди и широка усмивка, по малко не наред.
	_Това е врагът ми._
	Тонът се промени и жената промърмори:
	— Мамка му, не очаквах, че ще говоря с магнетофон.
	_Тя не е организаторският мозък зад всичко това. Много е нескопосана. Получава инструкции от някой друг._
	Жената отново се върна към официалния тон и продължи:
	— Както обещахме, днес ние предизвикахме земетресение, точно четири седмици след първото ни съобщение. Това стана в долината Оуънс малко след два часа, можете да проверите.
	Съвсем лек фонов шум я накара да се поколебае.
	_Какво беше това?_
	_Саймън ще разбере._
	Секунда след това тя продължи:
	— Ние не признаваме юрисдикцията на правителството на Съединените щати. Сега, след като вече знаете, че държим на думата си, по-добре е да помислите за искането ни. Обявете замразяване строежа на нови електростанции в Калифорния. Даваме ви седем дни срок да помислите.
	_Седем дни! Последния път бяха четири седмици._
	— След този срок ще предизвикаме ново земетресение. Но следващото няма да бъде в някое забутано място. Ако ни принудите, ще нанесем истински щети.
	_Внимателно пресметнато повишаване на заплахата. Исусе, тия хора ме плашат._
	— Не искаме да бъде така, но това е единственият начин. Моля ви, направете каквото ви казваме, за да свърши този кошмар.
	Отново се чу гласът на Джон Трут:
	— Това беше гласът на „Проклятие от рая“, групата, която твърди, че е предизвикала земетресението, разтърсило днес долината Оуънс.
	Джуди трябваше да има тази касета. Отново намали радиото и набра домашния телефон на Раджа. Беше ерген и спокойно можеше да се откаже от петъчната вечер.
	Когато той вдигна телефона, тя каза:
	— Здрасти, Джуди се обажда.
	Той веднага отвърна:
	— Не мога, имам билети за опера!
	Тя се поколеба, после реши да продължи играта:
	— Какво ще гледаш?
	— Ъ-ъ… _Сватбата на Макбет_.
	Тя с усилие потисна смеха си:
	— От Лудвиг Себастиан Вагнер, нали?
	— Точно така.
	— Няма такава опера. Няма такъв композитор. Тази вечер си на работа.
	— Мамка му!
	— Защо не измисли някоя рокгрупа? Щях да ти повярвам.
	— Непрекъснато забравям на колко години си.
	Тя се засмя. Раджа бе на двадесет и шест, а тя — на тридесет и шест.
	— Считам това за комплимент.
	— Каква е задачата? — Не звучеше кой знае колко съкрушен.
	Джуди отново стана сериозна:
	— Окей, ето ти я. Днес следобед е имало земетресение в източния край на щата и „Проклятие от рая“ твърдят, че е предизвикано от тях.
	— Брей! Тия хора май наистина не си поплюват!
	В гласа му звучеше повече приятна изненада, отколкото страх. Бе млад и усърден агент, но не знаеше много неща.
	— Джон Трут току-що пусна запис на съобщение от извършителите. Искам да отидеш до радиостанцията и да вземеш касетата.
	— Вече тръгнах.
	— Гледай да вземеш оригинала, а не някое копие. Ако започнат да ти въртят номера, кажи им, че за един час можем да им представим съдебно разрешително.
	— Никой не може да ми върти номера. Аз съм Раджа, забрави ли?
	Това беше вярно. Можеше да очарова хората.
	— Занеси касетата на Саймън Спароу и му кажи, че до утре сутринта искам отговор.
	— Готово.
	Тя прекъсна връзката и отново усили Джон Трут. Той тъкмо казваше:
	— … степен, не толкова висока между другото. Магнитуд пет до шест.
	_Как, по дяволите, са успели?_
	— Никой не е пострадал, никакви щети по сгради или друга собственост, но трусът бил доста осезателно почувстван от жителите на Бишъп, Бигпайн, Индипендънс и Лоун Пайн.
	Някой от жителите на тия градчета може да е видял извършителите през последните няколко часа, досети се Джуди. Трябваше да отиде там и да разговаря с тях възможно по-скоро.
	Къде точно е било земетресението? Трябваше да говори със специалист.
	Главният сеизмолог обаче бе твърде консервативен. Той вече бе отхвърлил възможността земетресението да е предизвикано от човешка намеса. Това я безпокоеше. Трябваше й някой, който да е готов да анализира всички възможности. Помисли си за Майкъл Куъркъс. Вярно, че бе чешит, но обичаше предизвикателствата. Освен това се намираше от другата страна на залива, в Баркли, докато главният сеизмолог бе чак в Сакраменто.
	Ако се появеше без предварителна уговорка, онзи нямаше да я приеме. Тя въздъхна и набра номера му.
	Известно време никой не вдигаше и тя си помисли, че го няма. След шестото позвъняване той вдигна.
	— Куъркъс — изръмжа, както й се стори, раздразнено.
	— Обажда се Джуди Мадъкс от ФБР. Трябва да говоря с вас. Спешно е и бих искала да ви посетя веднага.
	— И дума не може да става. Имам гост.
	_Трябваше да се сетя, че няма да е лесно._
	— Може би, след като срещата ви свърши?
	— Това не е среща и няма да свърши до неделя вечерта.
	_Ох, ясно._
	При него сигурно има жена, помисли си Джуди. Но при първата им среща бе казал, че няма връзка. Поради неизвестна за нея причина тя бе запомнила точните му думи: „С жена ми сме разделени и нямам приятелка“. Може да е излъгал. А може и да е някоя нова.
	_Защо проявявам такъв интерес към личния му живот?_
	— Слушали ли сте радио? — попита го тя. — Имало е земетресение и терористичната група, за която говорихме, твърди, че тя го е предизвикала.
	— Така ли? — Прозвуча й заинтригуван пряко волята си. — А дали казват истината?
	— Точно това исках да обсъдя с вас.
	— Разбирам.
	_Хайде, корава кратуно, поомекни малко поне веднъж в живота си._
	— Много е важно, професоре.
	— Много бих искал да ви помогна… но тази вечер наистина не е възможно… Не, почакайте. — Гласът му заглъхна, щом покри слушалката с длан, но тя пак чуваше думите му едва-едва. — Хей, някога да си виждал жив агент от ФБР? — Отговорът не се чу, но секунда след това той отново се обърна към нея: — Окей, гостът ми е съгласен да ви приемем. Елате.
	Не й харесваше много перспективата да бъде показвана насам-натам като на цирк, но нямаше избор.
	— Благодаря, след двадесет минути съм при вас.
	После затвори.
	Докато минаваше през моста, дойде й наум, че нито Раджа, нито Майкъл бяха изплашени. Раджа бе възбуден, а Майкъл — заинтригуван. Тя също бе наелектризирана от внезапното съживяване на случая, но щом си спомнеше земетресението от 1989 година и телевизионните кадри на извадените изпод срутения двуетажен мост, точно тук, в Оукланд, и си помислеше, че някаква си терористична група има силата да направи всичко това, сърцето й изстиваше от ужас.
	За да отвлече вниманието си от такива мисли, опита да си представи каква ли ще е приятелката на Майкъл Куър къс. Бе виждала първата му жена на снимка — смайваща червенокоса красавица с фигура на супермодел и нацупена муцунка. _Изглежда, екзотичното му харесва._ Но те се бяха разделили, така че вероятно това не е негов тип жена. Джуди си го представи с някоя професорка, с модни очила в тънка рамка, с безукорно подстригана къса коса, но без грим. От друга страна пък, такъв тип жени не биха пресекли улицата дори само за да се видят с някакъв си агент, пък бил той и от ФБР. Най-вероятно е забърсал някоя празноглава въртиопашка, която лесно се впечатлява от всичко. Джуди си представи момиче с впити по тялото дрехи, едновременно пушещо и дъвчещо дъвка, оглеждащо апартамента и озадачено питащо: „Тия книги всичките ли си ги прочел?“
	Бързо пое по Юклид стрийт и паркира под същата магнолия. Натисна копчето на звънеца, ключалката бръмна и той я пусна в блока. Дойде да я посрещне на вратата. Изглеждаше приятно по домашному — в дънки, бос и с бяла тениска. _Забавно би било на някое момиче да си прекара уикенда с него._ Тя го последва в стаята.
	Там, за нейна голяма изненада, видя момченце на около пет години, с лунички и русолява коса, облечено в пижама на динозаври. Само след секунда позна в него момченцето от снимката на бюрото. Синът на Майкъл. Значи това е бил гостът му за уикенда. Изпита срам за тъпата блондинка, която бе измислила. _Бях малко нечестна към вас, професоре._
	Майкъл каза:
	— Дъсти, запознай се със специален агент Джуди Мадъкс.
	Момчето учтиво се ръкува с нея и каза:
	— Наистина ли сте от ФБР?
	— Да, наистина.
	— Брей!
	— Искаш ли да видиш картата ми?
	Тя я извади от чантата си и му я подаде. Той я пое със страхопочитание.
	— Дъсти много обича да гледа „Досиетата Х“.
	Джуди се усмихна.
	— Не работя в отдел „Извънземни космически кораби“, просто се занимавам със залавяне на най-обикновени земни престъпници.
	— Може ли да видя пистолета ти? — попита я Дъсти.
	Джуди се поколеба. Знаеше, че момчетата много се интересуват от оръжия, но не обичаше да насърчава този им интерес. Хвърли поглед към Майкъл, но той само сви рамене. Разкопча сакото си и извади пистолета от раменния кобур.
	Докато извършваше това действие, без да иска, видя, че Майкъл гледа гърдите й. Изпита внезапен прилив на сексуално привличане. Сега, като не се държеше неприязнено, бе доста привлекателен с тия боси пети и пуснатата над дънките тениска.
	— Оръжията са опасна работа, Дъсти — каза тя, — затова ще го държа у мен, а ти ще гледаш.
	Докато разглеждаше пистолета, лицето на Дъсти доби същия израз като на баща му, докато я гледаше как разкопчава сакото си. При тази мисъл тя се усмихна.
	След малко отново постави пистолета в кобура му.
	С прекалено официална учтивост Дъсти каза:
	— Тъкмо се канехме да хапнем малко юфка. Бихте ли имали нещо против да ни правите компания?
	Джуди нямаше търпение да започне разговора с Майкъл, но интуицията й подсказа, че той ще разговаря по-охотно с нея, ако прояви търпение и се включи в играта.
	— Колко мило от твоя страна! — каза тя. — Наистина съм гладна и с удоволствие бих хапнала малко юфка.
	— Заповядайте в кухнята.
	Тримата седнаха около масата в малката кухничка и хапнаха юфка с мляко в яркосини глинени чаши. Джуди наистина разбра, че е гладна — минаваше времето за вечеря.
	— Боже господи! — възкликна тя. — Бях забравила колко вкусна е тази юфка.
	Майкъл се засмя. Джуди се смая от настъпилата у него промяна. Бе спокоен и жизнерадостен. Напълно различен от грубиянина, който я бе накарал да се върне в офиса си и оттам да си уговори среща. Започваше да го харесва.
	Когато хапнаха, Майкъл приготви Дъсти за лягане. Малкият се обърна към баща си:
	— Може ли агент Джуди да ми разкаже приказка?
	Джуди потисна нетърпението си. _Имам седем дни, мога да почакам пет минути повече._ Тя каза:
	— Мисля, че татко ти иска да ти разкаже приказка, защото не го прави толкова често, колкото би му се искало.
	— Нищо, няма значение — каза Майкъл с усмивка. — И аз ще послушам.
	Влязоха в спалнята.
	— Не знам много приказки, но си спомням една, която моята майка ми разказваше — каза Джуди. — Това е приказката за добрия дракон. Искаш ли да я чуеш?
	— Да, моля — каза Дъсти.
	— Аз също — обади се и Майкъл.
	— Едно време, преди много-много години, имало един добър дракон, който живеел в Китай, откъдето идват всички дракони. Един ден добрият дракон излязъл да се поразходи. Разходката му се проточила толкова дълго, че накрая той, без да иска, излязъл от Китай и се загубил. Вървял много дни и накрая стигнал до една друга земя, далече на юг. Тя била най-хубавата страна, която бил виждал в живота си — с гори и планини, с плодородни долини и с реки, в които да се плиска. Имало бананови палми и черничеви дървета, отрупани с узрял плод. Времето винаги било хубаво и подухвал слаб, приятен ветрец. Всичко било хубаво в тази страна, само едно нещо й липсвало — в нея не живеел никой. Никакви хора, никакви дракони. Затова, макар че добрият дракон харесал много земята, той се чувствал ужасно самотен. Пътят назад към дома обаче не знаел и затова се скитал по цял ден, търсейки някой, който да му прави компания, най-сетне, през един прекрасен ден, той намерил единственото живо същество, което живеело тук — една приказна принцеса. Била толкова хубава, че драконът моментално се влюбил в нея. Не бива да забравяме, че принцесата също се чувствала самотна и въпреки че драконът изглеждал малко страшничко, накрая тя се омъжила за него…
	… Добрият дракон и приказната принцеса много се обичали и имали сто деца. Всички деца били храбри и добри като баща си и красиви като приказната си майка. Добрият дракон и приказната принцеса се грижели за децата си, докато те пораснали. После изведнъж и двамата изчезнали. Отишли да живеят в мир и любов на края на света. А техните деца станали храбрия, добър и красив народ на Виетнам. И моята майка е точно оттам.
	Дъсти я гледаше с широко отворени очи:
	— Вярно ли е това?
	Джуди се усмихна:
	— Не знам. Може би.
	— Вярна или не, хубава приказка — каза Майкъл и целуна Дъсти за лека нощ.
	Докато Джуди излизаше, чу шепота на Дъсти:
	— Тя наистина е много мила, нали?
	— Да — каза Майкъл в отговор.
	Върнал се отново в хола, Майкъл каза:
	— Благодаря ти. Беше много добра с него.
	— Не беше трудно. Той е един малък чаровник.
	Майкъл кимна.
	— Метнал се е на майка си.
	Джуди се усмихна.
	Майкъл се ухили и каза:
	— Нещо май не възразяваш.
	— Никога не съм виждала жена ти. На снимката тя изглежда много хубава.
	— Хубава е. И… невярна.
	Това бе неочаквано. Усети топлина към него. Но не знаеше какво да отвърне.
	Помълчаха малко. После Майкъл каза:
	— Стига съм те занимавал с проблемите на семейство Куъркъс. Кажи сега за земетресението.
	_Най-сетне._
	— Станало е в долината Оуънс днес следобед в два и двадесет.
	— Дай да видим сеизмографа.
	Майкъл седна зад бюрото си и затрака по клавиатурата на компютъра. Тя се улови, че е вторачила поглед в босите му крака. Някои мъже имаха много грозни стъпала, но неговите бяха добре оформени и силни, с прилежно изрязани нокти. Кожата бе бяла и на двата големи пръста имаше малко кичурче черни косми.
	Той не забеляза внимателния й поглед.
	— Когато твоите терористи отправиха заплахата си преди четири седмици, дадоха ли местоположение?
	— Не.
	— М-м-м. Между сеизмолозите върви приказка, че успешна прогноза за земетресение е онази, в която са посочени дата, местоположение и магнитуд. Твоите хора са дали само дата. Не е много убедително. Малко или много, в Калифорния почти всеки ден _някъде_ има земетресение. Те може да поемат отговорност за нещо, което е станало по естествен път.
	— Можеш ли да ми кажеш точно къде е бил днешният трус?
	— Да. Мога да пресметна къде е бил епицентърът с помощта на триангулация. Всъщност компютърът прави това автоматично. Аз само му задавам координатите.
	След малко принтерът тихичко бръмна.
	Джуди каза:
	— Има ли начин да се разбере от какво е било предизвикано земетресението?
	— Искаш да кажеш — мога ли само по диаграмата да позная дали е имало човешка намеса? Да, би трябвало да мога.
	— Как?
	Той щракна с мишката и се извърна към нея:
	— Всяко нормално земетресение е предшествано от натрупване на предудари или по-слаби трусове, които можем да видим на сеизмографа. Обратно, когато земетресението е предизвикано от експлозия, няма никакво натрупване — диаграмата започва с характерен шип.
	Той се обърна пак към компютъра.
	_Вероятно е добър преподавател_, каза си Джуди. Обясняваше много ясно. Но сигурно е безмилостно строг с пропуските. Навярно прави внезапни контролни и не допуска закъснелите на лекциите си.
	— Странно — каза той.
	Джуди погледна през рамото му.
	— Какво е странно?
	— Сеизмографът.
	— Не виждам никакъв шип.
	— Защото няма. Не е било експлозия.
	Джуди не знаеше дали да изпита облекчение или разочарование.
	— Значи земетресението е било естествено, така ли?
	Той поклати глава.
	— Не съм сигурен. Има предудари, да. Но такива предудари никога не съм виждал.
	Джуди се отчая. Той бе обещал да й каже дали твърдението на „Проклятие от рая“ може да се приеме на сериозно. А сега бе влудяващо несигурен.
	— Какво им е странното на тези предудари? — попита тя.
	— През съвсем равни интервали са. Изглеждат като изкуствени.
	— Изкуствени?
	Той кимна.
	— Не знам какво е предизвикало тези вибрации, но те не ми изглеждат естествени. Мисля, че твоите терористи са направили _нещо_. Само че не знам какво е било.
	— Можеш ли да разбереш?
	— Надявам се. Ще се обадя на някои хора. Тези показания се проучват вече от много сеизмолози. Може би с общи усилия ще успеем да разберем какво означават.
	Не звучеше много сигурен, но Джуди си каза, че засега ще мине и с това. Тази вечер бе измъкнала каквото можа от Майкъл. А сега трябваше да отиде до мястото на престъплението. Тя дръпна листа, излязъл от принтера. На него се виждаха серии картографски отметки.
	— Благодаря ти, че ме прие — каза тя. — Оценявам го.
	— Беше ми много приятно. — Той й се усмихна с широка усмивка, разкриваща бели зъби.
	— Приятен уикенд с Дъсти.
	— Благодаря.
	Тя се качи в колата и тръгна пак към града. Щеше да отиде до офиса си и да провери из аеролиниите дали имат някакъв полет до околностите на долината Оуънс утре рано сутринта. След това щеше да провери кой клон на ФБР отговаря за нея. Щеше да се свърже първо с тях, после — с местния шериф, за да го привлече на своя страна.
	Стигна до номер 450 на Голдън Гейт авеню, остави колата в подземния гараж и се качи в асансьора. На минаване покрай офиса на Брайън Кинсайд чу гласове. _Сигурно и той работи до късно_, каза си тя. Можеше да го въведе в ситуацията.
	Влезе в кабинета на секретарката му и почука на вътрешната врата.
	— Влез — чу се отвътре.
	Отвори и влезе. Сърцето й се сви, като видя, че Кинсайд е с Марвин Хейс. Той седеше пред бюрото, облечен в тъмен летен костюм с бяла риза и маркова връзка в черно и златно. Бе симпатичен, с безупречно подстригана тъмна коса и добре поддържани мустачки. На пръв поглед бе самата компетентност, но всъщност беше всичко, което един представител на изпълнителната власт не трябваше да бъде — мързелив, брутален, небрежен и безскрупулен. Той пък смяташе, че Джуди е натегачка.
	За нещастие Брайън го харесваше, а в момента Брайън бе шефът.
	Когато тя влезе, двамата добиха изненадан и като че ли малко виновен вид, от което Джуди заключи, че вероятно са говорели за нея. За да ги накара да се почувстват още по-неудобно, тя учтиво попита:
	— Да не прекъсвам нещо важно?
	— Тъкмо говорехме за земетресението — отвърна Брайън.
	— Чу ли новината?
	— Разбира се. Работих по нея. Тъкмо се връщам от разговор с един сеизмолог, който казва, че такива предудари никога не е виждал, но не е сигурен дали са изкуствени. Даде ми карта с точното място на труса. Искам да отида на място и да се огледам за свидетели.
	Двамата размениха многозначителен поглед. Брайън каза:
	— Джуди, никой не може да предизвика земетресение.
	— Не знаем това.
	Намеси се и Марвин:
	— Тази вечер разговарях с двама сеизмолози, които ми казаха, че това е невъзможно.
	— Учените обаче не са съгласни със…
	Брайън я прекъсна:
	— Според нас тази група изобщо не се е доближавала до долината Оуънс. Научили са за това земетресение и веднага са казали, че те са го направили.
	Джуди се намръщи.
	— Това е моя задача — каза тя. — От къде на къде Марвин ще се обажда на сеизмолози?
	— Този случай започна да придобива широка известност — каза Брайън. Джуди изведнъж разбра какво предстои и сърцето й се изпълни с безсилна ярост. — Въпреки че не вярваме „Проклятие от рая“ да може да прави това, което твърди, те могат да придобият адски широка известност. Не съм убеден, че можеш да се справиш с това.
	Джуди с усилие се опита да потисне гнева си:
	— Не можеш да ми прехвърлиш друг случай без причина.
	— О, причина има — отвърна той и взе от бюрото някакъв факс. — Вчера си се сдърпала с един пътен полицай. Спрял те за превишена скорост. Според това тук ти си се държала агресивно и необщително и си отказала да му покажеш книжката си.
	— За бога, Брайън, показах му картата си!
	Брайън обаче не й обърна внимание. На Джуди й стана ясно, че подробностите не го интересуват. Кавгата с пътната полиция му служеше само за претекст.
	— Образувам специална група, която ще се заеме с „Проклятие от рая“ — продължи той. После преглътна с усилие, вдигна рязко брадичка, придобивайки агресивен вид, и изтърси: — Помолих Марвин да я оглави. Помощта ти няма да му е необходима. Свалям те от случая.


>>	9.

	Прийст не можеше да повярва, че го е направил.
	_Аз предизвиках земетресение. Наистина. Аз!_
	Докато караше по междущатски път 395 за дома с Мелъни до себе си в кабината и Стар с Дъбака в плимута отзад, той даде воля на въображението си. Представи си телевизионен коментатор с побеляло от страх лице да казва, че „Проклятие от рая“ са удържали думата си, после — изпаднали в паника хора, и накрая — един притеснен губернатор, който с покрусен вид съобщава за замразяване строежа на нови електростанции в Калифорния.
	Това може би беше твърде оптимистична гледка. Хората още не бяха изпаднали в паника. Губернаторът нямаше да се поддаде толкова лесно. Но поне щеше да бъде принуден на преговори с Прийст.
	А какво ще прави полицията? Хората щяха да очакват от тях да хванат извършителите. Губернаторът вероятно се бе обадил на ФБР. Те обаче нямаха представа кои са тези от „Проклятие от рая“, нямаха за какво да се хванат. Работата им бе почти невъзможна за изпълнение.
	Едно нещо обаче се бе объркало днес и Прийст не можеше да не се притеснява за него. Когато Стар се бе обадила на Джон Трут, тя не се бе свързала с човек, а бе оставила съобщение на телефонен секретар. Прийст не успя да я спре.
	_Един непознат глас едва ли ще помогне много на ченгетата_, помисли си той. Въпреки това никак не му се искаше да имат дори толкова дребно нещо, за което да се хванат.
	Стори му се изненадващо, че светът продължава да живее така, сякаш нищо не се е случило. Колите се разминаваха нагоре-надолу по пътя, хората отбиваха в крайпътните ресторантчета, пътните ченгета спряха млад мъж в червено порше, работници подкастряха крайпътните храсти. А всички трябваше да бъдат потресени.
	Той започна да се пита дали наистина е имало земетресение. Да не би всичко това да му се е присънило в наркотичен транс? Бе го видял със собствените си очи — пукнатината, зинала в земята — и въпреки това земетресението изглеждаше по-далечно и невъзможно, отколкото когато бе само една идея. Необходимо му бе обществено потвърждение — телевизионен репортаж, снимка от някой вестник, разговор на тази тема в бара или на опашката в супера.
	Късно следобед — бяха още на територията на Невада — Прийст спря на една бензиностанция. Плимутът ги последва. Мъжете напълниха резервоарите, а Мелъни и Стар отидоха до тоалетната.
	— Дано вече да сме в новините — промърмори Дъбака нервно.
	Явно и той бе мислил за същото.
	— Как няма да бъдем? — отвърна Прийст. — Че ние направихме земетресение бе, човек!
	— Да, но властите може да го скрият.
	Както много други хипита, Дъбака вярваше, че правителството контролира новините. Прийст знаеше, че хората бяха сами цензори на себе си. Не купуваха вестници и отказваха да гледат телевизионни програми, накърняващи предразсъдъците им, затова ги тъпчеха с глупости.
	Но тъй или иначе, мисълта на Дъбака го обезпокои. Сигурно не беше много трудно да се скрие едно земетресение на толкова отдалечено място.
	Влезе да плати. Климатикът го накара да потрепери. Зад гърба на касиерката свиреше радио. Сети се, че може да чуе новините. Попита колко е часът и касиерката му отговори, че е шест без пет. Поразмота се малко из магазина, преструвайки се, че разглежда стоката по щандовете. Мелъни и Стар излязоха от тоалетната едновременно.
	Най-накрая новините започнаха.
	За да намери повод да се доближи до касата, Прийст взе две захарни пръчки и се приближи да ги плати.
	Първата новина бе за сватбата на двама артисти от известен телевизионен сериал. _Какво ме интересува?_ Прийст слушаше, потропвайки нетърпеливо с крак. После започна кратък репортаж за посещението на президента в Индия. _Дано да научи някоя мантра там._ Касиерката добави цената на захарните пръчки и Прийст плати. Следващата новина сигурно е за земетресението. Обаче третата новина бе за някаква престрелка в чикагско училище.
	Прийст бавно тръгна към вратата, следван от Мелъни и Стар. Един друг клиент напълни резервоара на своя джип ранглър и влезе да плати.
	Най-сетне водещият каза:
	— Екологичната терористична група „Проклятие от рая“ пое отговорност за слабо земетресение, станало днес в долината Оуънс, Източна Калифорния.
	Прийст тихо прошепна:
	— А така! — И плесна с юмрук дланта на другата си ръка.
	Стар изсъска в отговор:
	— Не сме терористи!
	Водещият продължи:
	— Трусът е станал в деня, когато групата е заплашила да предизвика такъв, но главният щатски сеизмолог Матю Бърд отрече, че земетресение може да се предизвика от човек.
	— Лъжец! — яростно прошепна Мелъни.
	— Отговорността бе поета в телефонен разговор с най-слушаното предаване на тази радиостанция _Джон Трут на живо_.
	Прийст тъкмо вече стигаше до изхода, когато с огромна изненада чу гласа на Стар. Спря се като закован. Стар тъкмо казваше:
	— Ние не признаваме юрисдикцията на правителството на Съединените щати. Сега, след като вече знаете, че държим на думата си, по-добре е да помислите за искането ни. Обявете замразяване строежа на нови електростанции в Калифорния. Даваме ви седем дни срок да помислите.
	Стар избухна:
	— Исусе Христе, ами че това съм аз!
	— Ш-ш-т! — изшътка й Прийст и погледна през рамо.
	Клиентът с джипа говореше нещо, а касиерката тъкмо прекарваше кредитната му карта през уреда. Никой не бе забелязал избухването на Стар.
	— Губернаторът Майк Робсън не отговори на тази нова заплаха. Спортът днес…
	Тримата излязоха навън.
	Стар отново заговори разпалено:
	— Боже господи! Предават гласа ми по радиото! И какво ще правя сега?
	— Ще запазиш спокойствие — отвърна Прийст. Самият той не бе спокоен, но се държеше. Докато вървяха към колите, той продължи с нисък и убедителен тон: — Никой извън комуната не познава гласа ти. Не си говорила с никого извън комуната, а когато си то правила, разменяла си не повече от няколко думи. А онези, които може да си спомнят за теб от дните, когато бе известна, даже не знаят дали си още жива.
	— Може и да си прав — каза Стар със съмнение.
	— Единственото изключение, за което се сещам, е Боунс. Може да чуе записа и да познае гласа ти.
	— Той никога няма да ни предаде. Боунс е Оризар.
	— Не знам. Един наркоман може да направи всичко.
	— Ами другите… Дейл и Поем например?
	— Да, и те са причина за безпокойство — призна Прийст. В бунгалата нямаше радиоапарати, но Дейл често използваше общия пикап, а в него имаше радио. — Ако научат, просто ще трябва да им кажем.
	_Или ще разрешим въпроса по същия начин, както с Марио._
	_Не, не бих могъл да го направя… не и с Дейл или Поем._
	_Дали?_
	Дъбака чакаше зад волана на плимута.
	— Хайде бе, какво се бавите толкова? — нетърпеливо попита той.
	Стар накратко му разправи какво бяха чули.
	— За щастие никой извън комуната не е чувал гласа ми… О, по дяволите, чак сега се сетих! — Тя се обърна към Прийст. — Онова ченге в полицейското в Силвър Сити.
	Прийст изпсува. Разбира се. Стар бе говорила с него вчера. Страхът сграбчи сърцето му. Ако е чул новините и е запомнил гласа на Стар, в този момент шерифът и половин дузина ченгета вероятно вече са в комуната и чакат Стар да се върне.
	Но може още да не е чул новините. Прийст трябваше да провери. Но как?
	— Ще се обадя в полицейското.
	— Какво ще им кажеш? — попита го Стар напрегнато.
	— Не знам, ще измисля нещо. Почакайте тук.
	Влезе отново вътре, взе дребни монети от касиерката и отиде до обществения телефон. Взе номера на полицейското управление от „Справки“ и набра. Спомни си името на ченгето точно преди отсреща да вдигнат телефона.
	— Трябва да говоря с господин Уикс — каза той.
	— Били не е тук.
	— Но аз се видях с него вчера.
	— Снощи хвана самолета за Насо. Сега сигурно си лежи на плажа, пийва си биричката и гледа бикините наоколо, дай боже всекиму. Ще се върне след две седмици. С нещо друго да ви помогна?
	Прийст затвори.
	_Исусе, какво щастливо стечение на обстоятелствата!_
	Той се върна при останалите.
	— Бог е с нас — каза им.
	— Какво? — попита го Стар нетърпеливо. — Какво е станало?
	— Снощи е излязъл в отпуска. Отишъл е в Насо за две седмици. Не ми се вярва и чуждите радиостанции да предават гласа на Стар. Няма страшно.
	Стар едва не падна от облекчение.
	— Е, слава богу!
	Прийст отвори вратата на камиона.
	— Хайде да поемаме пътя си.


	Наближаваше полунощ, когато Прийст отби сеизмичния вибратор по черния път, водещ през гората към комуната. После върна камиона в старото му скривалище. Макар че бе тъмно и всички бяха изморени, всеки сантиметър от камиона бе старателно покрит с клони така, че да не се вижда отникъде, включително и от въздуха. После всички се качиха в плимута, за да изминат последния километър и половина.
	Прийст включи радиото за късните новини. Този път земетресението беше новина номер едно.
	— Нашето предаване _Джон Трут на живо_ днес игра централна роля в продължаващата драма с „Проклятие от рая“, екологичната терористична група, която твърди, че може да предизвиква земетресения — каза някакъв развълнуван глас. — След като едно средно по сила земетресение разтърси долината Оуънс в източната част на Калифорния, една жена, твърдейки, че представлява групата, се обади на Джон Трут и каза, че те са предизвикали труса.
	После радиостанцията пусна пълния запис на съобщението.
	— Мамка му! — промърмори Стар, докато слушаше собствения си глас.
	Прийст продължаваше да се чувства неприятно. Макар да знаеше, че това не помага кой знае колко на полицията, никак не му се искаше да изкарват Стар на показ по такъв начин. Това й придаваше ужасно уязвим вид — искаше му се да разбие враговете й и да я спаси.
	Записът свърши и водещият каза:
	— Тази вечер специален агент Раджа Хан взе касетата със записа и я отнесе във ФБР, където ще бъде подложена на психолингвистичен анализ.
	Това подейства на Прийст като удар в стомаха.
	— Какво, по дяволите, означава това „психолингвистичен“?
	Отговори му Мелъни:
	— Никога не съм чувала тази дума, но предполагам, че подлагат на анализ езика ти и оттам вадят заключения за психологията ти.
	— Не знаех, че са толкова умни — каза Прийст разтревожено.
	Дъбака се обади:
	— Не се притеснявай, човече. Могат да си анализират гласа на Стар колкото си искат, но това няма да им даде адреса й.
	— Дано!
	Междувременно водещият продължаваше:
	— Губернаторът Майк Робсън още не е излязъл с коментар по въпроса, но шефът на клона на ФБР в Сан Франциско обеща утре сутринта да даде пресконференция. Други новини…
	Прийст изключи радиото. Дъбака паркира до въртележката на Боунс. Боунс я беше завил с огромен брезент, за да предпази ярките цветове от избеляване.
	Спуснаха се надолу, минаха през лозето и влязоха в селището. Готварната и детското бунгало бяха потънали в мрак. Зад прозореца на Епъл трептеше светлина — тя страдаше от безсъние и четеше до късно, а откъм бунгалото на Сонг тихо подрънкваше китара. Останалите бунгала бяха тъмни и тихи. Посрещна ги само Спирит, радостно въртейки опашка на лунната светлина. Казаха си тихо лека нощ и всеки се повлече към бунгалото си, твърде уморен, за да празнува победата.
	Беше топла нощ. Прийст лежеше гол в леглото си и мислеше. От губернатора нито дума, но сутринта щеше да се проведе пресконференция. Незнанието какво мисли противникът силно притесняваше Прийст. Винаги съдеше за хората по начина, по който изглеждаха, усмихваха се, скръстваха ръце или се почесваха по главата. Опитваше се да манипулира губернатора, но беше трудно, без да е застанал лице в лице с него. А и какво ли се канеше да прави ФБР? Дали в тези думи за психолингвистиката имаше някаква истина?
	Трябваше му повече информация. Не можеше да лежи тук и да чака врагът да почне да действа.
	Запита се дали няма да е добре да телефонира в губернаторството и да се опита да говори с губернатора. Дали щяха да го свържат? И ако го свържеха, дали щеше да научи нещо? Може би си струва да се опита. Не му харесваше положението, в което щеше да се постави: щеше да моли за разговор. А стратегията му бе друга: сам да наложи волята си.
	После му мина през ума, че може да отиде на пресконференцията.
	Би било доста опасно — ако го открият, всичко щеше да бъде загубено.
	Идеята му хареса. Да се представя за репортер бе нещо, което бе правил едно време. Бе се специализирал в дръзките удари — открадването на белия линкълн и даването му на Райли Зурлата; намушкването на Джек Каснър в тоалетната; предложението да купи магазина от Дженкинсънови. Винаги успяваше да се справи с такива неща.
	Може би трябваше да се представи за фотограф. Щеше да заеме от Пол Бийл някой фотоапарат, а Мелъни щеше да бъде репортер. Беше достатъчно хубава, за да накара всеки агент на ФБР да отклони за малко вниманието си.
	За колко часа бе определена тази пресконференция?
	Той се надигна от леглото, нахлузи сандалите си и излезе. Вън луната светеше и той намери лесно пътя до бунгалото на Мелъни. Бе седнала гола на ръба на леглото и решеше дългата си червена коса. Когато влезе, тя вдигна глава и се усмихна. Светлината от свещта очертаваше тялото й, трептеше по изваяните й рамене, гърдите, по бедрата и проблясваше в косъмчетата в червения триъгълник между тях. Бе толкова хубава, че дъхът му спря.
	— Здравей — каза му.
	Мина известно време, преди да си спомни защо беше дошъл.
	— Трябва да използвам телефона ти — каза той.
	Тя се нацупи. Не тази реакция бе очаквала от гол мъж, дошъл при нея посред нощ.
	Мъжът се засмя с усмивката на лошо момче.
	— Но може би трябва първо да те хвърля на земята, да те изнасиля и тогава да телефонирам.
	Тя се усмихна:
	— Добре, първо можеш да телефонираш.
	Той взе телефона и се поколеба. Цял ден Мелъни се бе държала като шеф и той се бе примирявал с това, защото тя бе сеизмоложката, но сега това бе свършило. Не му харесваше да му дава разрешение за каквото и да било. Това не бе отношението, което двамата трябваше да имат.
	Той легна на леглото, все още държейки телефона в ръка, и насочи главата на Мелъни към чатала си. Тя се поколеба, но започна това, което искаше.
	Минута-две той просто лежа, без да помръдне, наслаждавайки се на усещането.
	После се свърза със „Справки“.
	Мелъни прекъсна дейността си, но той се пресегна и отново натисна главата й надолу. Тя отново се поколеба, сякаш се канеше да възрази, но после поднови дейността си.
	_Така е по-добре._
	Прийст взе номера на клона на ФБР в Сан Франциско и го набра.
	Отговори му мъжки глас:
	— ФБР.
	Вдъхновението осени Прийст, както винаги, в последния момент.
	— Обажда се Дейв Хорлок от радиостанцията KCAR в Карсън Сити — каза той. — Бихме искали да изпратим един репортер на пресконференцията ви утре. Бихте ли могли да ми дадете адреса и часа?
	— Съобщиха ги по радиото — каза мъжът.
	_Мързеливо копеле._
	— Не се обаждам от офиса си — започна да импровизира Прийст. — А репортерът ни трябва да тръгне утре рано сутринта.
	— Определена е за дванадесет по обед, тук, във Федерал Билдинг, на Голдън Гейт авеню номер 450.
	— Ще му трябва ли някаква покана?
	— Няма покани. Трябва му само легитимация като представител на медиите.
	— Благодаря ви за помощта.
	— От коя радиостанция казахте, че сте?
	Прийст затвори.
	_Легитимация. Откъде, по дяволите, да я измисля?_
	Мелъни прекрати смукането и каза:
	— Дано не са го проследили това обаждане.
	Прийст се стресна:
	— Защо пък ще го правят?
	— Може да проследяват всички постъпващи обаждания.
	Той се намръщи.
	— Могат ли да го направят?
	— С компютри, да.
	— Да, ама аз не говорих дълго.
	— Прийст, не живееш в шейсетте. Време не им трябва, компютърът върши всичко за наносекунди. Просто трябва да проверят в сметката чий е телефонът, който се е обадил в един без три минути през нощта.
	Прийст не бе чувал думата „наносекунди“ и не знаеше какво означава, но се досещаше и се обезпокои.
	— Мамка му! — каза той. — А могат ли да разберат къде си?
	— Само ако е включен.
	Прийст бързо го изключи.
	Започваше да се нервира. Доста изненади му се струпаха днес. Първо гласът на Стар по радиото, после — психолингвистичният анализ, а сега и това, че компютрите можели да проследяват разговори. Дали нямаше и още нещо, което бе забравил да предвиди?
	Той поклати глава. Мислеше негативно. Тревогите и старанието да се предвиди абсолютно всичко не водеха доникъде. Неговата сила бяха въображението и здравите нерви. Утре щеше да отиде на пресконференцията, да ги убеди да го пуснат и да види какво замисля врагът.
	Мелъни легна по гръб на леглото, затвори очи и каза:
	— Днес цял ден прекарахме на седлото.
	Прийст оглеждаше тялото й. Обичаше да гледа най-вече гърдите й. Харесваше му как се полюшват ритмично в такт с походката й. Обичаше да гледа, когато тя си сваляше пуловера през главата и циците й изскачаха отдолу като дула на пищови. Обичаше да гледа как си слага сутиена й ги намества вътре в шапчиците. Сега, легнала по гръб, те бяха леко сплескани, издути отстрани, а зърната — меки и нежни, отпуснати в покой.
	Имаше нужда да прочисти съзнанието си от тревогите. Имаше два най-добри начина за това. Вторият бе медитацията. А първият лежеше по гръб пред него.
	Той я прекрачи, коленичи над нея. Когато целуна гърдите й, тя въздъхна доволно и го погали по косата.
	С крайчеца на окото си Прийст долови някакво движение. Извърна поглед към вратата и видя Стар, облечена в пурпурна копринена роба. Усмихна се. Знаеше какво мисли да прави — правила го беше и преди. Тя срещна погледа на Прийст и вдигна вежди въпросително. Прийст кимна. Стар влезе и затвори вратата безшумно.
	Прийст засмука розовото зърно на Мелъни, бавно придърпвайки го с устни, лекичко дразнейки го с върха на езика си, после го пусна да се изплъзне навън, после отново го смукна и продължи играта отначало, ритмично повтаряйки движенията. Мелъни изстена от удоволствие.
	Стар развърза робата си и остана известно време така, лекичко докосвайки гърдите си. Тялото й бе толкова различно от това на Мелъни — кожата леко потъмняла там, където на Мелъни бе бяла, бедрата и раменете по-широки, а косата — тъмна и гъста, докато на Мелъни бе златночервена и фина. После Стар се наведе и целуна Прийст по ухото, плъзна ръка по гръбнака му и накрая я спря между краката му, леко стискайки с гальовни движения.
	Дишането му се учести.
	_Бавно, бавно. Наслади се на момента._
	Стар коленичи до леглото и започна да гали Мелъни по гърдата, докато Прийст смучеше зърното й.
	Мелъни усети, че нещо не е наред. Стоновете й рязко секнаха. Тялото й замря и тя отвори очи. Виждайки Стар, тя нададе приглушен вик.
	Стар се усмихна и продължи да я гали.
	— Тялото ти е толкова красиво — каза тя с нисък глас.
	Прийст ги гледаше като в транс, после се наведе и пое в уста другата гърда на Мелъни.
	Мелъни блъсна и двамата и се изправи в леглото.
	— Не! — каза тя.
	— Отпусни се — каза й Прийст и я погали по косата. — Всичко е наред, наистина.
	Стар започна да гали Мелъни по вътрешната страна на бедрото.
	— Ще ти хареса — каза тя. — Жените знаят да правят някои неща много по-добре от мъжете. Ще видиш.
	— Не — отново повтори Мелъни и стисна здраво крака.
	Прийст видя, че работата май няма да стане. Почувства се като предаден. Искаше му се да види как Стар подлудява от удоволствие друга жена, но Мелъни май беше още твърде задръстена.
	Стар обаче не се отказваше. Ръката й се плъзна по бедрото на Мелъни и лекичко закачи червената туфичка между краката й.
	— Не! — Мелъни я плесна по ръката.
	Ударът бе доста силен и Стар изохка:
	— Ох! Защо ме удряш така?
	Мелъни блъсна Стар настрани и стана от леглото.
	— Защото ти си стара и дебела и защото не искам да правя секс с теб!
	Стар ахна, а Прийст примигна.
	С твърда крачка Мелъни отиде до вратата, отвори я и каза:
	— Моля те, остави ме на мира!
	За изненада на Прийст, Стар заплака. Той се намеси с възмутен глас:
	— Мелъни!
	Преди Мелъни да успее да отговори, Стар излезе.
	Мелъни тръшна вратата след нея.
	— Е, бейби, това беше твърде дребнаво от твоя страна — каза с укор Прийст.
	Мелъни отново отвори вратата.
	— Ти също можеш да си вървиш, ако така гледаш на нещата. Остави ме на мира!
	Прийст се смая. От двадесет и пет години насам никой не му бе казвал да се маха тук, в комуната. А сега го гонеше красиво голо момиче, почервеняло от гняв или възбуда — или и от двете. Като капак на унижението, ерекцията му бе невероятна и стърчеше напред като мачта.
	_Да не би да изпускам нещата?_
	Мисълта го смути. Винаги успяваше да накара хората да правят това, което искаше, особено пък тук, в комуната. Бе толкова потресен, че малко остана да й се подчини. Без да проговори, той отиде до вратата.
	И тогава разбра, че не бива да се поддава. Може би никога вече нямаше да възвърне доминиращото си положение, ако й позволеше да го победи сега. А Мелъни трябваше да е под контрола му. Бе ключова фигура в плана. Без нейна помощ не би могъл да предизвика второ земетресение. Не можеше да й позволи да спечели независимостта си по такъв начин. Тя бе твърде важна.
	Стигнал до вратата, той се извърна и я загледа — гола, сложила ръце на кръста. Какво искаше тя? Днес цял ден се бе държала като шеф в долината Оуънс, защото имаше познания. Но дълбоко в сърцето си тя не искаше да бъде независима — нямаше да бъде тук в противен случай. Предпочиташе някой с по-голяма власт да й казва какво да прави. Затова се бе омъжила за своя преподавател. Напуснала го по-късно, тя се бе поставила под властта на друга властна фигура — водача на една комуна. Тази вечер се бе разбунтувала, защото не искаше да дели Прийст с друга жена. Може би се бе уплашила, че Стар ще й го отнеме. Но последното нещо, което искаше в момента, бе Прийст да си тръгне.
	Той затвори вратата.
	После прекоси малката стая с три крачки и застана пред нея. Още дишаше тежко, почервеняла от гняв.
	— Лягай долу! — изкомандва я той.
	Изразът й бе объркан, но тя се отпусна на леглото.
	— Разтвори си краката! — продължи с командите Прийст.
	След секундно колебание тя се подчини.
	Той легна върху нея. Докато проникваше вътре, тя изведнъж вдигна ръце и го притисна силно към себе си. Движенията му вътре в нея бяха бързи и нарочно груби. Тя вдигна крака и го прегърна с тях през кръста. После усети зъбите й върху рамото си. Заболя го, но му беше приятно. Тежко поемайки въздух, Мелъни отвори уста.
	— О-о, мамка му! — промърмори тя с нисък гърлен глас. — Прийст, кучи син такъв, обичам те.


	Когато Прийст се събуди, веднага отиде в бунгалото на Стар.
	Лежеше на една страна с отворени очи, вперила поглед в стената. Когато седна на леглото до нея, тя започна да плаче.
	Той се наведе и пое сълзите й с устни. Усети как отново получава ерекция.
	— Кажи нещо — прошепна й.
	— Знаеш ли, че Флауър слага Дъсти да си ляга?
	Не бе очаквал точно това. Какво значение има?
	— Не, не знаех — отвърна той.
	— Не ми харесва.
	— Защо? — Той се опита да потисне раздразнението в гласа си. _Вчера ние предизвикахме земетресение, а ти днес ми ревеш за децата!_ — Много по-добре е, отколкото да краде плакати из Силвър Сити.
	— Да, но ти имаш ново семейство! — избухна тя.
	— Какво, по дяволите, означава това?
	— Ти, Мелъни, Дъсти и Флауър. Вие сте като едно семейство. И в него няма място за мен. Не се вписвам.
	— Разбира се, че се вписваш — отвърна той. — Ти си майката на моето дете, ти си жената, която обичам. Как така не се вписваш?
	— Толкова унизена се почувствах снощи.
	Той погали гърдите й през тънката нощница. Тя покри дланта му със своята и я притисна силно към себе си.
	— Групата е нашето семейство — каза й той. — Винаги е било така. Не страдаме от предразсъдъците на някое градско семейство с мама, татко и две дечица. — Той повтаряше уроците, които тя му бе преподала преди много години. — Ние сме едно голямо семейство. Обичаме цялата група и всеки се грижи за всеки. Така не се налага да се лъжем един друг за секса. Ти можеш да си лягаш с Дъбака или със Сонг, но аз ще знам, че пак обичаш мен и детето ни.
	— Знаеш ли какво, Прийст? До този момент никой не е отказвал нито на мен, нито на теб.
	Правила кой с кого да прави любов нямаше, но никой, разбира се, не бе задължен да го прави, след като не му се искаше. Сега, след като се връщаше назад, Прийст не можеше да си спомни жена да му е отказала. Същото бе и със Стар. До случая с Мелъни.
	В сърцето му се прокрадна тиха паника. През последните няколко седмици това му се случваше вече няколко пъти. Беше от страх, че комуната се разпада, той губи контрол и всичко, което обича на този свят, е застрашено. Сякаш губеше равновесие; подът бе започнал да се мести непредсказуемо и твърдата земя внезапно бе станала подвижна и ненадеждна, точно както вчера в долината Оуънс. С усилие потисна тревогата си. Трябваше да запази спокойствие. Само той можеше да запази верността на всички и да ги задържи заедно. Трябваше да запази спокойствие.
	Той легна на леглото до нея и я погали по косата.
	— Всичко ще бъде наред — каза Прийст. — Вчера накарахме губернатора Робсън да се насере от страх. Ще направи това, което искаме, ще видиш.
	— Сигурен ли си?
	Прийст пое и двете й гърди в ръцете си.
	— Имай ми вяра — промърмори и се притисна към нея, за да й даде възможност да усети ерекцията му.
	— Искам да ме любиш, Прийст — каза тя.
	Той се усмихна с предизвикателната си усмивка:
	— Как?
	Тя отвърна на усмивката му през сълзи:
	— Както, по дяволите, искаш.


	След това заспа. Легнал до нея, Прийст мислеше как да реши проблема с легитимацията. Стана. Отиде в детското бунгало и събуди Флауър.
	— Искам да дойдеш с мен до Сан Франциско — каза й той. — Обличай се.
	Препече й филийки и й сипа портокалов сок в готварната. Докато момичето закусваше, той каза:
	— Спомняш ли си, когато ми каза, че искаш да станеш писателка? И че искаш да пишеш за някое списание?
	— Да, за _Тийн_.
	— Точно така.
	— Но ти искаш да пиша поезия, за да мога да остана да живея тук.
	— И продължавам да мисля така, но днес ще разбереш какво значи да бъдеш репортер.
	Лицето й светна:
	— Добре!
	— Ще те заведа на една пресконференция на ФБР.
	— На ФБР?
	— Щом си репортер, трябва да ходиш навсякъде.
	Тя сбърчи нос с отвращение. Беше взела от майка си неприязънта към представителите на изпълнителната власт.
	— В _Тийн_ никога не съм чела за ФБР.
	— Е, днес Леонардо ди Каприо не дава пресконференция. Проверих.
	Тя се усмихна лукаво:
	— Лошо.
	— Но ако задаваш въпроси, каквито би задал един репортер на _Тийн_, ще бъде чудесно.
	Тя кимна замислено.
	— За какво ще се говори на тази пресконференция?
	— За една група, която твърди, че може да предизвика земетресение. Но не искам да казваш на никого за това. Трябва да бъде тайна, ясно?
	— Ясно.
	Щеше да разкаже всичко на Оризарите, като се върне оттам, реши той.
	— Можеш да казваш на мама и Мелъни за това, а също на Дъбака, Сонг, Анет и Пол Бийл, но на никого друг. Много е важно, наистина.
	— Ясно.
	Знаеше, че поема лудешки риск. Ако нещата се объркаха, можеше да изгуби всичко. Можеше дори да бъде арестуван пред очите на дъщеря си. Това можеше да се превърне в най-лошия ден в живота й. Но рисковете бяха в стила му.
	Когато едно време предложи да засадят лозе, Стар бе напомнила, че са взели земята под наем за срок от една година. Можеха да се потрошат от работа и накрая пак да не видят плодовете от труда си. Бе настоявала, че преди да започнат работа, трябва да се подпише нов договор за десетгодишен срок. Звучеше разумно, но Прийст веднага бе усетил, че това ще е фатално. Ако отложеха старта, никога нямаше да го направят. Беше ги накарал да поемат риска. В края на онази година комуната се бе превърнала в общност. А правителството поднови договора на Стар за още една година и всяка година го подновяваше. Досега.
	Той си помисли дали да сложи тъмносиния костюм. Беше толкова демоде, че в Сан Франциско щяха да се обръщат след него, затова обу всекидневните дънки. Въпреки че бе топло, той си сложи тениска и карирана риза с дълги пешове, която носеше извън дънките. Взе един тежък нож с десетсантиметрово острие и го пъхна в кожена ножница. След това го втъкна отзад в дънките и пусна ризата отгоре.
	По време на четиричасовото пътуване до Сан Франциско адреналинът бушуваше в главата му. Представяше си кошмарни гледки — как двамата ги арестуват, как го захвърлят като вързоп в някоя килия, как Флауър седи сама на някой осветен стол във ФБР и как я разпитват за родителите й. Страхът обаче изостряше изобретателността му.
	Към единадесет часа двамата влязоха в града. Отидоха на един паркинг на Голдън Гейт и оставиха колата там. От една книжарница Прийст купи на Флауър репортерски бележник на пружинка и два молива. После я заведе в едно кафене. Докато момичето пиеше содата си, той каза:
	— Ей сега се връщам.
	И излезе.
	Тръгна към Юниън Скуеър, оглеждайки лицата на минувачите, търсейки човек, който да прилича на него. Улиците бяха пълни с народ и той можеше да избира от стотици лица. Видя един мъж със слабо лице и тъмни коси съсредоточено да изучава менюто в едно ресторантче и за миг си помисли, че е напипал жертвата си. Опънат до крайност от напрежение, той го гледа няколко секунди, докато човекът се извърна към него и Прийст видя, че едното му око е постоянно затворено от някакво нараняване.
	Разочарован, продължи нататък. Не беше толкова лесно. Имаше много тъмнокоси мъже, прехвърлящи четиридесетте, но всички бяха с няколко килограма по-тежки от Прийст. Видя още един подходящ кандидат, но човекът бе закачил на врата си фотоапарат. Туристи не му трябваха — имаше нужда от някой с документи на местен жител. _Това е един от най-големите търговски центрове в света, събота е, а не мога да намеря нито един подходящ човек, който да прилича на мен._
	Погледна часовника си — единадесет и половина. Нямаше време.
	Накрая късметът му се усмихна — един мъж със слабо лице, на около петдесет години, с очила с огромни рамки и енергична походка. Бе облечен в тъмносини панталони и зелено поло, обаче държеше в ръка охлузено куфарче и изразът му бе нещастен — според Прийст сигурно отиваше в офиса си, за да навакса с малко работа. _Сега ми трябва портфейлът му._ Той го последва зад ъгъла, изчаквайки подходяща възможност.
	_Аз съм разгневен, аз съм отчаян, аз съм луд човек, избягал от лудницата, трябва да намеря двайсет кинта за доза, мразя всички, искам да коля и да убивам, аз съм луд, луд, луд…_
	Мъжът мина покрай паркинга, където Прийст бе оставил плимута, и сви в улица със стари административни сгради. За миг наоколо нямаше никой. Прийст измъкна ножа, стигна го с няколко крачки и извика:
	— Хей!
	Мъжът спря и се обърна.
	Прийст го сграби за яката на полото, навря ножа в лицето му и изрева:
	— Давай бързо шибания си портфейл, докато не съм прерязал шибаното ти гърло!
	Мъжът би трябвало да се смъкне на земята от ужас, но не го направи. _Исусе, какъв намахан тип?_ По лицето му се четеше гняв, а не страх.
	Вперил поглед в очите му, Прийст прочете мисълта: _Сам е и няма пистолет._
	Прийст се поколеба, внезапно изплашен. _Мамка му, не мога да си позволя да объркам нещата._ За част от секундата никой не помръдна. _Обикновено облечен мъж с куфарче, запътил се на работа в събота… да не би да е ченге?_
	Беше твърде късно да се връща назад. Преди мъжът да се мръдне, той замахна с ножа и под дясното стъкло на очилата му цъфна петсантиметрова тънка червена ивица.
	Куражът на мъжа моментално се изпари и всяка мисъл за съпротива го напусна. Очите му се разшириха от страх и тялото му като че ли се отпусна.
	— Добре! Добре! — каза той с писклив, треперещ глас.
	_Не е ченге в края на краищата._
	Прийст отново ревна:
	— По-бързо! По-бързо! Веднага!
	— В куфарчето е…
	Прийст грабна куфарчето от ръката му. В последната секунда реши да вземе и очилата му. Дръпна ги от лицето му, обърна се и побягна.
	На ъгъла се извърна и погледна назад. Човекът се бе превил одве и повръщаше на тротоара.
	Прийст пое надясно. Хвърли ножа в един боклукчийски казан и продължи. На следващия ъгъл спря до една строителна площадка и отвори куфарчето. В него имаше папка, бележник, няколко химикалки, книжен пакет, в който май имаше сандвич, и кожен портфейл. Прийст го взе и хвърли куфарчето в купчината строителни отпадъци.
	После се върна в кафенето и седна при Флауър. Кафето му бе още топло. _Не съм изгубил тренинга си. Тридесет години, откакто съм го правил за последен път, и все пак мога да накарам хората да се насерат от страх. Има още хляб в теб. Рики._
	Отвори портфейла. В него имаше пари, кредитни карти, визитки, както и някаква легитимация със снимка. Прийст извади една визитна картичка и я подаде на Флауър.
	— Ето визитката ми, ма’ам.
	Тя се изкиска.
	— Ти си Питър Шубъри от „Уоткинс, Коулфакс и Браун“.
	— Адвокат?
	— Сигурно.
	Той хвърли поглед на снимката от легитимацията. Беше може би два на два и бе правена в кабинка за автоматични снимки. Доколкото можеше да отсъди, бе на около десет години. Не приличаше много на Прийст, но пък не приличаше много и на Питър Шубъри. Нещо обичайно при снимките.
	И все пак Прийст можеше да увеличи приликата. Шубъри имаше права черна коса, но я подстригваше.
	— Може ли да ми дадеш вързалката за косата си? — обърна си Прийст към дъщеря си.
	— Разбира се.
	Флауър дръпна вързалката и разтърси коси, подавайки я на баща си. Той направи обратното, издърпвайки косата си плътно назад в опашка и я стегна с вързалката. После си сложи и очилата.
	Показа снимката на Флауър.
	— Как ти се струва новата ми самоличност?
	— М-м-м. — Тя погледна легитимацията от обратната страна. — С това ще те пуснат в централния офис, но не и в клона в Оукланд.
	— Ще минем и без него.
	Тя се ухили:
	— Тате, откъде взе това?
	Той вдигна едната си вежда и отвърна:
	— Взех го назаем.
	— Да не си пребъркал нечии джобове?
	— Нещо такова. — Флауър сигурно мислеше, че това по-скоро намирисва на мошеничество, отколкото на лудория, но той я остави да мисли каквото си иска. Вдигна поглед към часовника на стената. Единадесет и четиридесет и пет. — Готова ли си?
	— Да.
	Двамата тръгнаха по улицата и след малко влязоха във Федерал Билдинг — мрачносив гранитен монолит, заемащ цяла пресечка. Във фоайето и двамата минаха през металотърсач и Прийст почувства удовлетворение, че предвидливо бе хвърлил ножа. Попита охраната на кой етаж се намира ФБР.
	После двамата се качиха в асансьора. Прийст се чувстваше така, сякаш се бе друсал с кокаин. Опасността изостряше сетивата му до крайност. _Ако този асансьор нещо се счупи, ще го задвижа със собствената си психична енергия._ Каза си, че би било добре да играе ролята на самоуверен, може би леко арогантен — в края на краищата беше адвокат.
	Той заведе Флауър на етажа на ФБР и следвайки надписа със символ и стрелки, двамата влязоха в заседателна зала от другата страна на фоайето. В другия й край се виждаше маса с наредени микрофони. Близо до вратата стояха четирима мъже — високи и стегнати, в безупречно изгладени костюми, бели ризи и връзки в убити цветове. Сигурно бяха агенти.
	_Ако знаеха кой съм, щяха да извадят пистолетите и да ме застрелят, без даже да се замислят._
	_Спокойно, Прийст, не могат да четат мисли и нищо не знаят за теб._
	Прийст бе метър и осемдесет, но всички те бяха по-високи от него. Веднага усети, че шеф им е онзи с гъстата бяла коса, безупречно сресана на път: Той говореше с някакъв мустакат мъж. Двамата по-млади слушаха с неизразяващи нищо лица.
	До тях се приближи млада жена с клипборд в ръка.
	— Здравейте, мога ли да ви помогна с нещо?
	— Надявам се да можете — отвърна Прийст.
	Като чуха гласа му, агентите се извърнаха към тях и той усети реакцията им. Когато видяха опашката и дънките му, те се напрегнаха, но веднага след това забелязаха Флауър до него и отново се отпуснаха.
	Един от по-младите се обърна към тях:
	— Всичко наред ли е тук?
	Прийст започна:
	— Казвам се Питър Шубъри. Адвокат съм в „Уоткинс, Коулфакс и Браун“ тук, в града. Дъщеря ми е редактор на тяхното училищно вестниче. Чула по радиото за пресконференцията ви и пожела да дойде, за да напише нещо за вестника им. Казах си: „Хей, това е обществено събитие, защо да не я заведа!“ Надявам се, че нямате нищо против.
	Всички погледи се обърнаха към белокосия мъж, потвърждавайки предчувствието на Прийст, че той е шефът тук.
	Последва изпълнен с ужасяващо колебание момент.
	_Хей, копелдак, ти не си никакъв адвокат! Ти си Рики Грейнджър, занимавал се с продажба на амфетамини на едро чрез магазини за продажба на алкохол в Лос Анджелис през шейсетте… Ти да не си нещо намесен в тази работа със земетресението? Бързо го претърсете, момчета, закопчайте и хлапето му. Дайте да ги приберем и да видим какво знаят._
	Белокосият мъж протегна ръка и каза:
	— Аз съм главен специален агент Брайън Кинсайд, началник на клона на ФБР в Сан Франциско.
	Прийст стисна ръката му.
	— Приятно ми е да се запозная с вас, Брайън.
	— От коя фирма казахте, че сте, сър?
	— „Уоткинс, Коулфакс и Браун“.
	Кинсайд смръщи вежди.
	— Мислех, че са фирма за недвижими имоти, а не адвокатска фирма.
	_Ох, мамка му!_
	Прийст кимна и се опита да пусне самоуверена усмивка.
	— Така е, и работата ми е да ги пазя да не загазят. — Имаше си специална дума за адвокат, работещ в някоя фирма. Прийст разрови паметта си и я намери: — Аз съм им юрисконсулт.
	— Имате ли някакъв документ за самоличност?
	— О, разбира се.
	Той отвори откраднатия портфейл, подаде им легитимацията със снимката на Питър Шубъри и затаи дъх.
	Кинсайд я погледна, после вдигна поглед към Прийст, за да направи сравнение. Прийст усети мисълта му: _Може и той да е._ Белокосият му я върна. Прийст си отдъхна.
	Кинсайд се обърна към Флауър:
	— От кое училище си, Флорънс?
	Сърцето на Прийст замря. _Просто измисли нещо, детко._
	— Ъ-ъ… — поколеба се Флауър и тъкмо Прийст да отговори вместо нея, тя каза: — Прогимназия „Айзенхауер“.
	Прийст усети прилив на гордост. Бе наследила от него хладния му ум. Просто в случай че Кинсайд знае всички училища в Сан Франциско, той добави:
	— Това е в Оукланд.
	Любопитството на Кинсайд сякаш бе задоволено.
	— Е, ще ни бъде много приятно да присъстваш и ти, Флорънс — каза той.
	_Успяхме!_
	— Благодаря ви, сър — отвърна тя.
	— Ако имаш някакви въпроси, на които мога да дам отговор, преди да е започнала пресконференцията…
	Прийст много внимаваше да не се престарае в подготовката на Флауър. Ако тя се стесняваше и мърмореше едва чуто въпросите си, това просто щеше да изглежда съвсем нормално, смяташе той, докато ако бе по-уверена и се държеше по-свободно, щеше да изглежда като репетирано и можеше да породи съмнения. Сега обаче изведнъж го обзе тревога и едва потисна бащинското желание да застане до нея и да й казва какво да прави. Прехапа устни.
	Тя отвори бележника си:
	— Вие ли отговаряте за това разследване?
	Прийст се отпусна малко. Ще се оправи.
	— Това е само едно от многото неща, които трябва да държа под око — отвърна Кинсайд и посочи мъжа с черните мустачки. — Специален агент Марвин Хейс отговаря за този случай.
	Флауър се обърна към Хейс:
	— Мисля, че на учениците ще им е интересно да научат какъв човек сте в обикновения живот, господин Хейс. Мога ли да ви задам няколко въпроса за самия вас?
	Прийст с изненада забеляза кокетството, с което бе наклонила глава на една страна и се усмихваше на Хейс. _Та тя е твърде малка да флиртува с възрастни мъже, за бога!_
	Но Хейс, изглежда, се хвана.
	— Разбира се, давай.
	— Женен ли сте?
	— Да. Имам две деца. Момче горе-долу на твоята възраст и малко по-малко от теб момиче.
	— Имате ли някакви хобита?
	— Колекционирам брошури от боксови мачове.
	— Доста необичайно.
	— Сигурно.
	На Прийст му стана хем приятно, хем неприятно, като гледаше как естествено Флауър се вживя в ролята си. _Брей, много я бива. По дяволите, надявам се, че не съм я възпитавал през цялото това време, за да стане някаква си драскачка в евтино списание._
	Той изучаваше лицето на Хейс, докато агентът отговаряше на невинните въпроси на Флауър. Това беше неговият противник. Хейс бе облечен в конвенционален стил. Тъмният му летен костюм, бялата риза и копринената връзка в убити тонове вероятно бяха купени от „Брукс Брадърс“. Имаше черни обувки, лъснати до блясък и здраво стегнати. Косата и мустачките му бяха грижливо подстригани.
	И все пак Прийст усещаше, че суперконсервативният му вид бе камуфлаж. Връзката бе много очебийна, на средния пръст на лявата си ръка имаше прекалено голям рубин, а мустачките му придаваха вид на старо коце. Освен това на Прийст му се струваше, че онзи тип американски брамин, който Хейс се опитваше да имитира, не би бил толкова натруфен в събота сутринта дори и за пресконференция.
	— Кой е любимият ви ресторант? — попита го Флауър.
	— Много от колегите ми ходят в „Евъртън“, макар че това е повече кръчма, отколкото ресторант.
	Заседателната зала се пълнеше с мъже и жени с бележници и касетофони, с фотографи, натоварени с фотоапарати и светкавици, и телевизионни екипи с видеокамери. Посрещаше ги младата жена с клипборда и им даваше да се подпишат в някакъв бележник. Прийст и Флауър някак си бяха пропуснати. И слава богу, помисли си той. Не би могъл да напише „Питър Шубъри“ дори животът им да зависеше от това.
	Кинсайд, шефът, докосна Хейс по лакътя.
	— Трябва да се подготвяме вече, Флорънс. Надявам се, че ще останеш и ще чуеш изявлението му.
	— Да, благодаря ви — отвърна тя.
	Прийст каза:
	— Бяхте наистина много любезен, господин Хейс. Учителите на Флорънс ще ви бъдат много благодарни.
	Агентите тръгнаха към масата в другия край на залата. _Боже мой, изработихме ги._ Прийст и Флауър седнаха отзад и зачакаха. Напрежението у Прийст бе изчезнало. Пак му се бе разминало.
	_Знаех, че така ще стане._
	Още не бе събрал твърда информация, но знаеше, че тя ще дойде с официалното изявление. Това, с което вече разполагаше, бе усещането за хората, срещу които работеше. Изпита увереност от това, което бе научил досега. Нито Кинсайд, нито Хейс му се видяха кой знае колко блестящи. Изглеждаха му като обикновени, отрудени полицаи, от онзи тип, които се оправят със смесица от кучешки нюх и по някое рушветче от време на време. Нямаше защо да се страхува от тях.
	Кинсайд се изправи и се представи. Звучеше самоуверен, но някак си преднамерено. Май неотдавна е станал шеф.
	— Бих искал да започна с едно твърдение, което трябва да е пределно ясно — заговори той. — ФБР не вярва, че вчерашното земетресение е било предизвикано от терористична група.
	Заизбухваха светкавици, репортерите трескаво записваха. Прийст се опита да скрие гнева си. Копелетата продължаваха да не му вярват, все още!
	— Такова е мнението и на главния сеизмолог на щата, когото сигурно можете да намерите и да интервюирате в Сакраменто.
	_Какво, по дяволите, трябва да направя, за да те убедя? Заплаших те със земетресение, после го предизвиках, а ти още не ми вярваш! Трябва ли да загинат хора, та чак тогава да ми обърнеш внимание?_
	Кинсайд продължи:
	— Но така или иначе заплаха има и Бюрото смята да залови хората, които са я отправили. Разследването се води от специален агент Марвин Хейс. Ти си, Марвин.
	Хейс се изправи. Беше по-нервен и от Кинсайд, Прийст го разбра от пръв поглед. Започна да чете монотонно от предварително написан текст:
	— Тази сутрин агенти на ФБР разпитаха петимата платени чиновници на кампанията „Зелена Калифорния“ по домовете им. Хората ни сътрудничат доброволно.
	На Прийст му стана драго. Беше им подхвърлил лъжлива следа и федералните бяха поели по нея.
	Хейс продължи:
	— Агентите посетиха и щаба на кампанията тук, в Сан Франциско, разгледаха документи и компютърни разпечатки.
	Сигурно прехвърлят целия списък с пощата на кампанията, за да видят няма ли да излезе нещо оттам, досети се Прийст.
	Имаше и още, но се повтаряше. Събраните журналисти задаваха въпроси, които добавяха подробности и разцветки, но не променяха общата картина. Напрежението у Прийст отново нарасна, докато започна да дебне удобен шанс да се измъкне незабележимо. Беше му приятно, че разследването на ФБР засега е много далеч от истината — те дори не бяха стигнали до втората лъжлива следа, — но бе ядосан за това, че смятат заплахите му за несериозни.
	Накрая Кинсайд обяви пресконференцията за закрита, журналистите станаха и започнаха да събират нещата си.
	Прийст и Флауър се насочиха към вратата, но бяха спрени от жената с клипборда, която се усмихна лъчезарно и каза:
	— Струва ми се, че вие не се подписахте, нали? — Тя подаде на Прийст бележника и една химикалка. — Просто си запишете имената и организациите, които представлявате.
	Прийст замръзна от страх. _Не мога, не мога!_
	_Не се панирай. Отпусни се._
	_Лей, тор, пур-дой-кор…_
	— Сър? Бихте ли се подписали, моля?
	— Разбира се. — Прийст взе бележника и химикалката, после изведнъж ги подаде на Флауър. — Мисля, че Флорънс трябва да се подпише. Тя е журналистката в края на краищата — каза той, припомняйки й фалшивото й име. Мина му през ума, че може да е забравила името на училището и затова добави: — Пиши си името и добави: _Прогимназия „Айзенхауер“_.
	Флауър даже не трепна. С твърда ръка тя написа нещо в книгата и я върна на жената.
	_А сега, за бога, можем ли да си вървим?_
	— Вие също, сър — каза жената и пак подаде книгата на Прийст.
	Той я пое неохотно. Ами сега? Ако им надраска някаква завъртулка там, тя можеше да го накара да си напише името четливо — и преди му се бе случвало. Но можеше чисто и просто да откаже и да си излезе. Тя беше само някаква си секретарка.
	Докато се колебаеше, зад гърба си чу гласа на Кинсайд:
	— Надявам се, че ти е било интересно, Флорънс.
	_Кинсайд е агент — плащат му, за да изпитва подозрение към хората._
	— Да, сър.
	Прийст започна да се поти под ризата.
	Нарисува някаква драскулка, където мислеше, че трябва да напише името си, после затвори книгата и я върна на жената.
	Кинсайд продължи да говори с Флауър:
	— Нали няма да забравиш да ми изпратиш един брой от вестника ви, когато излезе?
	— Разбира се, че няма да забравя.
	_Да тръгваме, да тръгваме!_
	Жената отвори книгата и каза:
	— О, сър, моля да ме извините, бихте ли написали името си с печатни букви ей тук? Опасявам се, че подписът ви е нечетлив.
	_А сега какво да правя?_
	— Ще ти трябва адресът ми — каза Кинсайд на Флауър, извади една визитка от малкото джобче на сакото си и й я подаде. — Ето.
	— Благодаря.
	Прийст се сети, че Питър Шубъри имаше визитки. Ето това е отговорът, слава богу! Той отвори портфейла, измъкна една и я подаде на жената с думите:
	— Почеркът ми е ужасен. Ето ви това. А сега трябва да тръгваме. — Стисна ръката на Кинсайд. — Бяхте чудесен. Ще гледам да напомня на Флорънс да ви изпрати един брой от вестника.
	Двамата излязоха от залата.
	Прекосиха фоайето и застанаха да чакат асансьора. Прийст си представяше как Кинсайд се прокрадва зад гърба с изваден пистолет и казва: „Кой е тоя адвокат, който не може да си напише името бе, задник такъв“. Асансьорът обаче дойде, двамата слязоха долу и необезпокоявани от никого, излязоха на чист въздух.
	Флауър се обади:
	— Сигурно имам най-лудия татко в света.
	Прийст й се усмихна:
	— Това е светата истина.
	— Защо използвахме фалшиви имена?
	— Ами… никога не съм искал свинете да разберат истинското ми име — отвърна той.
	Това може да го разбере, каза си той. Знаеше много добре какво отношение имат родителите й към ченгетата.
	Но тя каза:
	— Сърдя ти се за това.
	Той се намръщи:
	— Защо?
	— Никога няма да ти простя, че ме нарече Флорънс — отвърна му.
	Прийст впери поглед в нея изненадан, после и двамата избухнаха в смях.
	— Хайде, детко — каза той с любов. — Хайде да се прибираме вкъщи.


>>	10.

	Джуди сънуваше, че ходи с Майкъл Куъркъс по плажа и босите му пети оставят ясни, правилно оформени отпечатъци по мокрия пясък.
	В събота сутринта тя помогна да се проведе курс по ограмотяване сред малолетни престъпници. Младите я уважаваха, защото носеше пистолет. Седеше в църковната зала до едно седемнадесетгодишно хулиганче и му помагаше да напише датата, надявайки се, че това все пак малко ще намали вероятността да го арестува след десет години.
	През следобеда излезе от къщата на Бо и отиде до Гала Фудс на булевард „Гиъри“ и напазарува.
	Познатата съботна суетня обаче не успя да я успокои. Беше бясна, че Брайън Кинсайд я отстрани от случая „Проклятие от рая“, но по това не можеше да се направи нищо и тя сърдито крачеше между щандовете, опитвайки да съсредоточи вниманието си върху Чуй Чипс Ахой, Райс-а-Рони. В отдела за закуски си спомни за сина на Майкъл, Дъсти, и купи кутия юфка.
	Мислите й обаче непрекъснато се връщаха на случая. _Дали наистина някой може да предизвика земетресение? Или почвам вече да откачам?_
	Като се върна вкъщи, Бо й помогна да разтовари покупките и я попита за хода на разследването.
	— Чух, че Марвин Хейс е направил хайка в кампанията „Зелена Калифорния“.
	— Едва ли това е успяло да му свърши някаква работа — каза тя. — Всички там са чисти. Раджа беше при тях във вторник. Двама мъже и три жени, всичките над петдесет години. Никакви криминални досиета, дори акт за превишена скорост, и никакви контакти с криминално проявени субекти. Ако те са терористи, аз съм султанът на Бруней.
	— По телевизията казаха, че проверявали документациите им.
	— Вярно. Това представлява списък с имената на онези, които са им писали за информация, включително и Джейн Фонда. Осемнадесет хиляди имена и адреси. Хората на Мървин въвеждат всяко едно име в компютъра и преценяват дали си струва да го разпитат. Може да мине цял месец, преди да свършат.
	Звънецът на входа иззвъня. Джуди отиде и отвори вратата. На прага стоеше Саймън Спароу.
	Бе облечен с късо трико на велосипедист, тениска, слънчеви очила с пристягане зад главата, а на краката си бе обул маратонки найк. Въпреки това не бе дошъл с велосипед — зелената му хонда дел сол бе паркирана до тротоара със свален покрив. Джуди се запита какво ли би казала майка й за Саймън. „Приятно момче — може би. — Макар и не много мъжествено“.
	Бо се ръкува със Саймън и скришом хвърли поглед на Джуди в смисъл: „Тая птица пък откъде се взе?“ Джуди го изненада с отговора си:
	— Саймън е един от най-добрите лингвистични аналитици във ФБР.
	С все още изненадан поглед Бо каза:
	— Е, Саймън, приятно ми е да се запозная с теб.
	Саймън носеше касета за магнетофон и кафяв плик. Вдигайки и двете във въздуха, той каза:
	— Донесох ти доклада си върху „Проклятие от рая“.
	— Аз съм свалена от този случай — отвърна Джуди.
	— Знам, обаче си помислих, че пак те интересува. Гласовете от касетата, за нещастие, не съвпадат с нито един от акустичните ни файлове.
	— Значи никакви имена, а?
	— Никакви, но доста други любопитни неща.
	Интересът на Джуди рязко нарасна.
	— Ти каза „гласовете“. Аз чух само един.
	— Не, два са. — Саймън се огледа и видя касетофона на Бо на кухненския плот. Обикновено Бо го използваше да слуша на него _Най-добрите хитове на Евърли Брадърс_. Той пъхна касетата вътре. — Ще ти обяснявам, докато слушаш.
	— С удоволствие, но случаят вече е на Марвин Хейс.
	— И без това ми се иска да чуя и твоето мнение.
	Джуди поклати глава упорито:
	— Трябва първо да говориш с Марвин.
	— Знам какво искаш да кажеш. Но Марвин е един шибан идиот. Знаеш ли откога не е тиквал лошо момче в пандиза?
	— Саймън, ако се мъчиш да ме накараш да работя по случая зад гърба на Кинсайд, забрави!
	— Ама чуй само, става ли? Нищо няма да ти струва. — Саймън усили звука и включи касетофона.
	Джуди въздъхна. Много й се искаше да разбере какво е открил Саймън за „Проклятие от рая“, но ако Кинсайд разбереше, че Саймън е говорил с нея преди Марвин, здравата щеше да си изпати.
	Гласът на жената каза:
	— Тук е „Проклятие от рая“ със съобщение за губернатора Майк Робсън.
	Саймън спря касетата и се обърна към Бо:
	— Какво си представи, като чу тоя глас за първи път?
	Бо се ухили.
	— Представих си едра жена на около петдесет, с широка усмивка. Секси. Спомням си, че си помислих, че не би било зле да… — Тук замълча малко, погледна към Джуди и довърши: — … се видим.
	Саймън кимна.
	— Инстинктът ти е доста верен. Нетренираният човек може да разкаже много неща за някой говорещ само като чуе гласа му. Почти винаги разбирате дали говори мъж или жена. Но освен това може да се каже и на колко години е и в общи линии — колко е висок, какво е телосложението му. Понякога дори може да се познае в какво здравословно състояние се намира.
	— Прав си — каза Джуди, заинтригувана въпреки желанието си. — Винаги като говоря по телефона, си представям отсрещния човек, дори и ако ми отговори телефонен секретар.
	— Това е така, защото гласът идва от тялото. Тембър, сила, резонанс, грапавини и всички останали гласови характеристики си имат физическа причина. Високите хора имат по-дълъг вокален тракт, старите — по-втвърдена тъкан и скърцащи хрущяли, на болните пък гърлото им обикновено е възпалено.
	— Има логика в това — каза Джуди. — Просто преди това никога не съм се замисляла.
	— Моят компютър долавя същите нюанси, както и хората, но е по-точен. — Саймън извади доклада си от кафявия плик и четейки от него, продължи: — Тази жена е между четиридесет и седем и петдесет и две години. Висока е един и седемдесет и осем — един и осемдесет. Има малко наднормено тегло, но не е дебела, просто с малко по-яко телосложение. Пие и пуши, но въпреки това е здрава.
	На Джуди й стана страшно интересно. Въпреки че й се искаше да не бе позволила на Саймън изобщо да започва, беше много вълнуващо да научи нещо за мистериозната притежателка на този глас.
	Саймън отново се обърна към Бо:
	— А ти си прав за широката усмивка. Има огромна устна кухина и речта й е недолабилизирана, което означава, че не цупи устни, докато говори.
	— Тази жена започва да ми харесва — каза Бо. — А компютърът ти може ли да познае дали е добра в леглото?
	Саймън се усмихна.
	— Това, което те накара да кажеш, че е секси, е, че гласът й има шепнещ ефект. Това би могло да се оцени като сексуален дразнител. Но когато това е вродено, не е задължително да означава сексуалност.
	— Мисля, че грешиш — каза Бо. — Секси дамите имат секси гласове.
	— Същото е и със заклетите пушачи.
	— Добре, това е така.
	Саймън превъртя касетата отначало.
	— А сега чуйте диалекта й.
	Джуди се опита да се възпротиви:
	— Саймън, наистина не мисля, че…
	— Добре бе. Само чуй, моля те!
	— О-о, добре, добре.
	Този път той пусна първите две изречения.
	— Тук е „Проклятие от рая“ със съобщение за губернатора Майк Робсън. Мамка му, не очаквах, че ще говоря с магнетофон.
	Той спря касетата.
	— Това си е севернокалифорнийски диалект, разбира се. Но забелязахте ли и друго нещо?
	Бо каза:
	— Американка от средната класа.
	Джуди смръщи вежди.
	— На мен пък ми се струва от по-горна класа.
	— И двамата сте прави — каза Саймън. — Диалектът й в първото изречение е различен от този във второто.
	— Това необичайно ли е? — попита го Джуди.
	— Не. Повечето хора придобиват типа говор на социалната среда, в която са възпитани, и по-късно в живота може да го променят. Обикновено хората се мъчат да го подобряват — държавните служители се опитват да звучат, като че ли са по-добре материално, новобогаташите се мъчат да звучат като стари аристократи. Понякога обаче нещата вървят и по обратен път — политик от някое аристократично семейство може да се опита да влоши диалекта си, за да изглежда по-близо до народа, аку мъ ръзбиръти кво искъм да ви кажъ.
	Джуди се усмихна:
	— И ощи кък.
	— По-късно наученият говор се използва при официални ситуации — каза Саймън, пренавивайки касетата. — Това става, когато говорителят се старае да се представи добре. Обаче при стресови ситуации човек винаги се завръща към начина на изразяване от детските си години. Дотук ясно ли е?
	Бо отвърна:
	— Абсолютно.
	— Тази жена е влошила речта си. Тя се мъчи да звучи по` като държавен служител, отколкото всъщност е.
	Джуди бе очарована.
	— Мислиш, че е нещо като Пати Хърст*?
	[* Патриша Хърст, дъщеря на американския медиен магнат Хърст, отвлечена през седемдесетте от терористична група за откуп, впоследствие възприела техните идеи и останала при терористите. — Б.пр.]
	— В този смисъл, да. Тя започва с официално, репетирано изречение, изречено от човек средна ръка. Сега. В американската реч, колкото от по-висока класа човек си, толкова по-често произнасяш буквата „г“. Имайки това предвид, чуйте я как произнася думата „губернатор“.
	Джуди се накани да го спре, но бе силно заинтригувана. Жената от касетата каза:
	— Тук е „Проклятие от рая“ със съобщение за губернатора Майк Робсън.
	— Чухте ли начина, по който каза „гавнъ* Майк“? Това е говор от улицата. Чуйте обаче следващата част. Изведнъж се усеща, че говори на телефонен секретар, това я сварва неподготвена и тя реагира с нормалния си говор. „Мамка му, не очаквах, че ще говоря с магнетофон“. Въпреки че казва „мамка му“, тя произнася думата „recorder“** много правилно. Човек от по-средна ръка би казал „рикодъ“, произнасяйки ясно само първото „г“. Средният човек с висше образование обикновено казва „рикордъ“, ясно произнасяйки и второто „г“. Само човек от горната класа обаче казва „рикордър“, както нея, произнасяйки ясно и трите „г“-та.
	[* Думата govenor (губернатор) се произнася горе-долу така. — Б.пр.]
	[** Магнетофон. — Б.пр.]
	Бо каза:
	— Кой би помислил, че можете да научите толкова много неща само от две изречения!
	Саймън се усмихна поласкан:
	— А нещо от речника й да забелязахте?
	Бо поклати глава.
	— Нищо, което бих могъл да посоча с пръст.
	— Какво е това „магнетофон“?
	Бо се разсмя.
	— Апарат с размерите на малък куфар, с две ролки отгоре. Имах един такъв във Виетнам. „Грундиг“ беше.
	Джуди разбра накъде бие Саймън. Терминът „магнетофон“ бе остарял. Сега на този апарат казваха „касетофон“ или „дек“. А гласът на телефонния секретар обикновено се записваше на твърдия диск на компютър.
	— Тя живее в друго време — каза Джуди. — Това отново ме навежда на мисълта за Пати Хърст. Между другото какво стана с нея?
	Бо отвърна:
	— Тя излежа присъдата си, излезе, написа книга и се появи на страниците на _Джералдо_. Добре дошла в Америка.
	Джуди се изправи.
	— Всичко това беше много интересно, Саймън, но не се чувствам удобно така. Мисля, че трябва веднага да занесеш доклада си на Марвин.
	— Искам да ти покажа още нещо — каза той и натисна бутона за пренавиване напред.
	— Ама наистина…
	— Само го чуй.
	Женският глас каза:
	— Това стана в долината Оуънс малко след два часа, можете да проверите.
	Чу се някакъв фонов шум и жената се поколеба.
	Саймън натисна паузата.
	— Увеличих този странен шум отстрани и ето какво се получи.
	Той пусна паузата. Джуди чу мъжки глас, силно смущаван от странични шумове, но достатъчно ясен:
	— Ние не признаваме юрисдикцията на правителството на Съединените щати.
	Фоновият шум се върна в нормалното си ниво и женският глас повтори:
	— Ние не признаваме юрисдикцията на правителството на Съединените щати. — После продължи: — Сега, след като вече знаете, че държим на думата си, по-добре е да помислите за искането ни.
	Саймън спря касетата.
	Джуди каза:
	— Тя е говорила думи, които той й е внушил да каже, тя е забравила част от тях и той й ги е припомнил.
	— Нали казахте — намеси се Бо, — че първото съобщение, появило се в Интернет, е било продиктувано от обикновен човек, може би неграмотен, а е печатано от образована жена?
	— Да — отвърна Саймън. — Но тази жена е друга, по-възрастна.
	— Значи — обърна се Бо към Джуди — вече започваш да си съставяш профила на трима непознати субекти.
	— Нищо подобно — отвърна тя. — Аз съм свалена от случая. Хайде, Саймън, знаеш, че това може да ми създаде много проблеми.
	— Добре. — Той извади касетата от апарата и се изправи. — И без това вече ти казах по-важните неща. Ако разбереш още нещо, обади ми се да го предам на Марвин Тъпанара.
	Джуди го изпрати до вратата.
	— Вероятно още сега ще му отнеса доклада, Марвин сигурно си е още в офиса — каза той. — После отивам да спя. Сума ти нощи пропилях над това нещо.
	Метна се в спортната си кола и потегли с рев.
	Когато Джуди се върна, Бо правеше зелен чай със замислен вид.
	— Значи този уличник командва цяла банда дамички от класа и им диктува да пишат.
	Джуди кимна.
	— Мисля, че схващам накъде биеш.
	— Това е някаква сектантска история.
	— Да. И бях права, като си помислих за Пати Хърст. — Тя потръпна. Мъжът зад цялата тази история сигурно е някаква чаровна фигура, която умее да подчинява жените. Беше необразован, но това за него не бе недостатък, защото караше други хора да му изпълняват заповедите. — Но тук нещо не се връзва. Това искане да се замрази строежът на нови електростанции… просто не е достатъчно фрапираща.
	— Съгласен съм — каза Бо. — Никаква показност. Според мен имат някаква далеч по-земна и егоистична причина за такова искане.
	— И дали — продължи Джуди мисълта си — тях не ги интересува една-единствена електростанция?
	Бо вторачи поглед в нея.
	— Джуди, това е блестяща идея! Например да не трови сьомгата в тяхната река или нещо подобно.
	— Нещо подобно — каза тя. — Но това ги засяга наистина лошо.
	Тя се развълнува. На път бе да открие нещо.
	Значи замразяването строежа на _всички_ електростанции е само прикритие. Те се страхуват да споменат името на онази, която всъщност ги интересува, защото се опасяват, че това ще ни отведе право при тях.
	— Колко ли са обаче възможностите? Електростанции не се строят всеки ден. И тези неща понякога са противоречиви. Всички предложения би трябвало да са отразени.
	— Хайде да проверим.
	Двамата влязоха в кабинета. Портативният компютър на Джуди беше на страничната масичка. Понякога пишеше докладите си на него, докато Бо гледаше футбол по телевизията. Телевизорът не я разсейваше — обичаше да чува баща си край себе си. Седна пред машинката и я включи. Изчаквайки го да зареди за работа, тя каза:
	— Ако успеем да направим списък на всички обекти, където ще се строят електростанции, компютърът на ФБР пък ще ни каже около кой от тях има секта.
	Тя влезе в страниците на _Сан Франциско Кроникъл_ и зададе на компютъра да намери всичко, писано за електростанции през последните три години. Статиите на такава тема бяха 117. Джуди превъртя заглавията им, пренебрегвайки тези, отнасящи се за други щатове и държави.
	— Ето тук има проект за атомна електростанция в пустинята Мохаве… — Тя маркира статията и я прехвърли в текстовия си редактор. — Ето още един за ВЕЦ в окръг Сиера… за ДЕЦ чак горе, до границата с Орегон…
	Бо я прекъсна:
	— Чакай, чакай. Окръг Сиера ли каза? Това ми напомня нещо. Можеш ли да кажеш къде по-точно?
	Джуди цъкна с мишката върху статията.
	— Да… предложението е да се прегради Силвър Ривър.
	Той се намръщи замислено:
	— Долината Силвър Ривър…
	Джуди изведнъж се извърна към него.
	— Чакай малко, това ми звучи познато… там няма ли някаква военизирана организация на откачалници, които?…
	— Точно така! — възкликна Бо. — Наричат се „Лос Аламос“. Ръководи ги един откачалник на име Поко Латела, който всъщност идва от Дейли Сити. Оттам ги знам.
	— Да. Въоръжени са до зъби и отказват да признаят юрисдикцията на американското правителство… Исусе Христе, ама те даже са цитирали същото изречение в записа: „Не признаваме юрисдикцията на правителството на Съединените щати“. Бо, мисля, че ги пипнахме.
	— Какво ще правиш?
	Сърцето на Джуди се сви, като се сети, че е отстранена от случая.
	— Ако Кинсайд разбере, че работя по този случай, жива ще ме одере.
	— Да, но „Лос Аламос“ трябва да бъдат проверени.
	— Ще се обадя на Саймън. — Вдигна телефона и набра службата си. На централата бе служител, когото тя познаваше. — Хей, Чарли, обажда се Джуди. Саймън там ли е?
	— Дойде за малко и си тръгна — отвърна Чарли. — Да пробвам ли в колата му?
	— Да, благодаря.
	Тя зачака. След малко Чарли отново се обади:
	— Няма го и там. Опитах и у тях, но и оттам никой не се обажда. Да му пусна ли съобщение на пейджъра?
	— Да, моля те. — Джуди се сети. Той й бе казал, че отива да спи. — Ама се обзалагам, че го е изключил.
	— Ще му оставя съобщение да ти се обади.
	— Благодаря. — Тя затвори. — Май ще трябва да се видя с Кинсайд. След като му давам гореща следа, не би трябвало да е много сърдит.
	Бо сви рамене:
	— Имаш ли друг избор?
	Прав беше. Джуди не можеше да си позволи да рискува живота на други хора само защото я е било страх да си признае какво е правила.
	— Да, наистина нямам друг избор — каза тя.
	Беше облечена с тесни черни джинси и розова тениска. Тениската не бе подходяща за службата, дори и за събота. Тя се качи в стаята си и се преоблече в бяло поло. После се качи в шевролета и слезе в центъра.
	Марвин ще трябва да организира хайка, каза си. Ония бяха наистина големи откачалки, можеше да загазят. Хайката трябваше да бъде добре подсигурена с хора и прецизно обмислена. А Бюрото умираше от страх да не му се случи едно ново Уако. Сигурно щяха да бъдат привлечени всички агенти от клона. От Сакраменто навярно също щяха да се включат. И вероятно щяха да ударят утре на зазоряване.
	Тя се насочи право към кабинета на Кинсайд. Секретарката му си бе във външния офис, облечена като за събота — червена блуза и бели джинси. Тя вдигна телефона и каза:
	— Джуди Мадъкс иска да ви види. — Почти веднага остави слушалката и се обърна към Джуди: — Влизай.
	Джуди се поколеба пред вратата. Последните два пъти, когато бе влизала в този кабинет, бе претърпяла само унижение и разочарование.
	Все още й правеше неприятно впечатление бичата му фигура в този стол, принадлежал на дребния и строен Милтън Лестрейндж. Още не съм ходила при Милт в болницата, сети се тя. Зарече се да отиде още тази вечер или утре.
	Поздравът на Брайън бе хладен.
	— Какво мога да направя за теб, Джуди?
	— Преди известно време се видях със Саймън Спароу — започна тя. — Донесе ми доклада си, защото не беше чул, че съм свалена от случая. Естествено казах му да го даде на Марвин.
	— Естествено.
	— Но все пак ми каза някои неща и на мен ми дойде наум, че „Проклятие от рая“ може би е секта, която по някакъв начин се чувства застрашена от заплануван проект за построяването на електростанция.
	Това като че ли раздразни Брайън.
	— Добре, ще предам всичко това на Марвин — каза той нетърпеливо.
	Джуди обаче напористо продължи:
	— В момента в Калифорния има проекти за няколко електростанции, проверих. И един от тях е в долината Силвър Ривър, където има дясно екстремистка военизирана организация, наречена „Лос Аламос“. Брайън, мисля, че тези „Лос Аламос“ може да се окажат „Проклятие от рая“. Мисля, че трябва да им устроим хайка.
	— Така ли мислиш?
	_Мамка ти!_
	— Има ли някакво слабо място в логиката ми? — попита го тя с ледена учтивост.
	— И още как. — Той се изправи. — Слабото ти място е там, че ти си свалена от проклетия случай.
	— Знам — отвърна тя. — Но си помислих…
	Той я прекъсна с насочен като пистолетно дуло показалец към нея:
	— Ти си заграбила психолингвистичния доклад и сега се опитваш да се промъкнеш обратно към този случай и аз мога да ти кажа защо. Защото около него се вдигна много шум и ти се опитваш да привлечеш вниманието върху себе си.
	— Чие внимание? — попита го тя възмутено.
	— На щаба на ФБР, на пресата, на губернатора Робсън.
	— Нищо подобно!
	— Чуй ме много добре. Ти си свалена от случая. Разбираш ли ме? Свалена, с-в-а-л-е-н-а! Няма да говориш с приятелчето си Саймън за това. Няма да проверяваш никакви проекти за електростанции. И няма да ми предлагаш разни хайки по бърлогите на военизирани организации.
	— Исусе Христе!
	— Ето какво ще направиш. Отиваш си веднага вкъщи. И оставяш този случай на Марвин и на мен.
	— Брайън…
	— Довиждане, Джуди. Приятен уикенд.
	Тя втренчи поглед в него. Лицето му бе почервеняло и дишаше тежко. Беше бясна, но нищо не можеше да направи. С усилие преглътна думичките, които бяха на езика й. Веднъж вече бе принудена да се извини за това, че го напсува, и не й се искаше да изживява същото унижение още веднъж. Прехапа устни. След дълъг и зареден с емоции момент се извърна и излезе от кабинета му.


>>	11.

	В бледата светлина на ранната утрин Прийст отби стария плимут от пътя и спря. Хвана Мелъни за ръката и я поведе към гората. Планинският въздух бе хладен и те се разтрепериха в тънките си тениски, докато усилието от ходенето не стопли телата им. След няколко минути двамата излязоха на една издатина, от която се виждаше цялата ширина на долината Силвър Ривър.
	— Ето къде искат да построят стената — каза Прийст.
	На това място долината се стесняваше като гърло на бутилка, така че отсрещната страна бе на не повече от четиристотин — четиристотин и петдесет метра. Беше твърде тъмно, за да могат да видят реката, но в утринното безмълвие ясно я чуваха как бълбука под тях. Светлината бавно избутваше мрака и долу постепенно започнаха да се оформят силуетите на кранове и огромни земекопни машини, неподвижни и безмълвни като заспали динозаври.
	Прийст почти бе загубил надежда за преговори с губернатора Робсън. Започваше вторият ден след земетресението в долината Оуънс, а от него нито дума. Прийст не можеше да разбере каква е стратегията на губернатора, но тя със сигурност не беше капитулация.
	Трябваше да се предизвика още едно земетресение.
	Това обаче го тревожеше. Мелъни и Стар може да проявят неохота, особено след като знаят, че вторият трус ще трябва да нанесе повече щети от първия. Трябваше да укрепи вярата им. Започваше с Мелъни.
	— Преграждането ще създаде езеро, дълго шестнадесет километра, и ще стигне чак до ръба на долината — каза й той. Виждаше как овалното й бледо лице започва да се изопва от гняв. — Оттук нагоре, докъдето ти стига погледът, всичко ще бъде под вода.
	Отвъд гърловината долината се разширяваше и докато мракът продължаваше да се разрежда, двамата ясно започнаха да различават разпръснатите долу къщички, градини и нивя, свързани помежду си с черни пътища.
	Мелъни се обади:
	— Но някой сигурно се е опитал да попречи на строежа.
	Прийст кимна.
	— Имало е голяма съдебна битка. Ние не взехме участие в нея, защото не вярваме на съдилища и на адвокати. И не искахме да ни безпокоят с репортери и телевизионни камери — твърде много от нас имат какво да крият. Точно затова не казваме на хората, че сме комуна. Повечето от съседите ни не знаят, че изобщо съществуваме, а останалите мислят, че лозето е собственост на някой от Напа и се обработва от сезонни работници. Така че не взехме участие в протестното движение. Обаче някои от по-богатите жители наеха адвокати, а организациите за защита на околната среда се присъединиха към останалите. Нищо не стана.
	— Как така?
	— Губернаторът Робсън подкрепи проекта и назначи тоя тип Ал Хънимун да се погрижи за случая. — Прийст мразеше Хънимун, защото той бе мамил, лъгал и манипулирал пресата по най-безскрупулен начин. — Той извъртя нещата така, че медиите започнаха да представят хората от долината като шепа егоисти, които искат да прекъснат тока на всяка болница и на всяко училище в Калифорния.
	— Като че ли е твоя вината, че в Лос Анджелис хората си слагат подводно осветление в басейните и си дърпат завесите на прозорците с електромотори.
	— Точно така. Обаче „Коустъл Илектрик“ получи разрешение да построи язовира.
	— И сега всички тези хора ще изгубят домовете си.
	— Плюс център за езда, резерват за диви животни, няколко летни вили и военизирана група откачайки, наречена „Лос Аламос“. Всички получават компенсация — с изключение на нас, защото не сме собственици на земята, а я наемаме за срок от една година. Няма да вземем нищо… за най-доброто лозе между Напа и Бордо.
	— И единственото място, където намерих покой.
	Прийст изхъмка съчувствено. Точно натам искаше да тласне посоката на разговора.
	— Дъсти винаги ли е имал тези алергии?
	— Откакто се е родил. Той беше даже алергичен към млякото. Краве мляко, хумана, дори и човешко мляко. Оцеля благодарение на козето мляко. Точно тогава се замислих. Човешкият вид сигурно прави нещо не както трябва, щом като светът е толкова замърсен, че дори и собственото ми мляко е отровно за детето ми.
	— Но нали си го водила на доктори?
	— По настояване на Майкъл. Аз знаех, че те не могат нищо да направят. Тъпчеха го с лекарства и се опитваха да притъпят чувствителността на имунната му система, за да смекчат реакцията й към алергени. Как може да се лекува по този начин? Той имаше нужда от чиста вода, чист въздух и здравословен начин на живот. И като че ли през целия си живот съм търсила именно такова място… като това.
	— Трудно ти е било.
	— Нямаш представа колко трудно. Сама жена с болно дете на ръце не може да си намери работа, не може да си намери прилично жилище, не може да живее. Всеки мисли, че Америка е страхотно място за живот, но и тя е като навсякъде.
	— Беше много зле, когато те видях за пръв път.
	— Бях готова да се самоубия, а преди това да убия и Дъсти. — Очите й се напълниха.
	— Да, но намери това място.
	Лицето й потъмня от гняв:
	— А сега те искат да ми го отнемат!
	— ФБР казва, че не ние сме предизвикали земетресението, а губернаторът мълчи.
	— Да вървят по дяволите, тогава ще им устроим още едно! Само че този път ще гледаме да не го пренебрегнат толкова лесно.
	Точно това очакваше да чуе от нея.
	— Ще се наложи да предизвикаме щети, някои сгради ще се срутят. Могат да пострадат и хора.
	— Но ние нямаме избор!
	— Можем да се махнем от долината, да развалим комуната и да се върнем към стария начин на живот. Редовна работа, пари, отровен въздух, завист и омраза.
	Беше я изплашил.
	— Не! — кресна тя. — Не искам да чувам такива работи!
	— Мисля, че си права. Вече не можем да се върнем назад.
	— Лично аз не мога.
	Той отново зарея поглед нагоре и надолу по долината.
	— Ще се постараем всичко това да остане така, както бог го е сътворил.
	Тя затвори очи от облекчение и прошепна:
	— Амин.
	Прийст отново я хвана за ръката и я отведе в колата.
	Карайки по тесния черен път, я попита:
	— Ще ходиш ли днес да вземеш Дъсти от Сан Франциско?
	— Да, тръгвам веднага след закуска.
	През астматичните звуци, издавани от допотопния осемцилиндров двигател, Прийст долови някакъв нов и странен звук. Хвърли поглед през страничното стъкло и видя хеликоптер.
	— Мамка му! — извика и рязко натисна спирачката.
	Мелъни едва не се удари в предното стъкло.
	— Какво има? — попита изплашено.
	Прийст изскочи от колата. Хеликоптерът изчезваше на север.
	Мелъни също излезе.
	— Какво има?
	— Какво прави този хеликоптер тук?
	— О, боже! — промълви тя с треперещ глас. — Мислиш, че търсят нас?
	Шумът заглъхна и след това отново се появи. Хеликоптерът изведнъж изскочи над дърветата, летейки съвсем ниско.
	— Това са май федералните — каза Прийст. — По дяволите!
	След вчерашната вяла пресконференция той се бе почувствал в безопасност поне за няколко дни. Кинсайд и Хейс имаха още много хляб да ядат, докато го хванат. А сега ето ги изведнъж тук, в долината.
	Мелъни тревожно попита:
	— А сега какво ще правим?
	— Ще запазим спокойствие. Не са дошли за нас.
	— Откъде знаеш?
	— Погрижих се за това.
	Тя бе на ръба на сълзите.
	— Прийст, защо винаги говориш с гатанки?
	— Съжалявам. — Спомни си, че му е много необходима за това, което искаше да направи, а то означаваше, че трябва да й обясни някои работи. Събра мислите си и продължи: — Не би трябвало да идват за нас, защото не знаят за съществуването ни. Комуната не съществува в никакви правителствени документи. Собственик на земята ни е Стар. Няма я също така в полицейските архиви и в тези на ФБР, защото никога не сме привличали вниманието им. За нас не е написана нито една статия и не е излъчено нито едно предаване по телевизията. Не сме данъчно регистрирани. Лозето ни не е обозначено на никоя карта.
	— Тогава защо са дошли?
	— Мисля, че са дошли заради „Лос Аламос“. Тия откачалки са сигурно в досиетата на всяка институция на изпълнителната власт в континентална Америка. За бога, те даже стоят пред вратата си, въоръжени с пушки и автомати, така че всеки да знае, че тук има банда превъртели побърканяци.
	— А откъде си сигурен, че ФБР идва за тях?
	— Погрижих се за това. Когато Стар се обади в предаването на Джон Трут, казах й да цитира лозунга на „Лос Аламос“: „Ние не признаваме юрисдикцията на правителството на Съединените щати“. Подхвърлих им лъжлива следа.
	— Значи сме в безопасност, така ли?
	— Не съвсем. След като изтеглят празна карта при „Лос Аламос“, федералните сигурно ще започнат да се оглеждат и по другите жители на долината. Ще видят лозето от хеликоптера и ще ни удостоят с посещението си. Затова по-добре да се прибираме вкъщи и да предупредим останалите.
	Той скочи в колата. Веднага щом и Мелъни влезе, настъпи педала докрай. Колата обаче бе на двадесет и пет години и съвсем не бе създадена за виещи се планински пътища. Прийст започна да ругае астматичния карбуратор и рахитичното окачване.
	Докато се бореше със завоите, мина му мисълта кой ли от ФБР е издал заповед за тази хайка. От Кинсайд и Хейс не очакваше да направят такъв интуитивен скок, затова сигурно имаше още някой. Но кой?
	Зад тях изведнъж се появи черна кола и с блеснали фарове, макар че вече бе съвсем светло, започна бързо да ги настига. Наближаваха завой, но шофьорът отзад свирна с клаксона и тръгна да изпреварва. Докато минаваха край тях, Прийст видя човека зад волана и пътника до него — двама мрачни млади мъже, облечени в обикновени костюми, гладко избръснати и късо подстригани.
	Веднага след това се появи и втора кола, пак със светещи фарове и виещ клаксон.
	— Аман! — каза Прийст.
	Когато ФБР бързаше за някъде, по-добре беше да се махне от пътя им. Той натисна спирачката и отби. Десните колелета на плимута вдигнаха прах по банкета. Втората кола профуча покрай тях и веднага след нея се появи трета. Прийст спря плимута напълно.
	Двамата с Мелъни седяха и гледаха профучаващите край тях коли. Освен тях имаше още две бронирани машини и три микробуса, пълни с мъже със сериозни лица. Имаше и няколко жени.
	— Това е хайка — промълви Мелъни със страхопочитание.
	— А стига бе, вярно ли? — каза Прийст, станал ироничен от напрежение.
	Тя обаче не забеляза иронията.
	От колоната се отдели една кола и спря зад плимута.
	Прийст се изплаши и впери поглед в огледалото. Беше тъмносин буик ригъл. Шофьорът говореше нещо по микрофон. На дясната седалка седеше още един човек. Лицата им не се виждаха добре.
	Сега от все сърце му се прииска да не бе ходил на тази шибана пресконференция. Някой от тия типове в буика може да е бил вчера на нея. Ако е така, тогава със сигурност щяха да го питат какво прави един адвокат от Оукланд в долината Силвър Ривър. Едва ли щяха да си помислят, че е случайност. Всеки агент с малко мозък в главата щеше да сложи Прийст начело в списъка на заподозрените.
	Изнизваха се последните коли от колоната. Отзад в буика шофьорът прибра микрофона. Всеки момент можеха да излязат от колата. Прийст отчаяно се мъчеше да измисли убедителна версия. _Този случай ме заинтересува и от едно телевизионно предаване си спомних за тази военизирана организация и техния девиз за това, че не признавали правителството — същото нещо, което каза и жената от предаването на Джон Трут, и затова си помислих… ъ-ъ… такова… да се направя малко на детектив и да ги проверя сам…_ Да, ама тия нямаше да повярват на нито една дума. Независимо колко убедително звучеше версията му, федералните щяха така основно да го продухат, че нямаше изобщо да успее да ги изработи.
	Двамата агенти излязоха от колата. Прийст впери поглед в тях. Не ги позна. Това малко го отпусна. По лицето му се стичаше пот и с опакото на дланта си той я избърса.
	Мелъни изпъшка:
	— О, боже, какво пък искат тия сега?
	— Запази спокойствие — каза Прийст. — Не давай вид, че бързаш. Ще се престоря, че те ме интересуват много, ама наистина много. Това ще ги накара да ни оставят на мира по възможно най-бързия начин. Обратна психология.
	Той изхвръкна от колата.
	— Хей, вие от полицията ли сте? — викна ентусиазирано. — Да няма нещо интересно?
	Шофьорът, слаб мъж с очила в черни рамки, каза:
	— Ние сме федерални агенти. Сър, проверихме номера на колата ви и установихме, че колата ви е регистрирана на името на компания за бутилиране в Напа.
	Пол Бийл се грижеше за застраховката и всичката останала документация за колата.
	— Това са работодателите ми.
	— Мога ли да видя книжката ви?
	— О, разбира се. — Прийст извади книжката от вътрешния си джоб. — Оня хеликоптер преди малко ваш ли беше?
	— Да, сър, наш. — Агентът провери книжката и му я върна. — А накъде сте тръгнали толкова рано?
	— Работим във винарната малко по-нататък. Хей, дано да сте дошли за ония проклети военизирани тъпаци. Изпоплашили са всичко живо наоколо и…
	— А откъде идвате?
	— Снощи бяхме на купон в Силвър Сити и позакъсняхме малко. Но съм трезвен, не се безпокойте!
	— Това е добре.
	— Слушайте, аз понякога пиша по някой и друг ред за местния вестник, знаете го, _Силвър Сити Кроникъл_. Бихте ли могли да ми кажете нещо за тази хайка? Години наред това ще си остане най-голямата новина в окръг Сиера! — Още докато изричаше думите, му дойде наум, че това е доста рискован ход за човек, който не умее нито да чете, нито да пише. Потупа се по джобовете. — Пфу, да му се не види! Нямам нищо за писане.
	— Не можем да ви кажем нищо — каза агентът. — Трябва да се обадите на пресаташето ни в офиса на Бюрото в Сакраменто.
	Прийст се престори на разочарован.
	— О! О, да, разбирам…
	— Казахте, че се прибирате към къщи.
	— Да. Да, май ще е най-добре да си тръгваме. Успех с ония тъпанари там!
	— Благодаря.
	Агентите тръгнаха към колата си.
	_Те изобщо не записаха името ми._
	Прийст влезе в колата и вперил поглед в огледалото, загледа как двамата агенти влизат в своята. Нито един от двамата не посегна да запише нещо.
	— Исусе Христе! — въздъхна с благодарност. — Тия ми повярваха.
	Той тръгна и буикът го последва.
	Приближавайки портата към фермата на „Лос Аламос“ няколко минути по-късно, Прийст свали стъклото си и се ослуша за стрелба. Такава нямаше. Изглежда, ФБР бе пипнала „Лос Аламос“ в леглата им.
	Излезе от последния завой и видя, че до портата на фермата са паркирани две коли. Масивната дървена врата, затваряща достъпа навътре, бе разбита на трески. _ФБР са минали през тях с бронираните си коли, без да спират_, каза си той. Обикновено вратата се пазеше — къде е бил часовият? После видя един мъж в камуфлажни панталони, легнал по лице на тревата, с хванати в белезници ръце на гърба, пазен от четирима агенти. Федералните не се шегуваха.
	Прийст бавно премина край тях като любопитен минувач.
	Зад тях буикът отби и спря край разбитата врата.
	Веднага щом се скри зад завоя, Прийст настъпи газта.


	Когато се върна в комуната, отиде право в бунгалото на Стар, за да й каже за ФБР.
	Свари я в леглото с Боунс.
	Той я докосна по рамото, за да я събуди и каза:
	— Трябва да поговорим. Ще те чакам отвън.
	Тя кимна. Боунс не помръдна.
	Прийст излезе отвън и я изчака да се облече. Нямаше нищо против Стар да поднови връзката си с Боунс, разбира се. Прийст редовно си лягаше с Мелъни, така че Стар беше в правото си да се забавлява със старата си любов. Въпреки това изпитваше някаква смесица от любопитство и леко недоволство. Как бяха в леглото — страстни и жадни един за друг или отпуснати и игриви? Мислеше ли си Стар за Прийст, докато правеше любов с Боунс, или забравяше всички и мислеше само за този, с когото бе в момента? Сравняваше ли ги мислено и отбелязваше ли, че единият е например по-енергичен, по-нежен или по-изкусен? Тези въпроси не бяха нещо ново. Спомни си, че винаги си ги бе задавал, когато за Стар се появеше нов приятел. Беше също като едно време, само че сега бяха много по-възрастни.
	Знаеше, че неговата комуна не е като другите. Пол Бийл бе обиколил доста комуни. Всички започвали с едни и същи идеи, но повечето от тях правели компромиси с тях. Молели се заедно, следвайки напътствията на някой гуру или религиозна дисциплина, но често се връщали към частната собственост, парите и не прилагали напълно принципите на свободната любов. Сигурно защото са били слаби, помисли си Прийст. Не са намирали сили да се придържат към идеите си и да ги прилагат на практика. В някои моменти на самомнително откровение той си казваше, че това е сигурно въпрос на водачество.
	Стар излезе навън, обула дънките и нахлузила яркосиньото горнище на анцуга си. За жена, току-що станала от леглото, изглеждаше страхотно и той й го каза.
	— Едно добро чукане върши чудеса с външния ми вид — отвърна тя и Прийст усети едва доловима нотка, която го накара да си помисли, че Боунс е своего рода отмъщение заради Мелъни. Можеше ли това да се окаже дестабилизиращ фактор? Той вече имаше на главата си достатъчно грижи.
	Засега реши да остави тази мисъл настрана. Повел Стар към готварната, разказа й набързо за хайката.
	— Може да решат да проверят и останалите жители на долината и ако е така, вероятно ще намерят пътя за насам. Няма да заподозрат нищо, ако не им дадем повод да разберат, че сме комуна. Трябва просто да се придържаме към обичайната версия. След като сме сезонни работници без никакви дълготрайни интереси в долината, няма причина да ни пука за язовира.
	Тя кимна.
	— Ти по-добре им припомни това на закуска. Оризарите ще разберат за какво става въпрос, а останалите ще помислят, че това е нормална практика да не се казва нищо, което може да привлече вниманието върху нас. Ами децата?
	— Няма да разпитват и децата. Те са ФБР, а не Гестапо.
	— Добре.
	Влязоха в кухнята и започнаха да приготвят кафето.
	Вече минаваше десет часа, когато двама агенти се запътиха надолу, слизайки в селището, изплескани с кал и с полепени по панталоните репеи. Прийст ги наблюдаваше от хамбара. Ако познаеше някого от вчера, тихомълком щеше да се измъкне и да се скрие в гората. Но не, никой от двамата не му изглеждаше познат. Единият бе висок, слабоват мъж на около четиридесет и пет години, с късо подстригана тъмна коса, а другият — малко по-дребен, но с яко телосложение, също тъмнокос, с азиатски очи. И двамата бяха облечени в еднакви сиви костюми.
	Прийст се отправи с престорено ленива крачка към лозето и се захвана да плеви. През това време двамата се приближиха откъм другия край на лозето и се обърнаха към най-близо намиращия се до тях Дейл. Сърцето на Прийст лудо заблъска в гърдите и той се напрегна да чуе разговора.
	— Добър ден — поздрави по-възрастният.
	Дейл бавно изправи гръб и ги огледа. _Ха така. Дейл._
	— Добър ден — отвърна той.
	— Ние сме агенти от ФБР — продължи по-възрастният. — Аз съм специален агент Олдрич, а това е специален агент Хо. Вие тук ли живеете?
	— Да — отвърна Дейл. — Тук живея и тук работя. Повечето от нас са сезонни работници — продължи той, следвайки предварително съгласувания с Прийст сценарий. — Фирмата ни осигурява временно настаняване, защото мястото е много отдалечено.
	Олдрич забеляза:
	— Странно място за овощна ферма.
	— Това не е овощна ферма, това е винарна. Искате ли да опитате една чаша от миналогодишната ни реколта? Наистина е много добро.
	— Не, благодаря. Освен ако произвеждате и нещо безалкохолно.
	— Не, съжалявам. Само истинско вино.
	— Кой е собственик на мястото?
	— Бутилираща компания в Напа.
	Хо хвърли поглед към къщичките, струпани откъм другия край на лозето.
	— Имате ли нещо против да поогледаме малко наоколо?
	Дейл сви рамене.
	— Не, разбира се, оглеждайте си.
	Прийст гледаше разтревожено агентите, докато се отдалечаваха. На пръв поглед версията им бе много убедителна — тия хора са лошо платени работници, живеещи в занемарени условия, осигурявани им от неособено заинтересувано ръководство. Но все пак имаше някои неща, които биха накарали един по-умен агент да започне да задава повече въпроси. Най-очебийното бе храмът. Стар бе прибрала плаката с Петте парадокса, но въпреки това някой с по-мислещ мозък пак би запитал защо класната им стая е кръгла, без прозорци и мебелировка.
	Освен това в гората наблизо отглеждаха марихуана. ФБР не се интересуваше от дребни количества, но отглеждането не се вписваше в поминъка на кратко трайно пребиваващ работник. Безплатният магазин изглеждаше като всички останали магазини, само дето по стоката нямаше цени, а на тезгяха — касов апарат.
	Имаше сигурно още стотици начини да разбият версията им, ако се вгледаха по-отблизо, но Прийст се надяваше ФБР да е насочило вниманието си единствено към „Лос Аламос“, а проверката на съседите да е само рутинна.
	С усилие потисна желанието си да последва агентите. Много му се искаше да види какво гледаха и какво обсъждаха, докато навират глави в неговото бунгало. Но продължаваше работата си, вдигайки от време на време глава да проследи къде са и какво правят.
	Двамата влязоха в готварната. В момента там бяха Гардън и Слоу, правеха лазаня за обед. Какво им казваха агентите? Дали Гардън не бърбореше прекалено нервно, издавайки се по този начин? Дали Слоу не е забравил инструкциите и не е започнал да дрънка възторжено за всекидневната медитация?
	Агентите излязоха от готварната. Прийст втренчи поглед в тях, мъчейки се да разбере какво мислят, но бяха твърде далеч, за да отсъди по изразите на лицата и от движенията им.
	Те тръгнаха между бунгалата и занадничаха в тях.
	Разгледаха пресата за гроздето, линовете, където виното ферментираше, и бъчвите, в които миналогодишната реколта очакваше да бъде бутилирана. Дали нямаше да им направи впечатление, че нищо не работи на ток?
	Отвориха вратата и на храма. Дали нямаше да започнат да разпитват децата, напук на предвижданията на Прийст? Дали Стар нямаше да захвърли маската на хладнокръвието и да ги нарече фашистки свини? Прийст затаи дъх.
	Агентите затвориха вратата, без да влизат вътре.
	После се спряха да разговарят с Дъбака, който режеше дървен материал за дъги. Той само вдигна поглед към тях, отговаряйки едносрично на въпросите им, без да спира работата си. Може би смяташе, че ако е приятелски настроен, това можеше да им се стори подозрително.
	Двамата се натъкнаха на Анет, която тъкмо бе излязла да простира пелени. Вероятно в момента започваше да им обяснява: „Няма достатъчно дървета по света, за да може всяко дете да има пелени за еднократна употреба“.
	Двамата слязоха до потока и започнаха да оглеждат камъните, мъчейки се вероятно да разберат как да минат от другата страна. Всичката марихуана беше от другата страна. Обаче на агентите вероятно не им се искаше да си мокрят краката, защото се обърнаха и закрачиха обратно.
	Накрая отново се върнаха в лозето. Прийст се помъчи да познае нещо по лицата им, без да ги гледа втренчено. Бяха ли видели нещо, разпалило подозренията им? Олдрич бе враждебно настроен, Хо — приятелски, но това бе само театър.
	Олдрич отново заговори на Дейл:
	— Някои от тези бунгала сте ги обзавели доста добре за „временно настаняване“, а?
	Прийст изстина. Въпросът бе зададен със скептичен тон, което предполагаше, че Олдрич не вярва на версията им. Прийст започна да се пита дали няма начин да убие и двамата агенти и да му се размине.
	— Да — отвърна Дейл. — Някои от нас се връщат почти всяка година. — В момента импровизираше, това не бе по сценария. — А някои от нас живеят тук през цялата година.
	Дейл не го биваше да лъже. Ако това продължеше още малко, можеше да се издаде.
	Олдрич каза:
	— Искам списък на всички, които живеят или работят тук.
	Мислите на Прийст бясно запрепускаха. Дейл не би могъл да даде комуналните им имена, защото по този начин щеше да издаде всичко, а и без това агентите щяха да искат само истински имена. Да, но някои от комунарите имаха полицейски досиета, включително и самият Прийст. Щеше ли Дейл да измисли имена за всеки един от тях, щяха ли да му издържат нервите на това натоварване?
	Хо добави:
	— Ще ни трябват също възраст и постоянен адрес.
	_Мамка му! Започва да става от лошо по-лошо._
	Дейл отвърна:
	— Можете да вземете тези неща от документите на фирмата.
	_Не, не могат._
	Хо продължи:
	— Съжалявам, но ни трябват веднага.
	Дейл като че ли се стъписа.
	— Хей, ама вие трябва да обиколите всички и да ги попитате. Да не съм бабувал на хората, че да знам рождените им дати. Аз съм им бригадир, а не дядо.
	Прийст мислеше трескаво. Работата ставаше опасна. Не можеше да позволи агентите да разпитват всеки един поотделно. Щяха да се издадат.
	Взе решение за миг и пристъпи напред.
	— Господин Арнълд — подвикна той, измисляйки на момента име на Дейл, — може би бих могъл да помогна на тези господа.
	Без да го бе планирал, той бе възприел тона на приятелски настроен, готов да помогне, но неособено умен тип. Обърна се към агентите:
	— От години насам непрекъснато идвам тук и мисля, че познавам всички. Знам и на колко години са.
	Дейл с облекчение прехвърли отговорността обратно на Прийст.
	— Добре, давай — каза му той.
	— Защо не отидем в готварната? — предложи Прийст на агентите. — Щом не пиете вино, сигурно няма да откажете по едно кафе.
	Хо се усмихна и каза:
	— Така наистина е по-добре.
	Прийст ги поведе към готварната и тримата влязоха вътре.
	— Ние имаме малко работа тук — обясни той на Гардън и Слоу. — Вие просто се опитайте да не ни забелязвате и продължавайте с тая убийствено миришеща паста.
	Хо предложи на Прийст бележника си.
	— Защо просто не напишете имената, годините и адресите в този бележник?
	Прийст не посегна изобщо към бележника и каза непринудено:
	— О, почеркът ми е най-ужасното нещо на този свят. Вие седнете на масата и пишете, а през това време аз ще ви направя кафе.
	Той сложи водата на огъня, а агентите се настаниха на дългата чамова маса.
	— Бригадирът се казва Дейл Арнълд, той е на четиридесет и две години.
	Тия момчета никога нямаше да успеят да проверят дали това е така. Нито един оттук не бе вписан в телефонен указател или в какъвто и да е друг вид регистрация.
	— Постоянен адрес?
	— Той живее тук. Всички са така.
	— Мислех, че сте сезонни работници.
	— Точно така. Повечето от тях ще си тръгнат, като дойде ноември, реколтата е прибрана и гроздето е намачкано, но те не са от онзи вид хора, които поддържат две къщи. Защо да се плаща наем някъде си, когато живееш някъде другаде?
	— Значи постоянният адрес за всички тук е?…
	— Винарната в долината Силвър Ривър, Силвър Сити, Калифорния. Обаче хората искат пощата им да се получава във фирмата в Напа, така е по-безопасно.
	Олдрич изглеждаше нещо нервен и леко отегчен, както Прийст се бе надявал. Сприхавите хора обикновено нямаха търпение да се оправят с дребните неудобства.
	Той им наля кафе и продължи с имената. За да помни кой, кой е и да не ги обърка, използва комбинация от комуналните им имена — Дейл Арнолд, Пеги Стар, Ричард Прийстли, Холи Голдман. Мелъни и Дъсти не ги спомена, тъй като те не бяха тук — Дъсти бе при баща си, а Мелъни бе отишла да си го вземе.
	Олдрич го прекъсна:
	— От личен опит знам, че повечето сезонни селскостопански работници тук са мексиканци или поне испаноезични.
	— Да, така е, а тая банда тук е всичко друго, но не и мексиканска — съгласи се Прийст. — Фирмата има няколко лозя и според мен шефът държи испаноезичните заедно на едно място, с испански говорещ ръководител, а всички останали ги праща при нас. Няма нищо общо с расизма, просто така е по-практично.
	Те като че ли се съгласиха.
	Прийст продължи бавно, разтягайки разговора колкото може повече. Седнали в готварната, агентите не бяха опасни. Ако се отегчат и си тръгнат, още по-добре.
	Докато той им приказваше, Гардън и Слоу продължиха да готвят. Гардън бе мълчалива и с каменно лице разбъркваше манджите по печката. Слоу обаче бе нервен и страхливо се озърташе към агентите, но тях като че ли това не ги засягаше. Може би бяха свикнали хората да се страхуват от тях. А може би им харесваше.
	За петнадесет-двадесет минути Прийст им даде имената и годините на всички двадесет и шестима възрастни в комуната. Хо тъкмо затваряше бележника си, когато Прийст каза:
	— А сега децата. Чакайте малко да помисля. Брей, като си помисли човек колко бързо растат, нали?
	Олдрич изпъшка отчаяно.
	— Мисля, че имената на децата няма да ни трябват — каза той.
	— Добре — съгласи се Прийст равнодушно. — Искате ли още кафе, момчета?
	— Не, благодаря. — Олдрич погледна към Хо. — Мисля, че приключихме работата си тук.
	Хо каза:
	— Значи тази земя тук е притежание на бутилиращата компания в Напа?
	Прийст видя възможност да замаже грешката на Дейл.
	— Не, не е точно така — отвърна той. — Компанията притежава винарната, а земята, доколкото знам, принадлежи на правителството.
	— Значи името в договора за наем би трябвало да е на компанията в Напа.
	Прийст се поколеба. Хо, приятелски настроеният агент, задаваше истинските въпроси. Как да му отговори сега? Беше много рисковано да излъже. Биха могли да го проверят за секунди. Отвърна с неохота:
	— Всъщност мисля, че договорът е на името на Стела Хигинс. — Никак не му се искаше да дава истинското име на Стар на ФБР. — Това май беше името на жената, която започна да се занимава с това лозе преди много години.
	Надяваше се, че няма да им свърши кой знае каква работа, пък и не виждаше каква нишка би им дало то.
	Хо си записа името.
	— Това май е всичко — каза той и затвори бележника.
	Прийст майсторски скри облекчението си.
	— Е, добре, приятен ден тогава и успех — каза им и тръгна пред тях навън.
	Поведе ги през лозето и двамата спряха да благодарят на Дейл за отзивчивостта му.
	— Кого се мъчите да хванете, момчета? — попита ги той.
	— Група терористи, които се опитват да изнудват губернатора на Калифорния — каза му Хо.
	— Е, дано да ги хванете тогава — пожела им искрено Дейл.
	_Не, дано да не ги хванат._
	Най-сетне двамата агенти си тръгнаха, препъвайки се от време на време по неравната земя.
	— Е, май се справихме много добре — каза Дейл на Прийст, доволен от себе си.
	_Исусе Христе, само ако знаеше!_


>>	12.

	В неделя следобед Джуди заведе Бо да видят новия филм на Клинт Истууд в кино „Александрия“ на ъгъла на „Гиъри“ и „Осемнадесета“. За своя изненада, два часа тя не се сети за никакви земетресения и прекара много добре. След това двамата отидоха да хапнат по един сандвич и да пийнат по една бира в едно от любимите заведения на Бо — кръчма, в която се събираха ченгета, с телевизор над бара и надпис над вратата: „Мамим туристите“.
	Бо приключи с чийзбургера си и отпи от халбата „Гинес“.
	— Клинт Истууд трябва да играе главната роля във филм за моя живот — каза той.
	— Хайде, хайде — отвърна Джуди. — Всички детективи по света си мислят така.
	— Да, ама аз приличам на Клинт.
	Джуди се засмя. Лицето на Бо бе кръгло, с леко чип нос.
	— Мики Рурк ще е по-подходящ — каза тя.
	— Според мен хората трябва да измислят някакъв начин да се развеждат с децата си — засмя се Бо.
	По телевизията започнаха новините. Джуди видя репортажа за хайката върху „Лос Аламос“ и се усмихна кисело. Брайън Кинсайд й бе крещял като луд, а накрая бе възприел нейния план.
	Нямаше никакво победно интервю с Брайън. Показаха кадри от разбита на трески врата, надпис, на който пишеше: „Не признаваме юрисдикцията на правителството на Съединените щати“, и отряд за бързо реагиране с бронирани жилетки, завръщащи се от мястото на действие.
	Бо каза:
	— Май не са намерили нищо.
	Тона озадачи Джуди.
	— Странно — каза тя. — „Лос Аламос“ ми приличаха на най-вероятните извършители.
	Тя изпита разочарование. Изглежда, инстинктът й бе напълно погрешен.
	Водещият каза, че не са арестували никого.
	— Дори не казват дали са намерили някакви улики — коментира Бо. — Чудя се какво ли всъщност е станало.
	— Ако тук си приключил, можем да ставаме и да се опитаме да разберем — предложи му Джуди.
	Двамата излязоха от бара и седнаха в колата на Джуди. Тя вдигна телефона и набра домашния номер на Саймън Спароу.
	— Какво се чува за хайката? — попита го.
	— Нищо не са направили.
	— Разбрах това.
	— Нямат никакви компютри, затова е трудно да си представи човек, че са могли да изпратят съобщение по Интернет. От техните хора няма нито един завършил дори гимназия и се съмнявам дали някой от тях може да напише правилно думата „сеизмолог“. В групата им има четири жени, но нито една от тях не съвпада с описанието на двата ни женски профила — момичетата са малко под и малко над двадесетте. Освен това тяхната организация няма нищо против язовира. С удоволствие са готови да получат компенсацията на „Коустъл Илектрик“ и се готвят да се местят на новото си място. А, да… в петък в два и двадесет следобед шестима от седмината мъже са били в магазина за спортни оръжия на Франк в Силвър Сити и са купували боеприпаси.
	Джуди поклати глава.
	— Е, тогава чия е била тъпата идея да им се устройва хайка?
	Беше нейна, разбира се. Саймън отвърна:
	— Тази сутрин на инструктажа Марвин каза, че е негова.
	— Пада му се. — Джуди се намръщи. — Само че не мога да разбера. Струваше ми се много добра нишка.
	— Утре следобед Брайън има втора среща с Хънимун в Сакраменто. Май ще отиде на нея с празни ръце.
	— На господин Хънимун никак няма да му хареса.
	— Чувам, че нищо не можело да го трогне.
	Джуди се усмихна мрачно. Не изпитваше и капчица съчувствие към Кинсайд, но пък не изпитваше и никакво удоволствие от неуспешната хайка. Това означаваше, че „Проклятие от рая“ са все още на свобода и готвят второ земетресение.
	— Благодаря ти, Саймън. Утре ще се видим.
	Още като затвори, телефонът започна да звъни. Обаждаше се операторът на централата в службата й.
	— Някой си професор Куъркъс позвъни и каза, че е много спешно. Имал много важни новини.
	Джуди се запита дали да не препрати съобщението към, Марвин, но бе много любопитна да разбере какво толкова е научил Майкъл. Набра домашния му номер.
	Когато той вдигна слушалката, Джуди чу на заден фон звуци от анимационен филм. Дъсти е още там, каза си тя.
	— Обажда се Джуди Мадъкс — каза тя.
	— Здрасти, как си?
	Тя изненадано вдигна вежди. Само един уикенд с Дъсти и той вече се бе размекнал.
	— Аз съм добре, но ме отстраниха от случая — отвърна тя.
	— Знам. Опитах се да се свържа с човека, който го е поел, някакъв тип с име на соулпевец…
	— Марвин Хейс.
	— А, да. Като _Dancin’ in the Grapevine_ на Марвин Хейс енд дъ Хейстекс.
	Джуди се засмя.
	Майкъл продължи:
	— Той обаче никакъв не се обажда, затова реших да се свържа с теб.
	Е, това вече бе по в неговия стил.
	— Добре, какво имаш?
	— Можеш ли да дойдеш насам? Наистина трябва да го видиш?
	Усети, че това я зарадва, дори малко я развълнува.
	— Имате ли още юфка?
	— Мисля, че има още малко.
	— Добре, след петнадесет-двадесет минути ще дойда. — Тя затвори. — Трябва да се видя с моя сеизмолог — каза на Бо. — Да те оставя ли на автобусната спирка?
	— Какво, да се возя в автобус като Джим Рокфорд! Аз съм детектив от Сан Франциско!
	— Е, та? Освен това си и човек.
	— Да, но уличниците не знаят това.
	— Не знаят, че си човек?
	— За тях аз съм полубог.
	Той естествено се шегуваше, но Джуди знаеше, че в думите му има известна доза истина. Почти от тридесет години насам бе вкарвал хулиганчета из улиците на този град зад решетките. Всяко улично хлапе с шишенце дрога в джоба на якето си познаваше Бо Мадъкс и се страхуваше от него.
	— Значи искаш да дойдеш до Баркли с мен?
	— Да, защо не? Много съм любопитен да се запозная с твоя хубав сеизмолог.
	Тя направи обратен завой и се отправи към Бей Бридж.
	— Какво те кара да мислиш, че е хубав?
	Той се ухили.
	— Начинът, по който говори с него — отвърна Бо самодоволно.
	— Не бива да прилагаш навиците си на ченге върху член от семейството.
	— Ченге-менге, глупости. Ти си ми дъщеря и аз знам какво мислиш.
	— Е, добре тогава, прав си. Готин е. Но не го харесвам особено.
	— Така ли? — скептично я попита той.
	— Арогантен е и труден. Но е по-добър, когато хлапето му е с него, тогава се размеква.
	— Женен ли е?
	— Не живее с жена си.
	— Значи е женен.
	Джуди усети, че Бо загуби интерес към Майкъл. Тя се усмихна вътрешно. Все още много му се искаше да я омъжи, но страдаше от старомодни скрупули.
	Стигнаха до Баркли и Джуди подкара по Юклид стрийт. На мястото й под магнолията бе паркирано едно оранжево субару. Тя паркира на друго място.
	Когато Майкъл отвори вратата на апартамента, на Джуди й се стори, че е малко напрегнат.
	— Здрасти, Майкъл — каза тя бодро. — Това е баща ми, Бо Мадъкс.
	— Влезте — отвърна Майкъл рязко.
	Настроението му се бе променило за краткото време, необходимо да се стигне дотук. Когато влязоха в хола, Джуди разбра защо.
	Дъсти седеше на дивана в ужасен вид. Очите му бяха почервенели, подпухнали и пълни със сълзи. Носът му течеше и той дишаше шумно. По телевизията даваха някакво анимационно филмче, но той почти не му обръщаше внимание.
	Джуди коленичи до него и докосна косата му.
	— Бедният Дъсти! — промълви тя. — Какво е станало?
	— Алергичен пристъп — обясни Майкъл кратко.
	— Повика ли доктор?
	— Няма нужда. Дадох му лекарството, необходимо за потискането на реакцията.
	— И след колко време ще даде резултат?
	— То вече дава. Най-лошото мина. Но може да бъде така дни наред.
	— Ще ми се да можех да ти помогна с нещо, малък мъж — каза Джуди на Дъсти.
	Някакъв женски глас каза:
	— Аз ще се погрижа за него, благодаря.
	Джуди се изправи и се обърна. Жената, която влизаше в хола, сякаш току-що слизаше от подиума на модно ревю. Имаше бледо овално лице и права червена коса, падаща свободно до под раменете. Въпреки че бе стройна и висока, бе щедро надарена с бюст и прекрасно извит ханш. Дългите й крака бяха обути в плътно прилепнали тъмни джинси, а над тях си бе сложила пастелнозелена блуза с дълбоко деколте.
	До този момент Джуди си мислеше, че е добре облечена в къси панталони, тъмни обувки, оставящи на показ тънките й глезени, и бяло поло, приятно контрастиращо със златистата й кожа. Сега обаче се почувства внезапно като остаряла и старомодна повлекана в сравнение с това видение на съвременен уличен шик. Освен това Майкъл нямаше начин да не забележи големия задник и малките й цици, за разлика от тези на червенокосата жена.
	— Това е Мелъни, майката на Дъсти — каза Майкъл. — Мелъни, запознай се с приятелката ми Джуди Мадъкс.
	Мелъни само кимна.
	_Значи това е жена му._
	Майкъл не бе споменал нищо за ФБР. Да не би да искаше Мелъни да си помисли, че Джуди му е гадже?
	— Това е баща ми, Бо Мадъкс — каза Джуди.
	Мелъни не си даде труд да каже обичайните за такива случаи любезности.
	— Тъкмо си тръгвах — каза вместо това тя.
	Бе понесла в ръка чанта с образа на Доналд Дък, очевидно чантата на Дъсти.
	Джуди се почувства смачкана пред високата и шикозна жена на Майкъл и това я раздразни. _Какво, по дяволите, ме интересува?_
	Мелъни се огледа из стаята и попита:
	— Майкъл, къде е заекът?
	— Ето го.
	Той вдигна рошавата играчка от бюрото си и й я подаде.
	Жената хвърли поглед към детето на дивана.
	— Това никога не се случва, когато е в планината — каза тя студено.
	Майкъл се разстрои.
	— Добре де, какво да правя сега? Да не го виждам ли?
	— Трябва да се виждате някъде извън града.
	— Но аз искам да ми идва на гости. Не е едно и също, искам да остава с преспиване.
	— Ако не преспива, няма да му се случват такива неща.
	— Знам, знам.
	Сърцето на Джуди се изпълни с жал към Майкъл. На него явно му бе много неприятно, а жена му се държеше толкова студено.
	Мелъни натъпка заека в чантата и дръпна ципа.
	— Трябва да тръгваме.
	— Аз ще го занеса до колата ти. — Майкъл вдигна Дъсти от дивана. — Хайде, тигре, да вървим.
	Двамата излязоха и Бо вдигна вежди към Джуди:
	— Брей! Нещастно семейство!
	Тя кимна. Обаче сега харесваше Майкъл повече отпреди. Искаше й се да го прегърне и да му каже: „Правиш каквото можеш, никой не би се справил по-добре“.
	— Обаче е твой тип — продължи Бо.
	— Не знаех, че имам тип.
	— Обичаш трудните хора.
	— Защото израснах с такъв.
	— Аз? — извика той с престорено възмущение. — Аз те разглезих до неузнаваемост!
	Тя го потупа по бузата:
	— Вярно е.
	Когато Майкъл се върна, беше мрачен и замислен. Не предложи на Джуди и Бо кафе и, изглежда, бе напълно забравил за юфката. Седна пред компютъра и без всякакви предисловия каза:
	— Вижте това.
	Джуди и Бо застанаха зад него.
	На екрана излезе някаква графика.
	— Това е сеизмограмата на труса в долината Оуънс заедно с мистериозните предвибрации, които тогава не можах да разбера, спомняш ли си?
	— Разбира се — отвърна Джуди.
	— Ето и сеизмограмата на обикновено земетресение с горе-долу същия магнитуд. Виждате ли разликата?
	— Да.
	И наистина, нормалните предвибрации бяха неравномерни и спорадични, докато тези на труса в долината Оуънс имаха някакъв ритъм, който изглеждаше твърде равномерен, за да е естествен.
	— А сега вижте това.
	На екрана се появи трета диаграма. На нея се виждаха подредени в точен ритъм вибрации, приличащи точно на тези в долината Оуънс.
	— От какво са тази вибрации? — попита Джуди.
	— От сеизмичен вибратор — заяви Майкъл тържествуващо.
	Бо попита:
	— Това пък какво е, по дяволите?
	Малко остана Джуди да се изтърве и да каже: „Не знам, но ужасно ми се иска да го имам“. С усилие потисна усмивката си.
	— Това е машина — обясни Майкъл, — използвана в петролната индустрия, за да се изследва земята отдолу, най-общо казано, това е огромен чук, монтиран на камион. Изпраща ударни вълни в земната кора.
	— И тези вибрации са предизвикали земетресението?
	— Не мисля, че са просто съвпадение.
	Джуди кимна сериозно.
	— В такъв случай точно те са. Те наистина могат да предизвикат земетресение.
	Премисляйки получената информация, тя усети, че по гърба й плъзват хладни тръпки.
	Бо възкликна:
	— Божичко, дано да не дойдат в Сан Франциско!
	— Или пък в Баркли — добави Майкъл. — Знаеш ли, въпреки че ти казах, че е възможно, аз много не го вярвах. До днес обаче.
	Джуди каза:
	— Но трусът в долината Оуънс не бе много голям.
	Майкъл поклати глава:
	— Това не бива да ни успокоява. Магнитудът на земетресението няма никаква връзка със силата на това, което го е предизвикало. Той зависи от натрупаното в разседа напрежение. Сеизмичният вибратор може да предизвика всякакво земетресение — между едва забележим трус до втора Лома Прита.
	Джуди си спомняше земетресението от 1989 година в Лома Прита с такава яснота, сякаш беше снощният й кошмар.
	— Мамка му! — прошепна тя. — Какво ще правим тогава?
	Бо каза:
	— Ти си свалена от случая.
	Майкъл сви озадачено вежди.
	— Ти ми каза за това — обърна се той към Джуди. — Но не ми каза защо.
	— Политика — отвърна Джуди. — Имаме нов шеф, който не ме обича и пренасочи случая към друг, с когото се имат.
	— Не мога да повярвам! — извика Майкъл. — Терористична група друса хората със земетресения, а във ФБР се плюят един друг и не могат да се разберат кой да ги хване!
	— Какво мога да ти кажа? При учените личните предпочитания не влизат ли в схемата при търсенето на истината?
	Майкъл изведнъж се засмя с една от внезапните си широки усмивки.
	— И още как! Обаче чуй какво ще ти кажа. Сигурно можеш да прехвърлиш тази информация на оня Марвин Не-знам-си-кой.
	— Когато казах на шефа си за „Лос Аламос“, той ме предупреди повече да не се меся.
	— Но това направо не е за вярване! — кипна накрая Майкъл. — Ти просто не можеш _да пренебрегнеш_ това, което ти казах.
	— Не се притеснявай, няма да го пренебрегна — сопна се и Джуди. — Нека засега не се караме и да помислим малко. Какво е първото нещо, което трябва да направим с тази информация? Ако открием откъде са намерили този сеизмичен вибратор, може би ще успеем да стигнем до „Проклятие от рая“.
	— Точно така — каза Бо. — Или са го купили, или са го откраднали, което е по-вероятно.
	Джуди попита Майкъл:
	— Колко такива машини има в континентална Америка? Сто? Хиляда?
	— Някъде там — отвърна той.
	— Няма значение, не са много. Така че фирмите, които ги произвеждат, вероятно пазят досие от всяка продажба. Довечера мога да издиря всичките и да ги помоля да ми направят списък. Ако ли пък камионът е откраднат, сигурно го има в списъка на Националния център за криминална информация.
	До НЦКИ, управляван от щаба на ФБР във Вашингтон, можеше да получи достъп всяка организация от изпълнителната власт.
	Бо каза:
	— НЦКИ може да ти даде информацията, ако разполагаш с номера на откраднатото возило, а ние го нямаме и не знаем под какво име е въведена нашата машина в компютъра, за да му дадем заповед да я търси. Бих могъл да накарам Полицейското управление в Сан Франциско да въведе общонационално запитване в компютъра ТКСИВК. — ТКСИВК означаваше Телекомуникационна система на изпълнителната власт в Калифорния. — Освен това бих могъл да хвана вестниците да публикуват снимка на тоя камион и да видим дали някой няма да го забележи.
	— Чакай малко — каза Джуди. — Ако направиш това, Кинсайд ще разбере, че зад цялата работа стоя аз.
	Майкъл изви очи към тавана в отчаяние.
	Бо възрази:
	— Не непременно. Няма да кажа на вестниците, че това е свързано със случая „Проклятие от рая“. Просто ще им кажа, че търсим откраднат сеизмичен вибратор. Малко необичайна автокражба е, ще им се стори интересно.
	— Чудесно — отвърна Джуди. — Майкъл, може ли да ми направиш по една разпечатка и от трите диаграми?
	— Разбира се. — Той натисна един клавиш и принтерът тихо забръмча.
	Джуди сложи ръка на рамото му. Топлината на тялото му се чувстваше през памучната риза.
	— Искрено се надявам Дъсти да се оправи — каза тя.
	Той покри ръката й със своята:
	— Благодаря.
	Докосването му бе леко, а дланта — суха. Стана й много приятно. После той дръпна ръката си и й каза:
	— Ъ-ъ, може би няма да е зле да ми дадеш и номера на пейджъра си, за да се свързвам с теб по-бързо, ако се наложи.
	Тя извади една визитка. След кратко колебание я обърна обратно и написа домашния си номер.
	Майкъл каза:
	— След като проведете тези разговори… — Поколеба се. — … не бихте ли искали да се видим някъде и да пийнем по нещо или може би да вечеряме? Наистина ми се иска да видя докъде сте стигнали?
	— Без мен — отвърна Бо. — Ще ходим да играем боулинг с един приятел.
	— Джуди, а ти?
	_Среща ли ми определя?_
	— Канех се да отида до болницата да видя един приятел — отвърна тя.
	Майкъл помръкна.
	Джуди си даде сметка, че нищо не би направила с по-голямо удоволствие от това да излезе тази вечер с Майкъл Куъркъс.
	— Но това не означава, че ще бъда заета цяла вечер — добави тя. — Добре, дадено.


	Беше минала само седмица, откакто Милтън Лестрейндж бе получил диагноза рак, но вече изглеждаше по-слаб и по-стар. Може би това бе ефект от болничната среда — блестящите инструменти, леглата, белите чаршафи. Или пък синята пижама, откриваща блед триъгълник от гърдите под брадичката му. Бе изгубил всички символи на властта — огромното си бюро, писалката си „Монблан“, копринената връзка.
	Джуди се стъписа, като го видя в този вид.
	— По дяволите, Милт, не изглеждаш много добре — изрече тя, без да иска.
	Той се усмихна.
	— Знаех си, че няма да ме излъжеш, Джуди.
	Тя се сконфузи.
	— О, извинявай, Милт, изпуснах се.
	— Не се изчервявай. Права си. Зле съм.
	— Какво ти правят?
	— Тази седмица ще ме оперират, не са ми казали кой ден точно. Но те само ще направят байпас на поразеното място. Изходът не е много обнадеждващ.
	— Какво значи това?
	— Деветдесет процента от случаите са с фатален край.
	Джуди преглътна сухо.
	— Божичко, Милт.
	— Може би ми е останала година време. — Той обаче не се задържа много на мрачната прогноза. — Вчера идва Санди, първата ми жена. Каза ми, че ти си й се обадила.
	— Да. Нямах представа дали ще иска да те види, но си помислих, че няма да е зле поне да знае, че си в болницата.
	Той взе ръката на Джуди и я стисна.
	— Благодаря ти. Доста хора не биха се сетили да направят това. Не знам как си успяла да помъдрееш толкова за възрастта си.
	— Радвам се, че е дошла.
	Милт промени темата на разговора:
	— Хайде да не мислим за лоши работи, разкажи какво става в службата.
	— Не бива да се притесняваш за такива…
	— И не се притеснявам, по дяволите! Работата не те притеснява кой знае колко, когато знаеш, че умираш. Просто ми е интересно.
	— Е, спечелих делото си. Братята Фунг ще прекарат по-голямата част от следващото десетилетие в пандиза.
	— Браво!
	— Ти винаги си ми вярвал.
	— Защото знам, че можеш.
	— Да, ама Брайън Кинсайд препоръча Марвин Хейс за нов супервайзър.
	— Марвин? По дяволите! Брайън знаеше, че ти беше определена за това място.
	— Кажи ми нещо, което да не знам.
	— Марвин е сериозен тип, само че малко безцеремонен. Обича да цепи направо.
	— Просто съм като убита — каза Джуди. — Защо Брайън го цени толкова много? Какво им става на тия двамата, любовници ли са, що ли?
	Милт се засмя.
	— Не, не са любовници. Но преди много години Марвин спаси живота на Брайън.
	— Без майтап?
	— При една престрелка. Бях там и видях. Устроихме засада на една лодка, разтоварваща хероин на Сонома Бийч в окръг Марин. Беше едно февруарско утро и беше толкова студено, че направо болеше. Лошите момчета разтоварваха стоката в гумени лодки и така ги караха до брега. Оставихме ги да свалят целия товар и тогава им скочихме.
	Милт въздъхна и в очите му се появи отнесено изражение. На Джуди й мина мисълта, че той никога вече няма да види такива неща като предутринна засада. След малко той продължи:
	— Брайън допусна грешка — остави един от ония да се приближи твърде много до него. И италианчето го награби, насочвайки в главата му дулото на пищова си. Всички вече бяхме извадили оръжията си, но ако застреляхме италианеца, той сигурно щеше да натисне спусъка, преди да умре. Брайън наистина се бе изплашил. — Милт сниши глас: — Напика се, всички видяхме петното отпред на панталона му. Обаче Марвин бе хладнокръвен като самия сатана. Тръгва той към италианеца и вика: „Застреляй мен бе, човек. Няма никаква разлика.“. Никога не бях виждал такова нещо. Оня италианец се подлъга. Бързо дръпна пищова от главата на Брайън и в тази нищожна част от секундата петима от нашите стреляха и го оставиха на място.
	Джуди кимна. Това бе типична история — като ония, които агентите си разказваха след една-две бири в „Евъртън“. Тя обаче не ги отхвърляше като празни мъжки хвалби. Агентите на ФБР влизаха много рядко в престрелки. И никога не забравяха натрупания опит. Сега пече можеше да си обясни защо Кинсайд се чувства толкова привързан към Марвин.
	— Е, тогава е ясно защо съм изпаднала в това положение — каза тя. — Брайън ми даде един случай, който изглеждаше ужасно шибан, но после, когато се оказа много важен, ми го отне и го даде на Марвин.
	Милт въздъхна.
	— Сигурно бих могъл да се намеся. Технически погледнато, все още съм ГСА. Обаче Кинсайд е изпечен политикан и знае, че вече няма да се върна. Ще се бори с мен. А аз не съм сигурен, че имам сили за това.
	Джуди поклати глава:
	— Не искам да се месиш. Ще се оправя сама.
	— Какъв е тоя случай, дето го е дал на Марвин?
	— „Проклятие от рая“, ония, дето правят земетресения.
	— _Дето казват_, че могат да правят земетресения.
	— Така мисли и Марвин. Но греши.
	Милт я загледа смаяно.
	— Ти сериозно ли говориш?
	— Абсолютно.
	— И какво ще правиш?
	— Ще работя по случая зад гърба на Брайън.
	Милт като че ли се обезпокои:
	— Това е опасно.
	— Да — отвърна Джуди. — Но не толкова, колкото земетресение.


	Майкъл бе облечен в син костюм с бяла риза, отворена на гърдите, и без връзка. Дали се бе облякъл така, без да се замисли, запита се Джуди, или знае, че изглежда направо готов да го изядеш. Тя се бе облякла в дълга бяла рокля на червени точки. Беше горе-долу добре за майска вечер и освен това знаеше, че мъжете се извръщат след нея, когато я облича.
	Майкъл я заведе в малък ресторант в центъра, в който сервираха вегетариански индийски ястия. Никога не бе яла индийско ядене, затова го остави той да поръчва. Тя сложи мобифона си на масата и каза:
	— Знам, че това са лоши маниери, но Бо ме предупреди, че ще ми се обади, ако разбере нещо за откраднат сеизмичен вибратор.
	— Нямам нищо против — отвърна Майкъл. — Ти обажда ли се на производителите?
	— Да. Хванах един директор по продажбите. Тъкмо бе седнал у тях да гледа футбол по телевизора. Обеща, че утре ще ми изпрати списък с продажбите. Опитах се да го склоня за тази вечер, но каза, че е невъзможно. — Намръщи се. _Нямаме много време, пет дни остават._ — Но ми прати снимка по факса.
	Тя извади сгънат на две лист от чантичката си и му го подаде.
	Той сви рамене:
	— Ами то си е просто камион, с малко странна машинария отзад.
	— Обаче, след като Бо разпространи тази снимка, всяко ченге в Калифорния ще гледа за такъв камион. А ако утре излезе по вестниците и по телевизията, тогава и половината население ще се включи.
	Донесоха поръчката им. Беше много пикантна, но вкусна. Джуди си хапна с удоволствие. По едно време улови Майкъл да я гледа с лека усмивка. Тя вдигна вежди.
	— Да не съм казала нещо смешно?
	— Радвам се, че кухнята ти харесва.
	Тя се усмихна.
	— Личи ли ми?
	— Аха.
	— Ще се опитам да бъда по-въздържана.
	— Моля те, недей. Цяло удоволствие е да те гледа човек. Освен това…
	— Какво?
	— Харесвам, че не си затворена. Това е едно от нещата, които ме привличат у теб. Ти като че ли имаш голям апетит за живот. Харесваш Дъсти, прекарваш чудесно времето си с баща си, гордееш се, че работиш във ФБР, очевидно обичаш хубави дрехи… на теб ти харесва даже и юфка.
	Джуди усети, че се изчервява, но й стана приятно. Хареса й картината, която той нарисува за нея с няколко думи. После се запита какво я привлича към него. Силата, реши тя. Можеше да бъде дразнещо инатлив, обаче в кризисни моменти бе като скала. Днес следобед, когато жена му показа такова безсърдечие, повечето мъже биха избухнали. Той обаче бе загрижех единствено за Дъсти.
	_Освен това с истинско удоволствие бих бръкнала в шортите му._
	_Джуди! Я се дръж прилично!_
	Тя отпи от виното и смени темата:
	— Приемаме, че „Проклятие от рая“ имат данни, подобни на твоите, за точките под напрежение по разседа Сан Андреас.
	— Трябва да ги имат, за да разберат къде сеизмичният вибратор може да предизвика земетресение.
	— Би ли могъл да направиш същото? Да проучиш данните и да намериш най-доброто място?
	— Мисля, че мога. Може би има пет-шест възможни места. — Той усети накъде бие тя. — И в такъв случай, предполагам. ФБР ще постави под наблюдение местата и ще гледа за сеизмичен вибратор.
	— Да… ако аз отговарях за случая.
	— Въпреки това ще направя списък и ще го пратя по факса на губернатора Робсън.
	— Гледай да не го видят много хора. Ще предизвикаш паника.
	— Обаче ако прогнозата ми излезе вярна, знаеш ли какъв тласък ще даде това на бизнеса ми?
	— А нужен ли му е такъв тласък?
	— И още как. Имам само един голям договор, с който горе-долу покривам наема и плащам сметката за мобифона на бившата ми жена. Парите за бизнеса заех от родителите ми и все още не съм започнал да им ги връщам. Надявах се да спечеля още един голям клиент — Общоамериканска застраховка.
	— Едно време работех там. Продължавай.
	— Мислех си, че договорът ми е в кърпа вързан, но те нещо го отлагат. Ако рекат да се отдръпнат, ще я загазя. Но ако предскажа земетресение и изляза прав, мисля, че ще подпишат и тогава мога да поотдъхна малко.
	— Въпреки това гледай да бъдеш дискретен. Ако всички решат едновременно да напуснат Сан Франциско, ще избухнат улични безредици.
	Той се ухили в смисъл на „много важно“. Широката му усмивка бе наистина неудържимо привлекателна.
	— Май те стреснах малко, а?
	Тя вдигна рамене:
	— Признавам си го. Положението ми в Бюрото е много нестабилно. Ако свържат името ми с настъпила масова истерия, не вярвам да успея да се задържа.
	— Толкова ли е важно за теб?
	— И да, и не. Рано или късно ще се оттегля и ще си имам деца. Но искам да напусна, когато аз реша, а не някой друг.
	— Имаш ли някого предвид, от когото да имаш деца?
	— Не. — Погледът, отправен към него, бе искрен. — Трудно се намира подходящ мъж.
	— Сигурно има опашка.
	— Какъв приятен комплимент!
	_Питам се дали не би се включил в опашката. Питам се дали бих искала да го сториш._
	Той й предложи още вино.
	— Не, благодаря. Едно кафе, ако може.
	Майкъл махна на сервитьора.
	— Трудно е да си родител, но никога не съжаляваш.
	— Разкажи ми за Дъсти.
	Той въздъхна.
	— Вкъщи не гледам животни, нямам цветя, прахът е много малко заради компютрите. Всички прозорци са, кажи-речи, херметически затворени и апартаментът е климатизиран. Да, обаче отидохме до книжарницата и на връщане той погали една котка. Час по-късно беше във вида, в който го завари.
	— Лошо. Бедното хлапе!
	— Неотдавна майка му се премести в планината, близо до границата с Орегон, и оттогава той е добре. До днес, искам да кажа. Ако не можем да се виждаме без пристъпи, не знам какво да правя. Не мога да отида да живея в тоя шибан Орегон, там няма достатъчно земетресения.
	Изглеждаше толкова покрусен, че тя се пресегна през масата и стисна леко ръката му.
	— Ще измислиш нещо. Обичаш го, това е ясно.
	Майкъл се усмихна.
	— Да, обичам го.
	Изпиха кафето си и той плати. После я изпрати до колата.
	— Тази вечер мина много бързо — каза й.
	_Мисля, че ме харесва._
	_Добре._
	— Искаш ли да отидем на кино някой път?
	_Време за определяне на срещи. То никога не се променя._
	— Да, би ми било приятно.
	— Някоя вечер през тази седмица?
	— Може.
	— Ще ти се обадя.
	— Добре.
	— А може ли да те целуна за лека нощ?
	— Да. — Тя се усмихна. — Да, моля.
	Той наведе лице към нея. Беше нежна и плаха целувка. Устните му леко се размърдаха върху нейните, но не отвори уста. Тя отвърна на целувката по същия начин. Гърдите й повишиха чувствителността си. Без да се усети, Джуди прилепи тяло към неговото. Майкъл я притисна за миг, после се отдръпна.
	— Лека нощ — каза той.
	Стоеше и я гледаше как се качва в колата и й махна, когато потегли.
	Тя сви зад ъгъла и спря пред един светофар.
	— Брей! — възкликна.


	В понеделник сутринта Джуди бе прикрепена към екип, разследващ една мюсюлманска военизирана група в Станфордския университет. Първата й работа бе да прегледа компютърните файлове за разрешения за оръжие, търсейки в тях арабски имена. Трудно й бе да се концентрира върху относително безобидна банда религиозни фанатици, като знаеше, че „Проклятие от рая“ в същото време планира следващото земетресение.
	Майкъл й се обади в девет и пет.
	— Как си, агент Джуди?
	Гласът му я накара да се почувства щастлива.
	— Добре съм. Наистина.
	— Много ми беше приятно снощи.
	Тя се сети за целувката и в ъгълчетата на устата й потрепна усмивка. _По всяко време бих приела още една._
	— На мен също.
	— Утре вечер свободна ли си?
	— Май да. — Нещо много бързо се съгласи. — Искам да кажа, ако не излезе нещо ново с този случай.
	— Знаеш ли къде е „Мортън“?
	— Да.
	— Хайде да се видим в бара там в шест. После ще отидем на едно кино.
	— Ще бъда там.
	Това обаче си остана най-приятният й момент през цялата сутрин. Към обед вече не можеше да се сдържа и телефонира на Бо да провери дали няма нещо ново, но нямаше. Обади се на производителите на сеизмични вибратори и те я увериха, че почти довършват списъка и до края на работния ден ще бъдат на факса й. _Това означава още един пропилян ден! Значи имаме само четири дни да ги хванем._
	Бе твърде разстроена, за да яде, затова вместо да отиде да хапне нещо, мръдна до кабинета на Саймън Спароу. Беше облечен в безупречно изгладена риза по английски фасон, синя на розови райета. Не зачиташе неписания закон за неофициално облекло във ФБР и му се разминаваше, вероятно защото бе много добър в работата си.
	Той говореше по телефона и в същото време не сваляше погледа си от екрана на вълновия анализатор.
	— Въпросът ми може да ви се стори малко странен, госпожо Горки, но какво виждате през вашия прозорец в момента?
	Заслушан в отговора, той гледаше спектъра на гласа на госпожа Горки, сравнявайки го с разпечатка, залепена отстрани на монитора. След няколко секунди посегна с молива и зачерта едно от имената в списъка там.
	— Благодаря ви много за отзивчивостта, госпожо Горки. Повече няма да се наложи да ви безпокоя. Довиждане.
	Джуди каза:
	— Въпросът ми може да ви се стори малко странен, господин Спароу, но защо ви интересува какво вижда госпожа Горки от прозореца си?
	— Изобщо не ме интересува — отвърна Саймън. — Обикновено този въпрос предизвиква отговор, дълъг горе-долу точно толкова, колкото ми трябва, за да анализирам гласа. И докато приключи с отговора си, знам дали това е жената, която търся.
	— И коя е тя?
	— Ами тази, която се обади на Джон Трут, разбира се. — Той потупа папката на бюрото си. — Досега на Бюрото, полицията и радиостанциите, излъчващи предаването, са се обадили общо хиляда двеста двадесет и девет души, твърдящи, че знаят коя е тя.
	Джуди взе папката и я прелисти. Дали от това нямаше да излезе някоя жизненоважна улика? Секретарката на Саймън сравняваше обажданията. В повечето случаи обаждащите се даваха адреса и телефонния си номер, както и тези на заподозряната. В някои случаи разговорът бе записан:
C>
	Винаги съм подозирал, че е свързана с Мафията.
	Тя е от ония типове. Изобщо не съм изненадана, че се е замесила в такова нещо.
	Има вид на съвсем нормална майка, но гласът й… мога да се закълна над Библията.
C$
	В едно от особено безполезните безименни обаждания се казваше:
C>
	Знам, че съм чувал гласа й по радиото или нещо такова. Беше толкова секси, че го запомних. Но беше много отдавна. Може да съм го чул на плоча.
C$
	Гласът беше секси, спомни си Джуди. И тя го бе забелязала, като го чу. Жената би могла да направи цяло състояние, ако се захване да продава по телефона на търговците рекламно пространство, от което нямат нужда.
	Саймън продължи:
	— Досега съм елиминирал сто от тях. И започвам да си мисля, че ми трябва помощ.
	Джуди продължи да прелиства папката.
	— Бих ти помогнала, но ме предупредиха да не се меся в случая.
	— Брей, много ти благодаря, зарадва ме.
	— Знаеш ли как върви?
	— Екипът на Марвин се обажда на всеки, който си е кореспондирал с кампанията „Зелена Калифорния“. Двамата с Брайън току-що тръгнаха за Сакраменто, но нямам представа какво ще кажат на известния господин Хънимун.
	— Това не са проклетите Зелени и ние всички го знаем.
	— Да, но други идеи той няма.
	Джуди смръщи вежди, загледана в папката. Беше попаднала на още едно обаждане, споменаващо за плоча.
C>
	Чувал съм гласа й на плоча, абсолютно съм сигурен. Нещо от много отдавна, някъде към шейсетте.
C$
	Джуди вдигна поглед към Саймън.
	— Забелязал ли си, че в две от обажданията се споменава за някакъв албум?
	— Така ли? Пропуснал съм.
	— Твърдят, че са чували гласа й на някаква стара плоча.
	— Така ли? — Саймън веднага се оживи. — Може да е запис на говор — например приказки, Шекспир или пък нещо подобно. Гласът на хората, когато говорят, е доста различен от този, когато пеят.
	По коридора мина Раджа Хан и я видя.
	— О, Джуди, обади се баща ти, но аз мислех, че си отишла да обядваш.
	Изведнъж тя се задъха. Без да каже дума на Саймън, излезе от кабинета му и изтича в своя. Без да сяда на стола, с трескави пръсти набра телефона на Бо.
	Той вдигна още на първото позвъняване:
	— Лейтенант Мадъкс.
	— Какво имаш?
	— Заподозрян.
	— Божичко! Ти си велик!
	— Слушай сега. Преди две седмици, някъде между Шилоу, Тексас, и Кловис, Ню Мексико, е изчезнал сеизмичен вибратор. По същото време изчезнал и шофьорът титуляр, а изгорялата му кола била намерена в местното сметище и в нея имало нещо, което приличало на пепелта му.
	— Убили са го заради този смрадлив камион?! Тези хора май не вземат пленници, а?
	— Заподозрян номер едно е някой си Ричард Грейнджър, на четиридесет и осем години. Викали му Рики и мислели, че е испаноезичен, но с такова име би могъл да бъде всякакъв, с малко тен. И гледай сега какво става. Има досие!
	— Ти си гений, Бо!
	— В този момент копие от него трябва да излиза от факса ти. Голяма гадина е бил през шейсетте и в началото на седемдесетте в Лос Анджелис. Присъди за нападение, обири по къщи, кражби на автомобили. Разпитван е във връзка с три убийства и продажба на дрога. Но през 1972 година изчезва от сцената. Мислят, че е очистен от Мафията, дължал им пари, но трупът му не е намерен, затова не са пратили делото му в архива.
	— Работата е ясна. Рики е избягал от Мафията, намерил е нова религия и е създал секта.
	— За нещастие не знаем къде.
	— Освен че не е в долината Силвър Ривър.
	— Могат да проверят на последния му известен адрес. Вероятно ще е чиста загуба на време, но ще ги помоля да го направят. Един приятел от отдел „Убийства“ ми дължи услуга.
	— А разполагаме ли с някаква снимка на Рики?
	— Има една в досието му, но на нея той е на деветнадесет години. Сега гони петдесетака и сигурно изглежда напълно променен. За щастие шерифът от Шилоу направи един портрет на компютъра. Обеща да ми го изпрати, но още не е пристигнал.
	— Прати ми го веднага по факса, като пристигне, моля те.
	— Дадено. Какво смяташ да правиш?
	— Отивам в Сакраменто.


	Беше четири и петнадесет, когато Джуди мина през вратата, над която бе изписано ГУБЕРНАТОР.
	Зад голямото бюро седеше същата секретарка. Тя позна Джуди и на лицето й се изписа изненада.
	— Вие бяхте от ФБР, нали? Срещата с господин Хънимун започна преди десет минути.
	— Няма значение — отвърна Джуди. — Донесох много важна информация, която пристигна в последния момент. Но преди да вляза, бихте ли ми казали дали тук за мен не е получен някакъв факс?
	Тъй като беше тръгнала от службата, преди да пристигне факсът с портрета на Рики Грейнджър, тя бе позвънила от колата на баща си и му бе казала да й го прати в губернаторството.
	— Ще проверя — отвърна секретарката и вдигна една слушалка. — Да, факсът ви е тук.
	След минутка страничната врата се отвори и едно младо момиче й донесе факса.
	Джуди впери поглед в лицето. Това бе човекът, който можеше да избие хиляди хора. Нейният враг.
	Видя хубав мъж, който явно е имал някакви проблеми, за да крие лицето си по този начин, предчувствайки като че ли какво ще му се случи. На главата си имаше каубойска шапка. Това предполагаше, че свидетелите, помогнали на шерифа да състави портрета, никога не са виждали заподозрения без нея. И като че ли нямаше никакъв намек за цвета на косата. Ако беше плешив, подстриган, къдрав или с дълга коса, той щеше да изглежда различно от този портрет. А и долната част на лицето му бе добре скрита от рунтавата брада и мустаците. Под нея челюстта би могла да бъде във всякаква форма. А досега, помисли си тя, той отдавна сигурно се е обръснал.
	Човекът имаше дълбоко хлътнали в орбитите очи, взиращи се хипнотизиращо в нея. Но за обикновените хора всички престъпници имаха втренчен поглед.
	Въпреки това портретът й каза някои неща. Рики Грейнджър не носи очила, явно не беше африкански американец, нито пък от азиатски произход, и тъй като брадата му е тъмна и гъста, косата му вероятно има същия цвят. От приложеното описание тя разбра, че мъжът е метър и осемдесет висок, строен, в добра форма, без забележим акцент. Не беше много, но все пак по-добре от нищо.
	И нямаше нищо общо с това, с което разполагаха Брайън и Марвин.
	Помощникът на Хънимун се появи и я въведе в Подковата, където работеха всички сътрудници на губернатора.
	Джуди прехапа устни. Щеше да наруши първото правило на бюрокрацията и да направи шефа си на глупак. Това вероятно щеше да бъде краят на кариерата й.
	_Майната й._
	В момента искаше само да накара шефа си да вземе „Проклятие от рая“ на сериозно, и то преди ония да започнат да избиват хората. Направи ли го, ако иска — да я уволнява.
	Минаха покрай личния кабинет на губернатора и след това помощникът отвори вратата към стаята на Хънимун.
	Джуди влезе.
	За миг се наслади на изненадата и неприязънта, изписани по лицата на Кинсайд и Хейс.
	После отправи поглед към Хънимун.
	Секретарят на кабинета бе облечен в бледосива риза с убитосиня връзка на бели точици и тъмносиви тиранти. Той вдигна вежди, като видя Джуди, и каза:
	— Агент Мадъкс! Господин Кинсайд току-що ми каза, че сте били отстранена от случая заради неадекватно поведение.
	Джуди бе като убита. Очакваше, че тя ще контролира ситуацията, защото сама предизвикваше фурора. Хънимун обаче я бе изпреварил. Не можеше да позволи някой да го слага на втори план в собствения му кабинет.
	Джуди се съвзе бързо. _Добре, господин Хънимун, щом искате да играем твърдо, аз ще бъда с бухалката._
	Тя се обърна към него:
	— Брайън е пълен лайнар.
	Кинсайд зяпна, но Хънимун съвсем леко вдигна вежди.
	Джуди продължи:
	— Аз съм най-добрия агент, с когото той разполага, и току-що го доказах.
	— Така ли? — рече Хънимун.
	— Докато Марвин си седеше, наврял палци в задника си, преструвайки се, че няма за какво да се притесняваме, аз разреших случая.
	Кинсайд скочи на крака с почервеняло лице:
	— Мадъкс, какво, по дяволите, правиш тук?
	Тя не му обърна внимание.
	— Знам кой изпраща заплахи за тероризъм на губернатора Робсън — каза тя на Хънимун. — А Марвин и Брайън не знаят. Вие сам ще направите заключение кой е имал неадекватно поведение.
	Пламнал целият, Хейс избухна:
	— За какво, по дяволите, говориш?
	Хънимун каза:
	— Хайде всички да седнем. След като госпожица Мадъкс така и така ни прекъсна, няма да е зле да чуем какво има да ни казва. — Кимна към помощника си. — Затвори вратата, Джон. А сега, агент Мадъкс, правилно ли чух да казвате, че _знаете_ кой стои зад тези заплахи към губернатора?
	— Правилно. — Тя сложи факса на бюрото на Хънимун. — Това е Ричард Грейнджър, престъпник от Лос Анджелис, който погрешно е бил смятан за убит от Мафията през 1972 година.
	— А откъде знаете, че той е извършителят?
	— Вижте това. — Подаде му друг лист хартия. — Ето ви сеизмограмата на типично земетресение. Вижте вибрациите, предшестващи труса. Серии от неравномерни леки трусове с различен магнитуд. Това са типични предтрусове. — Джуди извади още един лист. — А тук това е сеизмограмата на земетресението в долината Оуънс. Тук няма нищо неравномерно. Вместо естествената бъркотия, имаме серии равномерни вибрации.
	Хейс я прекъсна:
	— Никой не можа да каже от какво са тези вибрации.
	Джуди се извърна към него:
	— Ти не можа, но аз можах. — Извади следващия лист. — Погледнете тази диаграма.
	Хънимун разгледа внимателно третата диаграма, сравнявайки я с втората.
	— Равномерни вибрации, също като в Оуънс. От какво са предизвикани тези вибрации?
	— От една машина, наречена сеизмичен вибратор.
	Хейс изхъмка подигравателно, но Хънимун остана напълно сериозен.
	— Какво е това?
	— Ето го. — Тя му подаде снимката, изпратена й от производителите. — Използват го в геоложките проучвания за петрол.
	Хънимун изглеждаше скептично настроен.
	— Да не искате да кажете, че земетресението е било предизвикано от човек?
	— Аз не теоретизирам. Аз ви давам факти. Непосредствено преди земетресението на същото място е бил използван сеизмичен вибратор. Вие сам направете изводите си.
	Той я загледа втренчено, преценявайки дали не го будалка. Без да трепне, тя също впери поглед в него. Накрая той каза:
	— Добре. Как стана така, че свързвате всичко това с брадатия от портрета?
	— Преди седмица в Шилоу, Тексас, е бил откраднат един сеизмичен вибратор.
	Чу зад гърба си реакцията на Хейс:
	— О-о, идиотщина!
	Хънимун каза:
	— И човекът от портрета?…
	— Ричард Грейнджър е заподозрян номер едно в тази кражба, както и в убийството на шофьора на камиона. Грейнджър е работил с бригадата, към която е бил прикрепен вибраторът. Компютърният портрет с направен по описание на бившите му колеги.
	Хънимун кимна.
	— Това ли е всичко?
	— А не е ли достатъчно? — парира го тя.
	Хънимун не отговори и се обърна към Кинсайд:
	— Какво ще кажете за всичко това?
	Кинсайд му се усмихна снизходително.
	— Не мисля, че трябва да ви безпокоим с вътрешните ни проблеми…
	— О, но аз искам да ме безпокоите — отвърна Хънимун. В гласа му звънна опасна нотка и температурата в стаята изведнъж сякаш падна. — Поставете се на мое място. Идвате тук и ми казвате, че земетресението не е предизвикано от човек. — Гласът му се повиши: — А както излиза от тези сведения, то е било точно такова. Значи имаме срещу себе си група, способна да предизвика истинско бедствие.
	Заля я вълна на облекчение, когато разбра, че Хънимун й е повярвал. Страшно го беше яд на Кинсайд. Изправи се и насочи показалец към него:
	— Вие ми казвате, че не можете да намерите извършителите, а после изведнъж влиза агент Мадъкс с име, полицейско досие и дори една шибана снимка.
	— Мисля, че трябва…
	— Мисля, че ти си се подпичквал с мен, специален агент Кинсайд — каза Хънимун, прекъсвайки го. Лицето му бе посивяло от яд. — А когато хората се подпичкват с мен, ставам особено раздразнителен.
	Джуди седеше, мълчаливо гледайки как Хънимун разбива Кинсайд отвсякъде. _Ако раздразнителността ти е такава, Ал, никак не ми се ще да те видя, когато си истински побеснял._
	Кинсайд опита отново:
	— Съжалявам, ако…
	— Мразя също така хора, които се извиняват — отново го прекъсна Хънимун. — Извинението се прави с цел извиняващият се да се почувства по-добре, за да може да повтори отново същото. Не съжалявайте.
	Кинсайд се опита да събере малкото, което бе останало от достойнството му.
	— Какво искате тогава да ви кажа?
	— Че връщате на агент Мадъкс случая.
	Джуди го изгледа с невярващ поглед. Получи се даже по-добре, отколкото се бе надявала.
	Кинсайд се огледа така, сякаш му бяха казали да мине гол по Юниън Скуеър, и преглътна с усилие.
	Хънимун продължи:
	— Ако имате някакви проблеми да го направите, просто ми кажете. Веднага ще помоля губернатора Робсън да се обади на директора на ФБР във Вашингтон и да му обясни причините защо трябва да изпълните тази молба.
	— Няма да е необходимо — каза Кинсайд.
	— Тогава върнете Мадъкс.
	— Добре.
	— Не, не е „добре“. Искам да й го кажете тук, и то веднага.
	Брайън не вдигна поглед към Джуди, но каза:
	— Агент Мадъкс, поемате случая с разследването на „Проклятие от рая“.
	— Благодаря — отвърна Джуди.
	_Спасена!_
	— А сега се махайте оттук! — изрече Хънимун.
	Всички станаха.
	Хънимун каза:
	— Мадъкс.
	Тя се извърна от вратата:
	— Да?
	— Докладвайте ми всеки ден по веднъж.
	Това означаваше, че ще продължи да я подкрепя. Можеше да говори с Хънимун винаги когато пожелаеше. И Кинсайд го знаеше.
	— Нямате проблем — отвърна тя.
	Излязоха.
	Докато напускаха Подковата, Джуди се усмихна сладко на Кинсайд и повтори думите, които той й бе казал в същата сграда преди четири дни:
	— Ти се справи чудесно, Брайън. Не се безпокой за нищо.


>>	13.

	В понеделник Дъсти беше болен цял ден.
	Мелъни отиде с колата до Силвър Сити да купи още от лекарствата, от които имаше нужда. Остави Дъсти на грижите на Флауър, която бе навлязла в някаква майчинска фаза.
	Върна се, изпаднала в паника.
	Прийст беше в хамбара с Дейл. Дейл го бе повикал да опита смеската на миналогодишното вино. Реколтата бе богата, бавно отлежаваше, но бе по-дълготрайна. Прийст предлагаше във виното да се слага повече грозде от по-ниските и по-сенчести склонове на лозето, за да добива търговски вкус по-бързо, но Дейл не бе съгласен.
	— Не бива да се водим по вкуса на ония, които пазаруват в суперите. Нашите клиенти обичат да поддържат виното в избите си няколко години, преди да го пият.
	Прийст знаеше, че не това е истинската причина, поради която Дейл го бе извикал тук, но вземаше участие в спора.
	— Недей да отхвърляш тези от суперите. Едно време те спасиха живота ни.
	— Е, ама сега няма да могат — възрази Дейл. — Прийст, защо, по дяволите, продължаваме да се занимаваме с това? До другата събота вече трябва да сме се махнали оттук.
	Прийст потисна въздишка на отчаяние. _За бога, нека опитам! Почти съм го направил — губернаторът не може вечно да не обръща внимание на земетресенията. Просто ми трябва малко време. Защо нямаш мъничко вяра?_
	Знаеше, че Дейл не може да бъде спечелен с четкане и красиви думи. При него вървеше само логиката. Насили се да говори спокойно, да бъде пример на логичната мисъл.
	— Може и да си прав — каза великодушно и след това не се сдържа да добави лека закачка: — Песимистите често са прави.
	— Е, и?
	— Искам просто да ти кажа да изчакаме да видим какво ще се случи през тези шест дни. Не се отказвай веднага. Остави малко време и за чудо. Може и да не стане. Но може и да стане.
	— Не знам — отвърна Дейл.
	Точно в този момент Мелъни нахлу в хамбара с вестник в ръка.
	— Трябва да поговоря с теб — каза му тя, останала без дъх.
	Сърцето на Прийст пропусна един удар. Какво толкова е станало? Сигурно е за земетресението — Дейл не е посветен в тайната. Прийст се ухили и каза:
	— Какво понякога им става на тия жени?
	После излезе навън подир Мелъни.
	— Дейл не знае! — каза той още като се отдалечиха достатъчно. — Какво, по дяволите…
	— Виж това! — размаха тя вестника пред очите му.
	Видя и дъхът му спря. На снимката бе показан сеизмичен вибратор. Очите му бързо обиколиха околните пристройки, но наоколо нямаше никой. Въпреки това не искаше да води този разговор с Мелъни на открито.
	— Не тук! — изсъска й той свирепо. — Тикни тоя проклет вестник под мишница и да отидем в бунгалото ми.
	Тя се съвзе.
	Отидоха в бунгалото му. Веднага щом влязоха, той дръпна вестника от нея и отново впери поглед в снимката. Нямаше никакво съмнение. Не можеше да прочете какво пише в статията, но снимката беше на камион — същия като този, който той бе откраднал.
	— Мамка му! — извика и хвърли вестника на масата.
	— Прочети статията! — каза Мелъни.
	— Много е тъмно тук — отвърна той. — Кажи за какво става въпрос.
	— Полицията търси сеизмичен вибратор.
	— Да пукнат дано!
	— Нищо не пише за земетресения — продължи Мелъни. — Историята е описана като забавна. С една дума — кой ще тръгне да краде такова чудо.
	— Не на мен тия! — каза Прийст. — Това не може да бъде съвпадение. Цялата история е за нас, въпреки че не споменават нищо конкретно. Знаят как сме предизвикали земетресението, но още не са казали на пресата. Страх ги е да не събудят паника.
	— Тогава защо са публикували снимката?
	— За да затруднят работата ни. След като тази снимка е по вестниците, с такъв камион не можеш да излезеш на пътя. И последното ченге в Калифорния ще гледа за такъв камион. — Тресна с юмрук по масата. — Мамка им, не могат да ме спрат толкова лесно.
	— Ами ако караме през нощта?
	Той бе помислил за това и поклати глава:
	— Пак е рисковано. През нощта също има ченгета по пътищата.
	— Трябва да отида да видя Дъсти. — Мелъни едва сдържаше сълзите си. — О, Прийст, толкова е болен, нали няма да се махаме оттук? Страх ме е. Никога няма да намеря място, където да съм толкова щастлива, знам го.
	Прийст я притисна към себе си да й даде малко кураж.
	— Далеч съм още от поражението, не бой се. Кажи какво пише още?
	Тя взе вестника от масата.
	— Имало е демонстрация пред сградата на ФБР в Сан Франциско. — Усмихна се през сълзи. — Група хора, които твърдят, че „Проклятие от рая“ са прави, ФБР трябва да ни остави на мира, а губернаторът Робсън да спре да строи електростанции.
	Прийст се зарадва.
	— Ето, видя ли! Все още има калифорнийци, мислещи трезво! — Отново стана сериозен. — Това обаче не ми помага да измисля как да карам камиона, без да ме е страх, че първото ченге, което го види, ще го спре.
	— Отивам при Дъсти — каза тя.
	Прийст я последва. Дъсти лежеше на леглото с рукнали по бузите сълзи, със зачервено лице и дишаше тежко. До него седеше Флауър и му четеше на глас от някаква книжка с нарисувана на корицата гигантска праскова. Прийст докосна дъщеря си по косата. Тя вдигна поглед към него и му се усмихна, без да прекъсва четенето.
	Мелъни наля чаша вода и даде на Дъсти някакво хапче. На Прийст му беше жал за хлапето, но непрекъснато си казваше, че именно болестта му е щастливо обстоятелство за комуната. Мелъни бе попаднала в капан. Вярваше, че трябва да живее, където въздухът е чист, но не можеше да си намери работа извън града. Комуната бе единственият й изход. Ако трябваше да се махне оттук, тя може би щеше да намери друга комуна, подобна на тази, но можеше и да не намери, пък и без това бе твърде уморена и обезкуражена, за да поеме отново пътя.
	А има и нещо повече, мислеше си той. Дълбоко в нея кипеше гняв. Не знаеше каква е причината за него, но бе достатъчно силна, за да я накара да разтърсва земята, да гори градове, да принуждава хората да търчат по улиците като обезумели. През по-голямата част от времето този гняв се криеше под маската на сексапилна, но неорганизирана млада жена. Но понякога, когато нещо объркваше плановете й и тя се чувстваше отчаяна и безпомощна, гневът си личеше.
	Той ги остави в бунгалото и тръгна към Стар, мислейки как да разреши проблема с камиона. Стар може да има някои идеи. Може би имаше начин да се маскира камионът така, че да заприлича на някаква друга машина, например на кран, на бетон помпа или на нещо подобно.
	Влезе в бунгалото на Стар. Тя тъкмо поставяше лепенка на коляното на Ринго — нещо, което правеше, кажи-речи, всеки ден. Прийст се усмихна на десетгодишния си син и каза:
	— Какво си направил тоя път, каубой?
	После забеляза Боунс.
	Той лежеше на леглото, напълно облечен, но заспал или — което бе по-вероятно — пиян. На грубата маса имаше празна бутилка шардоне от долината Силвър Ривър. Устата му бе отворена и той тихичко похъркваше.
	Ринго започна да разправя някаква дълга история как се опитал да прекоси потока, като се люлеел на дърво, но Прийст едва го слушаше. Гледката на спящия Боунс го бе вдъхновила и в момента умът му трескаво работеше.
	След като се погрижиха за раздраното коляно на Ринго и момчето изхвръкна навън, Прийст разказа на Стар за проблема с камиона, а после й каза и как ще го решат.


	Прийст, Стар и Дъбака помагаха на Боунс да свали огромния брезент, с който бе покрил въртележката. Возилото се изправи пред тях в целия си многоцветен блясък — зелен дракон, бълващ жълто-червени пламъци върху три пищящи момичета в люлка, и помпозния надпис, който, както Боунс бе казал на Прийст, гласеше: „Устата на дракона“.
	Прийст се обърна към Дъбака:
	— Ще закараме този камион нагоре по пътя и ще го спрем до сеизмичния вибратор. След това разглобяваме тези цветни платна, монтираме ги на нашия камион и прикриваме с тях машинарията. Ченгетата търсят сеизмичен вибратор, а не панаирджийска въртележка.
	Дъбака, който носеше инструментите си, погледна как са закрепени платната.
	— Никакъв проблем — каза той след минута. — Мога да го направя за един ден, ако ми помагат един-двама души.
	— А после можеш ли да ги върнеш обратно на въртележката?
	— Никакъв проблем — повтори той.
	Прийст хвърли поглед на Боунс. Най-уязвимото място в този план бе, че Боунс трябваше да бъде посветен. Едно време Прийст би доверил на Боунс живота си. В края на краищата той беше Оризар. Може би не биваше да се разчита на него кой знае колко, но тайна умееше да пази. Обаче откакто бе станал наркоман, всичко се бе променило. Хероинът убиваше човешкото у хората. Наркоманът би откраднал и венчалния пръстен на майка си.
	Но Прийст трябваше да поеме риска. Нямаше накъде да върви. Бе обещал земетресение след четири дни и трябваше да изпълни заплахата. В противен случай всичко би било загубено.
	Боунс с готовност се съгласи. Прийст очакваше от него да поиска да му се плати. Обаче вече бе живял четири дни безплатно в комуната и беше късно да поставя отношенията с Прийст на търговска основа. Освен това като комунар Боунс знаеше, че най-големият грях е да оценяваш нещата в пари.
	Боунс май бе решил да го работи по-изтънко. След ден-два щеше да помоли Прийст за малко пари, за да иде до града и да си намери малко дрога. Когато опреше до това, Прийст щеше да се съгласи.
	— Хайде тогава да го направим — каза той.
	Дъбака и Стар влязоха в кабината на въртележката заедно с Боунс. Мелъни и Прийст се качиха на плимута и подкараха към мястото, където бе скрит сеизмичният вибратор.
	Прийст се питаше какво ли още знаят от ФБР. Бяха се досетили, че земетресението е предизвикано от сеизмичен вибратор. А по-нататък? Той включи радиото, надявайки се да хване някакви новини. Новини нямаше. Реши да ги изчака.
	Плимутът подскачаше по неравния път след камиона. Боунс караше камиона уверено и умело, забеляза Прийст, макар че току-що бе събуден от сън след снощното пиене. По едно време Прийст бе сигурен, че камионът му ще затъне в калното свлачище и ще забуксува, но той се измъкна, без да спира.
	Новините започнаха тъкмо когато се приближиха към скривалището на сеизмичния вибратор.
	Това, което чу, го накара да пребледнее.
	— Федералните агенти, разследващи случая с терористичната група „Проклятие от рая“, разпространиха фотографска прилика на един заподозрян — каза водещият. — Името му е Ричард или Рики Грейнджър, на четиридесет и осем години, бивш жител на Лос Анджелис.
	Прийст смаяно викна:
	— Боже господи! — И тресна спирачките.
	— Освен това Грейнджър се търси за убийство, извършено в Шилоу, Тексас, преди девет дни.
	— Какво?
	Никой не знаеше, че е убил Марио, дори и Стар.
	Оризарите с всички сили се мъчеха да предизвикат земетресение, което може би щеше да убие стотици хора, но щяха да изпаднат в ужас, ако научеха, че е пречукал човек с гаечен ключ. Хората бяха доста непоследователни.
	— Това не е вярно — каза Прийст на Мелъни. — Никого не съм убивал.
	Мелъни го гледаше втренчено.
	— Това истинското ти име ли е? — попита го тя. — Рики Грейнджър.
	Прийст бе забравил, че тя не знае.
	— Да — отвърна той.
	Бързо претърси паметта си да се сети кой още знаеше истинското му име. Не беше го използвал от двадесет и пет години насам, освен в Шилоу. Изведнъж си спомни, че бе ходил до полицейското в Силвър Сити, за да прибере Флауър, и сърцето му замря за миг, после се сети как ченгето прие, че носи същото име като на Стар и се бе обърнало към него, наричайки го господин Хигинс. Слава богу!
	Мелъни попита:
	— Откъде са намерили твоя снимка?
	— Не е снимка — каза той. — _Фотографска прилика._ Това означава една от онези рисунки, дето ги правят по описание.
	— Знам какво искаш да кажеш — отвърна тя. — Само че сега вместо художник, използват компютърна програма.
	— Измислили компютърни програми за всяко проклето нещо — промърмори Прийст.
	Сега вече изпитваше голямо задоволство, че е променил външността си, преди да започне работа в Шилоу. Значи си е струвало времето да пуска брада, досадата да си връзва косата всеки ден и неприятното задължение да ходи навсякъде с шапка на главата. Ако има късмет, фотографската прилика дори няма да се приближи до вида, в който се намираше сега.
	Обаче трябваше да се увери в това.
	— Трябва да намерим телевизор — каза той.
	След това излезе от колата. Въртележката бе спряна зад скривалището на сеизмичния вибратор и Стар и Дъбака тъкмо слизаха. С няколко думи той им описа ситуацията.
	— Вие тук започвайте, а аз ще отида до Силвър Сити — каза им Прийст. — Ще взема и Мелъни с мен. Необходимо ми е и нейното мнение.
	В покрайнините на малкия град имаше магазин за битова електроника. Прийст паркира и двамата слязоха. Той се огледа нервно наоколо. Беше все още светло. Ами ако се натъкне на някой, който е виждал лицето му по телевизията? Всичко се крепеше на това дали рисунката прилича на него. Трябваше да го разбере. Трябваше да поеме този риск. Приближи се към магазина.
	На витрината бяха изложени няколко телевизора и всички показваха една и съща картина. Програмата бе някаква игра. Водещ със сребристобели коси и син костюм се шегуваше с жена на средна възраст, наклепана с твърде много грим.
	Прийст се огледа в двете посоки. Наоколо нямаше никой. Хвърли поглед на часовника си — почти седем. Новините щяха да започнат всеки момент.
	Водещият със сребристите коси прегърна жената през рамо и заговори към камерата. Чуха се френетични ръкопляскания и веднага след това започнаха новините. Водещите бяха двама — мъж и жена. Те поприказваха по няколко секунди един след друг.
	После на всички екрани се появи черно-бяла рисунка на брадат мъж с каубойска шапка.
	Прийст впери поглед в нея.
	Рисунката изобщо не приличаше на него.
	— Какво ще кажеш? — попита той.
	— Дори и аз не бих познала, че това си ти — отвърна Мелъни.
	Облекчението го плисна като приливна вълна. Дегизировката бе дала резултат. Брадата бе променила формата на лицето му, а шапката беше скрила най-забележителната му черта — дългата гъста и вълниста коса. Дори той не би познал кой е на рисунката, ако не знаеше, че показват него. Успокои се.
	— Благодаря ти, боже на хипитата — промърмори Прийст.
	Всички екрани трепнаха едновременно и показаха нова снимка — Прийст с ужас видя, че това е той на деветнадесет години. Беше толкова слаб, че лицето му приличаше на череп. Сега вече бе по-загладен, но в онези дни от непрекъснато друсане, пиене и нередовно хранене бе заприличал на скелет. Лицето му бе изопнато, а изражението — равнодушно. Косата му беше права, с прическа _Бийтълс_, която сигурно е била демоде още тогава.
	Прийст отново попита:
	— А тук познаваш ли ме?
	— Да — каза тя. — По носа.
	Той отново се взря. Права беше — на снимката ясно си личеше тесният му като острие на нож нос.
	— Но мисля, че никой друг няма да те познае — добави Мелъни. — Да не говорим пък за хора, които те виждат за пръв път.
	— Така си и мислех.
	Тя го прегърна през кръста и го притисна с любов към себе си.
	— Приличаш на доста лошо момче, когато си бил млад.
	— Май че точно такова бях.
	— Откъде обаче са взели снимката?
	— Предполагам — от полицейското ми досие.
	Тя вдигна поглед към него.
	— Не знаех, че имаш полицейско досие. Какво си направил?
	— Списък ли да ти изготвя?
	Мелъни изглеждаше шокирана. _Не избивай на морал, маце — спомни си кой ни научи да правим земетресения._
	— Скъсах с престъпния живот от деня, в който дойдох в долината — каза той. — Двадесет и пет години не съм извършил нито едно престъпление — до деня, в който те срещнах.
	Носът й се сбърчи. Явно не мисли, че върши престъпление, каза си той. В собствените й очи тя изглеждаше като нормална гражданка, принудена на отчаяни действия. Все още мислеше, че е различна от хората, които ограбваха и убиваха.
	_Мисли си както ти е удобно, сладур — само се придържай към плана._
	Двамата водещи отново се появиха, а след това на екраните се показа някакъв небостъргач. В дъното се появи надпис. На Прийст не му бе необходимо четмо и писмо — позна сградата. Беше сградата на ФБР, където се помещаваше клонът в Сан Франциско. Имаше някаква демонстрация пред него и Прийст се сети, че Мелъни му бе прочела нещо по този въпрос. Демонстрирали в подкрепа на „Проклятие от рая“, беше му казала тя.
	Камерата фокусира кадъра върху млада жена с нещо азиатско в чертите. Привлече погледа на Прийст, защото бе хубава в екзотичния смисъл на думата, а това винаги го привличаше у жените. Беше стройна, в елегантен костюм с панталон и на лицето й имаше изключително красноречив поглед, който сякаш казваше: „Не обичам да се шегуват с мен“. Жената си пробиваше път през тълпата със спокойна самоувереност.
	Мелъни изведнъж възкликна:
	— О, боже, тя е!
	Прийст се стресна:
	— Познаваш ли я?
	— Запознах се с нея в неделя!
	— Къде?
	— В апартамента на Майкъл, когато отидох да прибера Дъсти.
	— Коя е тя?
	— Майкъл я представи само като Джуди Мадъкс, но нищо не каза за нея.
	— А какво прави във ФБР?
	— Отдолу на екрана пише: _ФБР агент Джуди Мадъкс, водеща разследването по случая „Проклятие от рая“_. Тя е тази, която се мъчи да ни хване.
	Прийст бе очарован. Това ли е врагът му? Ами че тя е страхотна. Само като я гледаше на екрана, му се искаше да докосне златистата й кожа с връхчетата на пръстите си.
	_Трябва да ме е страх, а не да се възбуждам. Ама страхотен детектив! Успя да разбере за сеизмичния вибратор, откри откъде идва, разбра как се казвам и намери снимката ми. Умна е и пипа бързо._
	— И ти се запозна с нея у Майкъл?
	— Да.
	Прийст настръхна. Много близо беше. Запознала се е с Мелъни. Интуицията му подсказваше, че се намира в опасност и за това е виновна тази агентка. Самият факт, че му хареса само от един-два кратки кадъра по телевизията, беше достатъчно неприятен. Като че ли е придобила някаква власт над него.
	Мелъни продължи:
	— Майкъл не каза, че е от ФБР. Помислих си, че му е приятелка, затова се държах малко хладно с нея. Имаше и по-възрастен мъж, каза, че е баща й, но той не приличаше на азиатец.
	— Приятелка или не, никак не ми харесва да е толкова близо до нас!
	Той бавно се върна в колата. Мислите му препускаха като бесни. Може би нямаше нищо странно в това агент Мадъкс да се консултира с един от най-добрите сеизмолози. Значи е говорила с Майкъл поради същата причина, поради която и той. Майкъл бе вещ в земетресенията. Прийст си каза, че сигурно той й е помогнал да направи връзката със сеизмичния вибратор.
	А какво още й е казал?
	Двамата седнаха в колата, но Прийст не запали двигателя.
	— Това е много лошо за нас — каза той. — Много лошо.
	— Кое му е лошото? — опита да се защити Мелъни. — Не ми пука, ако Майкъл е решил да се чука с федерален агент. Може би пъха пистолета си в задника му. Изобщо не ме интересува.
	Не беше в неин стил да говори мръсотии. _Тя е наистина потресена._
	— Лошото е това, че Майкъл може да й даде същата информация, която даде и на нас.
	Мелъни се намръщи:
	— Нищо не разбирам.
	— Ами помисли малко. Какво мисли агент Мадъкс? Сигурен съм, че се пита: „Къде ще удари следващия път «Проклятие от рая»?“ Майкъл може да й помогне. Ще хвърли поглед в данните си и ще види кои са най-вероятните места за предизвикване на земетресение. После ФБР поставя тези места под наблюдение и чака появата на сеизмичен вибратор.
	— За това не се сетих. — Мелъни го гледаше втренчено. — Това скапано копеле бившият ми мъж и неговата фльорца ще ни прецакат, това ли искаш да ми кажеш?
	Прийст й хвърли бърз поглед. Изглеждаше като че ли готова да пререже гърлото му.
	— Спокойно.
	— Мамка му!
	— Чакай малко. — В главата на Прийст започна да се оформя идея. Мелъни е връзката. Възможно е да успее да разбере какво е казал Майкъл на хубавата агентка. — Може би има начин да заобиколим проблема. Кажи ми сега — какво чувстваш към Майкъл?
	— Нищо. Всичко свърши с него и съм доволна. Надявам се само да приключим с развода без много враждебни изпълнения, това е.
	Прийст изпитателно я гледаше. Не й вярваше. Това, което тя чувстваше към Майкъл, бе гняв.
	— Трябва да разберем дали ФБР е поставило под наблюдение възможните за предизвикване на земетресение зони и ако да, кои точно. Мисля, че той може да ти каже.
	— И защо ще ми го каже?
	— Мисля си, че той все още има нещо като тръпка към теб.
	Тя впери поглед в него.
	— Прийст, по дяволите, за какво става въпрос?
	Прийст пое дълбоко дъх.
	— Ще ти каже всичко, ако си легнеш с него.
	— Майната ти, Прийст, няма да го направя! Майната ти!
	— Никак не ми е приятно да те моля. — Това беше вярно. Не искаше тя да си ляга с Майкъл. Твърдо бе убеден, че никой не бива да прави секс, щом не иска. От Стар бе научил, че най-неприятното нещо в брака е правото, което той дава на един човек да прави секс с друг. Така че това, за което молеше, бе отстъпление от всичко онова, в което вярваше. — Но нямам избор.
	— Забрави — каза Мелъни.
	— Добре — отвърна той примирено и запали двигателя. — Съжалявам, че те помолих. Щеше ми се да мога да измисля нещо друго.
	Известно време в колата цареше мълчание и всеки гледаше планинския път, погълнат от мислите си.
	— Съжалявам, Прийст — каза му тя по едно време. — Просто не мога да го направя.
	— Казах ти, не се безпокой повече за това.
	Те отбиха и се заспускаха по черния и неравен път към комуната. Въртележката вече не се виждаше от пътя — Прийст си каза, че Дъбака и Стар са я скрили за през нощта.
	В края на пътя той паркира колата. Докато вървяха през гората към комуната в спускащия се здрач, Прийст я хвана за ръката. След моментно колебание тя се притисна към него и стисна ръката му с обич.
	Работата в лозето бе приключила. Тъй като времето беше топло, голямата маса от готварната бе извадена навън. Две-три деца слагаха чинии и прибори, а Слоу режеше от дългия самун пресен, домашно печен хляб. По масата имаше наредени бутилки вино собствено производство и над цялата тази идилия се носеше апетитна миризма.
	Прийст и Мелъни отидоха в бунгалото й, за да видят как е Дъсти. Веднага разбраха, че е по-добре, защото детето кротко спеше. Подпухналите му очи бяха спаднали, носът му не течеше и дишането му се бе нормализирало. Флауър бе заспала до него на стола с книга в ръка.
	Прийст стоеше отстрани и гледаше как Мелъни затъква чаршафа под спящото дете и го целува по челото. Тя вдигна поглед към Прийст и каза:
	— Това е единственото място, където се е чувствал добре.
	— Това е единственото място, където и _аз_ съм се чувствал добре — отвърна Прийст. — Това е единственото място, където светът е бил добре. Точно затова трябва да го спасим.
	— Знам — каза тя. — Знам.


>>	14.

	Отдел „Вътрешен тероризъм“ към клона на ФБР в Сан Франциско работеше в тясна стая, разположена от едната страна на сградата. С бюрата и многобройните си разделителни стени тя приличаше на милиони такива офиси из цялата страна, с изключение на това, че младите мъже и добре облечените жени вътре носеха пистолети в кобури под мишницата или на кръста.
	Във вторник в седем сутринта те седяха, облегнати по ъглите на бюрата или на стената, някои с пластмасови чаши кафе в ръка, други с химикалки и бележници, готови да записват. Целият отдел, с изключение на неговия супервайзър, бе поставен под заповедите на Джуди. Носеше се тих шум от приглушени разговори.
	Джуди знаеше за какво разговарят. Тя се бе опълчила срещу изпълняващия длъжността ГСА — и бе спечелила. Това не се случваше често. След час целият етаж щеше да бъде залян от слухове и клюки. Нямаше да се изненада, ако до края на работния ден чуеше, че се е наложила, защото е имала любовен роман с Ал Хънимун.
	Шумът бавно замря, когато тя се изправи и каза:
	— Моля за вниманието на всички.
	Джуди бавно огледа цялата група и изпита позната възбуда. Всички бяха добри и упорити работари, безукорно облечени, честни и умни — може би най-умните млади хора в Америка. Беше горда, че работи с тях.
	— Ще се разделим на два екипа — започна тя. — Питър, Джек, Сали и Лий ще проверяват обаждания, свързани с изображението на Рики Грейнджър.
	Раздаде им списъка с въпросите, който бе подготвила снощи. С този списък в ръка агентите щяха да елиминират по-голямата част от обажданията и да преценят дали някое от останалите следва да се уважи и съответно човекът да бъде посетен от някой агент или кварталния полицай. Много от хората, посочени като „Рики Грейнджър“, бързо щяха да отпаднат — американци от африкански произход, мъже с чуждестранни акценти, двадесетгодишни, ниски. От друга страна, агентите щяха да могат бързо да посещават всеки заподозрян, който съвпада с описанието и е отсъствал от къщи през двете седмици, в които Грейнджър е работил в Шилоу, Тексас.
	— Дейв, Луиз, Стив и Ашък ще образуват втория екип. Вие ще действате със Саймън Спароу и ще обработвате обажданията, свързани със записания глас на жената, телефонирала на Джон Трут. А, да — в някои от обажданията, върху които Саймън работи, става дума за грамофонна плоча. Помолихме Джон Трут да наблегне на това на снощното си предаване. — Не беше го направила лично. Агентът, отговарящ за връзките с печата, се бе свързал с продуцента на Джон Трут. — Така че можем да очакваме обаждания.
	Джуди им раздаде въпросника.
	— Раджа.
	Най-младият член на групата се ухили с нахаканата си усмивка.
	— Тъкмо бях решил, че си ме забравила.
	— Само насън — отвърна тя и всички се засмяха. — Раджа, искам да подготвиш къса инструкция, която да разпратим по всички полицейски подразделения и особено на Калифорнийската пътна полиция и в която да им обясним как да разпознаят един сеизмичен вибратор. — Вдигна ръка. — И да не съм чула никакви майтапи за вибратори, ако обичате.
	Отново смях.
	— През това време аз ще се опитам да издействам още хора и още пространство. Знам, че ще се постараете. И още нещо.
	Тя замълча за момент, подбирайки внимателно думите. Трябваше да им внуши колко е важна работата им, но някак си се страхуваше изведнъж да им изтърси, че „Проклятие от рая“ може да предизвиква земетресения.
	— Тези хора се опитват да изнудват губернатора на Калифорния. Казват, че могат да предизвикват земетресения. — Вдигна рамене. — Не твърдя, че могат. Обаче искам да знаете, че това не е толкова невъзможно, колкото ви звучи, и да пукна, ако ви кажа, че не могат. Така или иначе, трябва да разберете, че тази работа е много-много сериозна. — Отново направи пауза, после довърши: — Хайде да се захващаме.
	Всички се пръснаха по местата си.
	Джуди излезе от стаята и забързано пое по коридора към стаята на ГСА. Официалното начало на работното време беше в осем и петнадесет, но тя бе готова да се обзаложи, че Брайън Кинсайд е подранил. Сигурно е чул, че тя свиква екипа си на инструктаж в седем часа и ще иска да знае какво става. Щеше да му каже.
	Секретарката му още не бе дошла на работа. Джуди почука на вътрешната врата и влезе.
	Кинсайд седеше на голямото кресло зад бюрото — още не бе съблякъл сакото си и сякаш нямаше какво да прави. Единственото нещо на бюрото му беше една кифла, от която бе отхапано само веднъж, и книжката, в която му я бяха увили. Седеше и пушеше. Пушенето беше забранено в помещенията на ФБР, но Кинсайд бе шефът и нямаше кой да му забрани. Той изгледа Джуди враждебно и изръмжа:
	— Ако те помоля да ми донесеш чаша кафе, сигурно ще ме наречеш нагъл самец, а?
	Да пукне, ако му направеше кафе. Щеше да го схване като признак, че може да продължава да я тъпче. Но не искаше и да се кара.
	— Ще ти намеря кафе — каза тя, вдигна телефона и набра секретарката на своя отдел. — Роза, би ли дошла в офиса на ГСА да заредиш кафеварката му?… Благодаря.
	Той продължаваше да я гледа сърдито. Жестът й не бе разтопил леда. Може би усещаше, че след като му е намерила кафе, без да го прави, някак си го е надхитрила.
	_Заключение — че мога да го победя._
	Затова пристъпи към работа.
	— Разполагам с хиляди нишки, водещи към жената от касетата. Освен това сигурно всеки момент ще започнат да ни се обаждат за снимката на Рики Грейнджър. Не мога да обработя цялата тази информация до петък само с девет души. Трябват ми още двадесет души.
	Той се засмя:
	— Няма да губя времето на двадесет души с тия скапани глупости.
	Тя не обърна внимание на определението.
	— Вече съм уведомила Операционния център за стратегическа информация. — ОЦСИ бе информационна банка, работеща от бомбоустойчиви офиси в Хувър Билдинг във Вашингтон. — Предполагам, че още щом новините стигнат до щаба, те ще изпратят някой и друг човек тук… макар и само за да вземат участие във всеки евентуален наш успех.
	— Не съм ти казвал да се обаждаш на ОЦСИ.
	— Искам да повикам Обединената група за борба с тероризма, така че ще дойдат и делегати от полицейските отдели, митниците и Федералната служба за защита. И всичките тези хора трябва да бъдат настанени някъде. А като се започне от залез-слънце в четвъртък, искам да поставя под наблюдение най-вероятните места за следващото земетресение.
	— Няма да има такова!
	— Така че за това също ще ми трябват хора.
	— Забрави.
	— Тук няма достатъчно голяма стая. Ще се наложи да устроим оперативния си център на друго място. Снощи минах и проверих сградите на „Президио“. — „Президио“ бе изоставена военна база близо до Голдън Гейт Бридж. Офицерският клуб беше все още обитаем, въпреки че там живееше един скункс и мястото миришеше лошо. — Ще използвам балната зала на офицерския клуб.
	Кинсайд скочи на крака.
	— Ти луда ли си? — кресна той.
	Джуди въздъхна. Нямаше начин да свърши тази работа, без да направи Брайън Кинсайд свой враг за цял живот.
	— Скоро ще се обаждам на господин Хънимун — каза тя. — Да му съобщя ли, че отказваш да ми осигуриш необходимия персонал?
	Кинсайд почервеня. Впери поглед в Джуди, сякаш искаше да извади пистолета си и да я застреля на място. Накрая каза:
	— С кариерата ти във ФБР е свършено, знаеш го, нали?
	Може би беше прав, но я заболя, като го чу да го казва.
	— Никога не съм искала да се карам с теб, Брайън — каза тя, мъчейки се да говори спокойно и разумно. — Обаче ти се подпичкваше с мен. Заслужавах повишение, след като успях да тикна братята Фунг зад решетките. Вместо това обаче ти повиши дружката си, а на мен даде някакъв идиотски случай. Не биваше да го правиш. Много непрофесионално се получи.
	— Не ми давай съвети как да…
	Тя го надвика:
	— Когато този идиотски случай се оказа голяма работа, ти ми го отне и го издъни. Всичко лошо, което ти се случи напоследък, е по твоя вина. И сега се сърдиш. Е, добре. Знам, че гордостта ти е наранена и се чувстваш ужасно, но искам да разбереш, че на мен изобщо не ми пука за това.
	Той се взираше в нея с полуотворена уста.
	Джуди се спря на вратата.
	— В девет и половина ще се обаждам на Хънимун — продължи тя. — Дотогава искам към групата ми да бъде прикрепен опитен в логистиката* човек с пълномощия да организира персонала, който ми трябва, и да пренесе оперативния център в офицерския клуб. Ако това не стане, ще кажа на Хънимун да се обади във Вашингтон. Ти си на ход.
	[* Всички спомагателни дейности към някоя организация, като например транспорт, снабдяване и др. — Б.пр.]
	Тя излезе и тресна вратата след себе си. После усети възбудата, която следва всяко безразсъдно действие. Налагаше й се да се бори с Брайън на всяка крачка и затова трябваше да го прави без пощада. Повече никога нямаше да може да работи с него. В такава ситуация шефовете от Бюрото щяха да подкрепят висшестоящия служител. Този случай обаче бе по-важен от кариерата й. Беше поставен на карта животът на стотици хора. Ако успееше да избегне катастрофата и да хване терористите, можеше гордо да се оттегли, а пък те да вървят по дяволите.
	Секретарката на отдел „Вътрешен тероризъм“ бе във външния офис и тъкмо зареждаше кафеварката.
	— Благодаря ти, Роза — каза тя на минаване покрай нея и се отправи към кабинета си.
	Телефонът на бюрото й звънеше. Тя го вдигна.
	— Джуди Мадъкс.
	— Обажда се Джон Трут.
	— Здравейте. — Беше странно да слуша познатия глас не по радиото, а по телефона. — Подранили сте на работа!
	— Още съм си вкъщи, но продуцентът ми се обади. Касетата на телефонния ми секретар в радиото е препълнена от обаждания за „Проклятие от рая“.
	Джуди не биваше да разговаря лично с представители на медиите. Всички подобни контакти трябваше да се осъществяват от специалиста по медийните въпроси Мадж Кели — млад агент, която бе завършила и журналистика. Трут обаче не я караше да дава информация, а обратното — тя щеше да получава информация от него. Освен това много бързаше, за да препрати Трут към Мадж.
	— Има ли нещо, заслужаващо внимание?
	— И още как. Имам двама души, които си спомнят името на плочата.
	— А стига бе! — възкликна Джуди възбудено.
	— Тази жена рецитирала поезия на фона на психеделична музика.
	— Брей!
	— Да — засмя се той. — Албумът се казвал _Raining Fresh Daisies*_. Същото име май е носела и бандата или по-точно „групата“, както са ги наричали тогава.
	[* Дъжд от свежи маргарити (англ.). — Б.пр.]
	Гласът му звучеше приятелски и дружелюбно, а не като на оня злобар, какъвто ставаше в ефир. Може просто да играе. Затова на хората от медиите не бива много-много да им се вярва. Джуди каза:
	— Никога не съм ги чувала.
	— Нито пък аз. Май са били преди моето време. И естествено в радиото им нямаме диска.
	— А някой от тези двама да ти е съобщил каталожен номер или поне името на звукозаписното студио?
	— Ами! Продуцентът ми им се обади, но самите те нямат плочата, само си спомнят за нея.
	— Проклятие! Май ще трябва да въртим на всички звукозаписни компании. Но едва ли ще пазят записи от толкова отдавна.
	— Албумът може да е издаден от малка компания, която вече да не съществува, и точно на това ми мирише. Знаеш ли какво бих направил на твое място?
	— Казвай.
	— Кварталът Хай Ашбъри е пълен с магазинчета за продажба на плочи втора ръка и продавачите в тях живеят като че ли още в онова време. Бих ги проверил до един.
	— Чудесна идея, благодаря много.
	— Няма за какво. А сега, как върви разследването?
	— Напредваме по малко. Ще накарам пресаташето ни да ти се обади после.
	— Е-е, хайде, хайде! Току-що ти направих услуга, нали?
	— И то голяма, и наистина бих искала да ти дам интервю, но на агентите не е разрешено да говорят директно с представители от медиите. Наистина съжалявам.
	В гласа му прозвуча агресивна нотка:
	— Това ли са благодарностите ти към нашите слушатели за това, че ти дадоха информация?
	Изведнъж я полазиха тръпки.
	— Да не би да записваш разговора?
	— Нямаш нищо против, нали?
	Тя веднага затвори. _Мамка му!_ Беше попаднала в капан. Да говориш с медиите, без да си упълномощен за това, е действие, на което във ФБР му казваха „да застанеш на дузпата“, тоест можеш да бъдеш уволнен за него. Ако Джон Трут пуснеше този запис в ефир, Джуди щеше да я оплеска. Би могла да се защити, като каже, че информацията й е трябвала спешно и някой разумен шеф сигурно би я разбрал, но Кинсайд щеше да използва всяка възможност да я дискредитира.
	_По дяволите, Джуди, ти толкова си я оплескала вече, че още едно петънце няма да е от голямо значение._
	Към бюрото й се приближи Раджа Хан с някакъв лист в ръка.
	— Би ли искала да хвърлиш едно око на това, преди да го пусна? Инструкция до полицейските подразделения по какво да познаят сеизмичен вибратор.
	_Ето това се казва бърза работа._
	— Защо се забави толкова? — пошегува се тя.
	— Трябваше да погледна в речника как се пише „сеизмичен“.
	Джуди се усмихна и прегледа набързо черновата. Беше добре.
	— Чудесно. Пращай я. — Тя му върна листа. — Имам още една работа за теб. Търсим един албум на име _Raining Fresh Daisies_. От шейсетте е.
	— А стига бе!
	Тя се засмя.
	— Да, звучи малко като от хипи ерата, а? Гласът от плочата е на жената от „Проклятие от рая“ и разчитам да научим името й оттам. Ако фирмата все още съществува, надявам се да ни кажат последния й известен адрес. Искам да се свържеш с всички големи звукозаписни компании, а след това да се обадиш на всички магазинчета, продаващи редки плочи.
	Той хвърли поглед на часовника си.
	— Няма още девет, обаче мога да започна с Източния бряг.
	— Действай!
	Раджа се върна на бюрото си. Джуди вдигна телефона и набра Централното полицейско управление.
	— Лейтенант Мадъкс, моля. — След малко чу гласа му и каза: — Здрасти, Бо. Аз съм.
	— Здрасти, Джуди.
	— Хайде да се върнеш назад във втората половина на шейсетте и да ми кажеш каква музика сте слушали тогава.
	— О, трябва да се върна още малко по-назад. Първата половина на шейсетте, втората половина на петдесетте — ето това беше моето време.
	— Лошо. Мисля, че жената от „Проклятие от рая“ е записала плоча с банда на име _Raining Fresh Daisies_.
	— Любимите ми групи тогава носеха имена като _Frankie Rock and the Rockabilies_. Никога не съм обичал групи с цветя в имената. Съжалявам, Джуд, никога не съм я чувал.
	— Е, бях длъжна да попитам.
	— Слушай, добре че се обади. Мислех си за твоя човек — Рики Грейнджър. Нали той е зад онази жена?
	— Така смятаме.
	— Та ето какво си помислих. Той е толкова внимателен, така грижливо планира всичко, че сигурно умира да разбере какво смяташ да правиш.
	— Има нещо вярно.
	— Затова си мисля, че ФБР вече сигурно е разговаряло с него.
	— Така ли?
	Ако Бо е прав, от това можеше да излезе нещо. Имаше такъв тип извършители, които проникваха в разследването, свързвайки се с полицията като свидетели или като добронамерени съседи, предлагащи им кафе и изобщо гледащи да ги предразположат и да ги накарат да се разприказват за хода на разследването.
	— Да, ама този Грейнджър е и супервнимателен.
	— Вероятно в него се води жестока вътрешна борба между любопитството и предпазливостта. Виж го само как се държи. Адски дързък с и според мен любопитството му ще победи.
	Джуди кимна, притиснала слушалката до ухото си. Струваше си да се вслуша в интуицията на Бо, тя идваше от тридесетгодишен опит в полицията.
	— Ще прегледам всички интервюта, дадени по този случай.
	— Търси нещо необичайно. Тоя тип не постъпва нормално. Много е изобретателен.
	— Добре. Нещо друго?
	— Какво искаш за вечеря?
	— Вероятно няма да си бъда вкъщи за вечеря.
	— Не се престаравай.
	— Бо, имам на разположение само три дни, за да хвана тия хора. Ако не успея, ще загинат стотици! Как мога да мисля за ядене?
	— Ако се преумориш, може да изтървеш нещо важно. Почивай, обядвай, спи.
	— Като теб, а?
	Той се засмя:
	— Успех!
	— Чао.
	Тя затвори и се замисли. Трябваше да прегледа всички протоколи от разговорите, които Марвин бе водил с хората от „Зелена Калифорния“, плюс протокола от хайката върху „Лос Аламос“. Всичко това би трябвало да го има във вътрешната компютърна мрежа. Посегна за клавиатурата и зададе нужната директория. Преглеждайки материала, видя, че работата е далеч повече, отколкото бе очаквала. Те бяха разговаряли с всяко домакинство в долината Силвър Ривър, а това означаваше над сто души. Когато й осигурят хората, щеше да възложи работата на малък екип. Отбеляза си това в бележника.
	Друго какво? Трябваше да организира наблюдение над всички места, където бе най-вероятно да се предизвика земетресение. Майкъл бе казал, че ще подготви списък. Доволна, че има повод да му се обади, тя набра номера му.
	Според нея на него също му бе приятно да я чуе.
	— С нетърпение очаквам да се видим тази вечер.
	_Мамка му, забравих._
	— Пак ми дадоха случая „Проклятие от рая“ — каза му тя.
	— Означава ли това, че няма да можем да се видим тази вечер? — съкрушено попита той.
	Не можеше да си представи как би отделила време за вечеря и за кино.
	— Много бих искала да те видя, но нямам почти никакво време. Но можем да пийнем по нещо.
	— Чудесно.
	— Наистина съжалявам, но действието се развива много бързо. Обаждам ти се да разбера какво стана със списъка за най-вероятните места. Направи ли го?
	— Не. Ти се опасяваше, че обществеността може да узнае за това и то да предизвика паника, затова си помислих, че може да се окаже опасно.
	— Да, но сега ми трябва.
	— Добре. Ще хвърля един поглед на данните.
	— Можеш ли да го вземеш със себе си тази вечер?
	— Мога. „Мортън“ в шест, нали?
	— Ще се видим там.
	— Виж какво…
	— Слушам те.
	— Наистина се радвам, че са те върнали. Съжалявам, че не можем да вечеряме заедно, но се чувствам в по-голяма безопасност, след като знам, че ти си погнала лошите. Сериозно говоря.
	— Благодаря.
	Затваряйки, Джуди си помисли дали заслужава доверието.
	_Още три дни._


	Някъде по средата на следобеда оперативният център бе организиран и вече работеше.
	Офицерският клуб приличаше на испанска вила. Вътре обстановката представляваше мрачна имитация на клуб, с евтина ламперия, лошо направени фрески и грозни осветителни тела.
	Огромната бална зала бе превърната в команден център. В единия ъгъл бе разположен главният оперативен състав — голяма маса с наредени около нея столове за оглавяващите основните институции, вземащи участие в разрешаването на кризата, а именно: полиция, пожарникари, медици, общинска група за извънредни положения и един представител на губернатора. Спецовете от щаба, които в момента летяха от Вашингтон за Сан Франциско със специален самолет на ФБР, също щяха да седнат тук.
	Из цялата зала бяха пръснати маси, на които седяха различните екипи — разузнаване и разследване, ядрото на акцията; отрядът за бързо реагиране и хора за водене на преговори, в случай че ония вземат заложници; административна и техническа поддръжка, чийто персонал може би щеше да расте, ако кризата ескалираше; съдебен екип, който трябваше светкавично да осигурява разрешения за обиски, арести или подслушване; и накрая екип по уликите, който щеше да реагира бързо и да посещава първо местопрестъпленията, за да събира улики.
	На всяка маса имаше по един преносим компютър и всички бяха свързани в мрежа. ФБР дълго време бе използвало информация, записана на хартия, но сега вече имаше компютърна програма, създадена от Майкрософт. Хартията обаче не бе изчезнала напълно. Двете стени на залата бяха заети от най-различни табла — табло за положението, в което се намираха в момента, от какво имат нужда, табло за обекти, табло за заложници, табло за улики и тъй нататък. По тях щяха да се нанасят важни данни, така че всеки да може да ги види от пръв поглед. В момента на таблото за обекти имаше само едно име — Ричард Грейнджър — и две снимки, а на таблото за улики — снимката на сеизмичен вибратор.
	Залата бе достатъчно голяма да побере стотина души, но засега бяха само около четиридесет. Повечето от тях бяха струпани около състава за разузнаване и разследване, говореха по телефоните, тракаха по клавиатурите и четяха файловете на екраните. Джуди ги бе разделила на екипи и начело на всеки екип бе поставила по един старши, така че ако искаше да узнае докъде са стигнали, щеше да й се наложи да разговаря само с трима души.
	В залата цареше атмосфера на организирана напрегнатост. Всички бяха спокойни, но пределно съсредоточени и ефективни. Никой не спираше за чаша кафе, не се мотаеше около ксерокса, дори не се измъкваше навън за една цигара. По-късно, на Джуди това й бе ясно, когато ситуацията прераснеше в бързо препускаща към края криза, положението драстично щеше да се промени — хората щяха да крещят в телефоните, интензитетът на неприличните думи щеше рязко да скочи, самообладанието на много от тях щеше да е на ръба, а нейната работа бе здраво да държи юздите на цялата тази неуправляема на пръв поглед лудница.
	Спомняйки си какво й бе подсказал Бо, тя се плъзна в стола си към Карл Теобалд, добър млад агент, облякъл модна тъмносиня риза. Той беше старши на групата, преглеждаща файловете на Марвин Хейс.
	— Има ли нещо? — попита го тя.
	Той поклати глава.
	— Ние всъщност не знаем какво търсим, но каквото и да е то, още не сме го намерили.
	Тя кимна. Беше им дала само някаква смътна насока, но повече от това просто нямаше какво. Трябваше да гледат да намерят нещо необичайно. Тук много неща зависеха от индивидуалната интуиция на агента. Някои хора можеха да подушат измама даже през компютъра.
	— Сигурни ли сме, че всичко е качено в компютъра? — попита го тя.
	Карл сви рамене.
	— Би трябвало.
	— Провери дали нямат още нещо, записано на хартия.
	— Да, ама те знаят…
	— Но понякога го правят.
	— Добре, добре.
	Роза я извика при главния състав. Търсеха я по телефона. Беше Майкъл. Усмихна се, поемайки слушалката.
	— Здрасти.
	— Здрасти. Изникна един проблем. Няма да мога да дойда.
	Тонът му я смая. Звучеше грубо и недружелюбно. През последните няколко дни се бе държал топло и любезно. Обаче сега от телефона звучеше истинският Майкъл, същият, който я бе изгонил от вратата си и я бе накарал да си уреди среща.
	— Какво има? — попита тя.
	— Изникна едно нещо. Съжалявам, но трябва да го отменим.
	— Майкъл, какво, по дяволите, става?
	— Сега бързам. Ще ти се обадя.
	— Добре — отвърна тя.
	Той затвори. Джуди бавно остави слушалката на вилката, чувствайки как гори от обида.
	— Какво беше сега това? — промърмори тя на себе си.
	_Тъкмо бях започнала да се привързвам към него. Какво му става? Защо не може да бъде такъв, какъвто бе те в събота вечерта? Или дори когато ми се обади тази сутрин?_
	Карл Теобалд прекъсна мислите й. Имаше угрижен вид.
	— Марвин Хейс се инати — каза той. — Имали наистина някакви бележки на хартия, но когато му казах, че искам да ги видя, той направо ми рече да си го завра отзад.
	— Не се безпокой, Карл — отвърна Джуди. — Аз просто ще отида и ще му откъсна топките.
	Агентите наоколо се разкискаха.
	— Това ли означава търпение и толерантност? — ухили се и Карл. — Трябва да го запомня.
	— Ела с мен, ще ти покажа — извика го тя.
	Двамата излязоха вън и седнаха в колата й. За петнадесет минути се озоваха в сградата на ФБР на Голдън Гейт авеню. Докато се качваха с асансьора, Джуди се питаше как да се оправя с Марвин. Да му къса ли топките или да я кара по-кротко? Кроткият подход даваше резултати само ако отсрещната страна бе склонна да сътрудничи. А с Марвин тя май отдавна бе минала точката на сътрудничество.
	През вратата на отдел „Организирана престъпност“ Джуди се поколеба за момент. _Окей, ще играя злата богиня на отмъщението._
	Тя влезе, Карл я последва.
	Марвин говореше по телефона, ухилен до уши, и довършваше някакъв виц.
	— И барманът вика на тоя тип: „В задната стая има една пикла, дето духа като…“
	Джуди се наведе над бюрото и викна:
	— Какви са тия лайна, дето ги пробутваш на Карл?
	— Тук малко ни прекъсват, Джо — каза Хейс в телефона. — После ще ти се обадя. — Той затвори. — Какво мога да направя за теб, Джуди?
	Тя се наведе още напред и почти навря лицето си в неговото:
	— Престани да се подпичкваш.
	— Ама какво ти става? — каза той, правейки се на съкрушен. — Как така ще ми се ровиш из папките, като че ли съм направил някаква проклета грешка?
	Може би не беше направил грешка. Когато извършителят се представеше пред разследването в качеството си на свидетел или случаен минувач, той гледаше върху му да няма и сянка от подозрение. Това не можеше да се нарече грешка на следователя, но ги поставяше в глупаво положение.
	— Мисля, че е възможно да си разговарял е извършителя — каза тя. — Къде са тия писмени протоколи?
	Той оправи жълтата си вратовръзка.
	— Всичко, което е останало, са само няколко листа от пресконференцията, които не можахме да въведем в компютъра.
	— Покажи ми ги.
	Той посочи шкафа до стената:
	— Заповядай.
	Джуди отвори шкафа.
	— Няма да намериш абсолютно нищо — заяви убедено той.
	Можеше и да се окаже прав, но тя бе длъжна да провери и от негова страна бе много глупаво да й пречи. Някой по-умен на негово място би казал: „Хей, ако съм пропуснал нещо, много ще се радвам да го намериш“. Всички правеха грешки. Обаче Марвин бе хвърлил всичките си сили в защита, за да се старае да бъде любезен. Той просто трябваше да убеди Джуди, че тя греши.
	Щеше да бъде много неприятно, ако наистина грешеше.
	Тя запрелиства страниците. Това бяха факсове от вестници, молещи за подробности относно пресконференцията, доклад колко стола ще са нужни, списък на поканените, формуляр, на който журналистите, присъствали на пресконференцията, вписваха имената си и медията, която представляваха. Джуди прокара пръст по списъка.
	— Какво, по дяволите, е това? — каза тя внезапно. — Флорънс Шубъри, прогимназия „Айзенхауер“.
	— Искаше да отрази пресконференцията за техния училищен вестник — отвърна Марвин. — Какво трябваше да направим, да й кажем да върви на майната си ли?
	— Проверихте ли я?
	— Та тя е дете!
	— Сама ли беше?
	— Баща й я беше довел.
	Към списъка имаше защипана с кламер визитка.
	— Питър Шубъри, от „Уоткинс, Коулфакс и Браун“. А него провери ли?
	Марвин дълго се колеба, разбрал, че е допуснал грешка.
	— Не — каза той накрая. — Брайън реши да им позволи да останат, а след това някак си всичко се забрави.
	Джуди подаде списъка заедно с визитката на Карл.
	— Веднага се обади на този човек — каза тя.
	Карл седна на първото попаднало му бюро и придърпа телефона към себе си.
	— Добре де — попита Марвин, — откъде си толкова сигурна, че сме говорили с обекта?
	— Баща ми мисли така.
	Още докато изричаше думите, разбра, че прави грешка.
	Марвин моментално се озъби:
	— О-о, значи таткото мисли така, а? Дотам ли я докарахме? Ти ме проверяваш, защото татко ти мисли така?
	— Престани, Марвин. Баща ми тика лошите зад решетките още от времето, когато ти си се напикавал в пелените.
	— И докъде искаш да стигнеш с всичко това? Да има кого да обвиняваш, ако се провалиш, нали?
	— Каква страхотна идея! — каза тя. — Защо не се сетих по-рано?
	Карл затвори телефона и каза:
	— Джуди.
	— Да?
	— Питър Шубъри никога не с прекрачвал прага на тази сграда и няма дъщеря. Но в събота той бил обран само на две пресечки оттук и портфейлът му е задигнат. В него имало и визитки.
	В стаята се възцари мъртва тишина, после Марвин рече:
	— Мамка му!
	Джуди не обърна внимание на смущението му, защото новината бе страхотна. Отваряше се ново кранче за информация.
	— Обзалагам се, че не прилича на портрета, който ни изпратиха от Тексас.
	— Ни най-малко — оживи се Марвин. — Никаква брада, никаква шапка. Имаше огромни очила и дълга коса, вързана на опашка.
	— Сигурно пак е бил дегизиран. С какво телосложение?
	— Висок, строен.
	— Тъмнокос, тъмноок, около петдесетте?
	— Да, да и да.
	Джуди почти изпита съжаление към Марвин.
	— Бил е Рики Грейнджър, нали?
	Марвин гледаше в пода, като че ли го очакваше да се разтвори и да го погълне.
	— Май си права.
	— Искам да направиш нов компютърен портрет, моля те.
	Той кимна, без да вдига глава.
	— Дадено.
	— А сега кажи нещо и за Флорънс Шубъри.
	— Какво да ти кажа, тя като че ли някак си ни обезоръжи. Искам да кажа, кой терорист ще доведе със себе си момиченце?
	— Оня, който е напълно безскрупулен. Как изглежда детето?
	— Бяло момиченце на дванадесет-тринадесет години. Тъмнокосо, стройно. Хубаво.
	— Няма да е зле да направиш и на нея един компютърен портрет. Мислиш ли, че наистина му е дъщеря?
	— О, да. Точно на такива приличаха. Не даде никакви признаци да се намира под нечие давление, ако това имаш предвид.
	— Да. Добре, засега ще приема, че са баща и дъщеря. — Тя се извърна към Карл: — Тръгваме.
	Двамата излязоха. В коридора Карл каза:
	— Брей! Ама ти наистина му откъсна топките.
	Настроението на Джуди бе приповдигнато.
	— Имаме си и нов обект — хлапето.
	— Да. Дано само някога не хванеш мен в крачка.
	Тя спря и го погледна в очите:
	— Работата не е в това, че го хванах в крачка, Карл. Всеки може да сгреши. Обаче той бе готов да попречи на разследването, само и само да се прикрие. И точно тук сбърка. И точно затова сега ще изглежда като шибан задник. Ако си направил грешка, признай си.
	— Така е — каза Карл. — Но за всеки случай в твое присъствие ще държа краката си кръстосани.


	Късно същата вечер Джуди получи първото издание на _Сан Франциско Кроникъл_ с двете нови снимки — компютърния портрет на Флорънс Шубъри и новия на Рики Грейнджър, дегизиран като Питър Шубъри. Преди да бъдат отпечатани, тя им бе хвърлила само бегъл поглед. След това помоли Мадж Кели да ги даде на вестниците и телевизията. Сега, изучавайки ги в светлината на настолната си лампа, бе поразена от приликата между Грейнджър и Флорънс. _Те са баща и дъщеря, няма начин да не са. Питам се какво ли ще стане с нея, ако вкарам баща и в затвора._
	Прозя се и разтърка очи. Сети се за съвета на Бо. „Почивай, хапвай и спи“. Беше време да се прибира. Нощната смяна вече бе дошла.
	Подкарала колата към къщи, Джуди прехвърли през ума си какво бе постигнала през изминалия ден. Изчаквайки зеленото на един светофар, се сети, че Майкъл не й бе изпратил обещания списък по факса.
	Набра веднага номера му, но никой не отговори. По неизвестна за нея причина това я обезпокои. На следващия светофар отново опита, но този път телефонът даде заето. Обади се в централата на ФБР и помоли телефонистката да накара телефонната компания „Пасифик Бел“ да провери дали по тази линия се чуват гласове. Телефонистката й звънна след минута и й каза, че няма никакви гласове. Слушалката беше свалена от вилката.
	Значи си е вкъщи, а не отговаря.
	Когато се обади да отмени срещата им, в гласа му бе прозвучала странна нотка. Но той по принцип си беше такъв — в един момент бе очарователен и любезен, а в следващия — груб и арогантен. Да, но защо телефонът му е оставен отворен? Джуди усети, че се притеснява и хвърли поглед на часовника. Почти единадесет.
	_Още два дни._
	_Нямам време за губене._
	Обърна колата и се насочи към Баркли.
	В единадесет и петнадесет беше на Юклид стрийт. Прозорците на Майкъл светеха. Отвън бе паркирано едно старо оранжево субару. Беше виждала колата и по-рано, но не знаеше чия е. Паркира зад нея и след малко натисна звънеца на Майкъл.
	Никакъв отговор.
	Джуди се обезпокои. Майкъл разполагаше с ключова информация. Днес, в деня, в който му бе поискала тази информация, той рязко бе отменил срещата им, а след това вече не можа да се свърже с него.
	Стори й се подозрително.
	Зачуди се какво да прави. Може би трябваше да повика полиция и да влезе насила. Може да са го вързали вътре и да умира.
	Върна се в колата и взе микрофона на радиостанцията, но се поколеба. Когато един мъж маха слушалката от телефона в единадесет часа през нощта, това можеше да означава много неща. Може да иска да спи. Може да си е легнал с някоя жена, макар че Майкъл изглеждаше твърде увлечен по Джуди, за да прави тъпи номера, пък и не бе от оня тип мъже, които всяка вечер си лягат с различни жени, мислеше си тя.
	Докато се колебаеше, към входа се приближи млада жена с куфарче. Приличаше на асистентка, прибираща се вкъщи след дълги часове в лабораторията. Тя се спря пред вратата и затърси ключовете в чантичката.
	Подтикната от внезапен импулс, Джуди излезе от колата и бързо се приближи.
	— Добър вечер — каза тя и извади картата на ФБР. — Специален агент Джуди Мадъкс. Трябва да вляза в тази сграда.
	— Нещо станало ли е? — попита жената с тревога.
	— Надявам се да не е. Ако се качите във вашия апартамент и затворите вратата, всичко ще бъде наред.
	Двете влязоха заедно. Жената се прибра в един апартамент на първия етаж, а Джуди се качи по стълбите. Спря се пред вратата на Майкъл и почука.
	Никакъв отговор.
	Ама какво ставаше тук? Той беше вътре. Трябва да е чул звъненето и тропането. И трябва да се е досетил, че един обикновен гост не би бил толкова настоятелен по това време на нощта. Тук имаше нещо гнило, беше сигурна в това.
	Джуди почука отново — този път три пъти поред, по-силно.
	Отвътре се чу писък.
	Това реши всичко. Тя отстъпи назад и ритна, вратата с всичка сила. Обувките й бяха с плосък ток и стъпалото жестоко я заболя, но дървото около бравата се разхвърча на трески — добре че вратата му не е стоманена, бегло мина през ума й. Отново я ритна. Бравата остана да се крепи едва-едва. Джуди се засили с рамото, тресна я и вратата отхвръкна навътре.
	С влизането си в коридора извади пистолета и извика:
	— ФБР! Хвърлете оръжието и вдигнете ръце!
	Писъкът се повтори. Прилича на женски, мина далечна мисъл в подсъзнанието й, но нямаше време да се чуди какво означава това. С изваден пистолет, тя предпазливо надникна в хола.
	Вратата към спалнята на Майкъл бе отворена. Джуди коленичи и насочи пистолета в стаята.
	Това, което видя, я смая.
	Майкъл бе на леглото, гол и потен. Беше легнал върху някаква слаба жена с червена коса, която дишаше тежко. Това беше жена му, позна я Джуди.
	Те се любеха.
	И двамата бяха вторачили уплашени погледи в Джуди.
	Тогава Майкъл я позна и извика:
	— Джуди, какво, по дяволите?…
	Тя затвори очи. Никога в живота си не се бе чувствала толкова глупаво.
	— О, мамка му! — едва намери сили да каже. — Съжалявам. О, мамка му.


>>	15.

	Рано сутринта в сряда Прийст стоеше на брега на Силвър Ривър. Ведрото утринно небе се отразяваше в начупената водна повърхност и той се любуваше на сините и яркобели отблясъци в светлината на настъпващия ден. Всички останали спяха. Само кучето стоеше до него, изплезило език, и чакаше нещо да се случи.
	Беше час на върховно спокойствие, но в душата на Прийст нямаше покой.
	Крайният срок бе само след два дни, а от губернатора Робсън все още нямаше нито дума за отговор.
	Това го подлудяваше. Не искаше да предизвиква още едно земетресение. Защото то трябваше да бъде по-осезаемо — разрушени пътища и мостове, срутени небостъргачи. Загинали хора.
	Прийст не бе като Мелъни, не искаше да отмъщава на останалия свят. Той просто желаеше да го оставят на мира. Бе готов да направи каквото и да е, само и само да запази комуната, но знаеше, че ще е по-умно от негова страна да избегне жертвите, ако може. След като всичко това свършеше и проектът за язовир бъдеше отменен, той и цялата комуна искаха да живеят в мир. Ето затова бе цялата работа. А шансовете им да останат тук, необезпокоявани от никого, биха били далеч по-големи, ако можеха да победят, без да убиват невинни граждани. Това, което бе станало досега, щеше да бъде забравено. Постепенно щеше да отпадне от новините и на никого нямаше да му пука какво е станало с ония откачалки, които разправяха, че могат да предизвикват земетресения.
	Докато стоеше така и мислеше, до него застана Стар. Тя съблече пурпурната си роба и пристъпи в студената вода да се измие. Прийст жадно впи поглед в пищното й тяло, познато, но все още желано. Снощи бе спал сам. Стар все още прекарваше нощите си с Боунс, а Мелъни бе с мъжа си в Баркли. _Значи великият тъпкач спи сам._
	Докато Стар се бършеше с хавлията, Прийст каза:
	— Хайде да отидем за вестници. Искам да разбера дали губернаторът не е казал нещо снощи.
	Облякоха се и подкараха към една бензиностанция. Прийст напълни резервоара на плимута, докато Стар отиде да купи _Сан Франциско Кроникъл_.
	Върна се пребледняла.
	— Погледни — каза тя, показвайки му първа страница.
	Беше отпечатана снимка на момиче, което му се стори странно познато. След секунда с ужас разбра, че е Флауър. Потресен, грабна вестника от ръцете на Стар.
	До снимката на Флауър бе поместена и негова. И двете бяха изображение от компютър. Това на Прийст бе базирано на външния му вид по време на пресконференцията на ФБР, когато се дегизира като Питър Шубъри — сложил големите му очила и вързал косата си отзад в опашка. Според него от този образ никой не можеше да го познае.
	Флауър обаче не бе дегизирана. Компютърното й изображение приличаше на лошо нарисуван портрет — не съвсем тя, но приличаше на нея. Прийст изстина. Не бе привикнал на чувството за страх. Винаги е бил лудетина, наслаждаващ се на риска. Обаче тук не ставаше въпрос за него. Беше изложил дъщеря си на опасност.
	Стар го подхвана със сърдит глас:
	— Защо, по дяволите, ти трябваше да ходиш на тая пресконференция?
	— Трябваше да разбера какво мислят.
	— Толкова тъпо беше!
	— Винаги съм си бил луд.
	— Знам. — Гласът й омекна и тя го докосна по бузата. — Ако беше плах, никога нямаше да бъдеш мъжа, когото обичам.
	Преди около месец това не би имало никакво значение — никой извън комуната не познаваше Флауър и никой от комуната не четеше вестници. Обаче тя бе ходила тайно до Силвър Сити, за да се среща с момчета, бе арестувана и бе прекарала цяла нощ под арест. Дали хората, които я бяха виждали, нямаше да си спомнят за нея? И ако да, щяха ли да я познаят на снимката? Онова ченге от участъка в Силвър Сити сигурно си я спомняше, но за щастие то още беше в отпуск на Бахамите, където едва ли получават _Сан Франциско Кроникъл_. Ами жената, в чийто дом е прекарала ареста? Учителка, която освен това била и сестра на шерифа, спомни си Прийст. Сети се и за името й — госпожица Уотърлоу. Сигурно вижда стотици момичета на ден, но може да си спомня лицата им. Може пък да няма добра памет. Може би също е излязла в отпуск. Може би не е чела днешния _Кроникъл_.
	И може би Прийст е свършен.
	Нищо не можеше да направи. Ако учителката видеше снимката, познаеше Флауър и се обадеше във ФБР, комуната ще бъде нападната от стотици агенти и всичко ще свърши.
	Той се взираше във вестника, докато Стар четеше текста.
	— Ако не я познаваше, щеше ли да разбереш, че е тя?
	Стар поклати глава:
	— Не мисля.
	— Аз също. Но ми се иска да съм по-сигурен.
	— Не знаех, че федералните са толкова находчиви — каза Стар.
	— Някои са, а някои не са. Безпокои ме само това азиатче, Джуди Мадъкс. — Прийст си спомни как я бе видял по телевизията, стройна и грациозна, да си проправя път през враждебно настроената тълпа с твърдо изражение на финото си лице. Той продължи: — Не ми харесва. Ама никак не ми харесва. Тя непрекъснато вади нови и нови нишки — най-напред сеизмичния вибратор, после портрета ми от Шилоу, сега Флауър. Може би именно затова губернаторът мълчи. Тя му е дала повод да се надява, че ще ни хване. Има ли някакво изявление от губернатора?
	— Не. Според статията има много хора, които мислят, че губернаторът трябва да се предаде и да преговаря с „Проклятие от рая“, но той отказва да коментира.
	— Така нищо няма да стане — промълви той. — Трябва да намеря начин да говоря с него.


	Когато Джуди се събуди, отначало не можа да се сети защо се чувства толкова зле. После изведнъж отвратителната сцена я заля като мътен порой.
	Снощи бе направо парализирана от смущение. Бе промърморила някакво извинение към Майкъл и хукна навън, пламнала от срам. Тази сутрин обаче срамът й бе заменен от друго чувство. Сега изпитваше просто тъга и нищо повече. Бе мислила, че Майкъл може да стане част от живота й. Бе очаквала с нетърпение да го опознае, да се привърже още повече към него, да се люби с него. Бе си представяла, че той държи на нея. Връзката обаче се бе разпаднала за нула време.
	Седеше в леглото си и разглеждаше колекцията от виетнамски водни кукли, наследени от майка й и подредени по лавицата над библиотеката. Никога не бе присъствала на куклено шоу, не беше ходила и във Виетнам, обаче майка й й бе разказвала как кукловодите нагазват до кръста в някой вир, скриват се зад опъната завеска и използват повърхността на водата като сцена. Такива боядисани дървени играчки бяха правени стотици години наред, за да създават настроение и смях. Винаги й бяха напомнили за майчиното й спокойствие. Какво би казала тя сега? Джуди сякаш чуваше гласа й — нисък и спокоен: „Грешката си е грешка. Нормално е да се сгреши. Но ако два пъти повтаряш една и съща грешка, значи си глупак“.
	Това, което направи снощи, си беше чиста грешка. Майкъл беше грешка. Трябваше да остави всичко зад себе си. Имаше на разположение два дни, за да предпази хората от земетресение. Ето това наистина бе важно нещо.
	В новините по телевизията хората спореха дали „Проклятие от рая“ могат наистина да предизвикат земетресение. Вярващите в това бяха сформирали групичка за оказване на натиск върху губернатора да се предаде.
	Джуди стана и се заоблича, мислейки за Майкъл. Би й се искало да поговори малко с майка си за това. Чу как Бо се размърдва, но такива неща на баща не се казват. Вместо да направи закуска, тя се обади на приятелката си Вирджиния.
	— Искам да си поприказвам с някого — каза й. — Закусвала ли си?
	Двете се срещнаха в едно кафене близо до „Президио“. Джини бе дребничка блондинка, забавна и искрена. Винаги казваше на Джуди това, което мисли.
	Джуди поръча два шоколадови кроасана, за да се почувства по-добре, после разказа случката от предната нощ.
	Когато стигна до мястото, където се втурва с пистолет в ръка и ги вижда как се чукат, Джини вече припадаше от смях.
	— Съжалявам — каза тя най-сетне през сълзи и изплю парчето кроасан, с което замалко не се задави.
	— Сигурно отстрани е много смешно — усмихна се и Джуди. — Но казвам ти, снощи съвсем не изглеждаше така.
	Джини се изкашля за последен път, съвземайки се окончателно, и преглътна.
	— Не исках да бъда толкова жестока — каза тя. — Знам, че тогава никак не ти е било весело. Това, което е направил, е било наистина гадно. Да се среща с теб, а да спи с жена си.
	— За мен това означава, че още не е приключил окончателно с нея — каза Джуди. — Което пък значи, че не е готов за нова връзка.
	Джини я изгледа със съмнение:
	— Не е задължително да е така.
	— Да не би да искаш да кажеш, че е било нещо като вземане на довиждане, последна прегръдка преди раздялата?
	— Може би дори нещо още по-просто. Знаеш, че мъжете почти никога не отказват чукане, ако им падне, нали? Останах с впечатление, че откакто го е напуснала, той е живял като монах и хормоните му вероятно са го побърквали. Привлекателна ли е, казваш?
	— Много.
	— Така че — влиза тя с впита по тялото блуза, започва да му се натиска и на него вероятно му става. А щом това стане, мозъкът на мъжа престава да функционира и управлението се поема от автопилота на долната му глава.
	— Така ли мислиш?
	— Виж какво, никога не съм виждала Майкъл, но все пак съм виждала мъже — някои добри, някои лоши — и мисля, че сценарият е бил горе-долу такъв.
	— Какво би направила?
	— Бих говорила с него. Ще го попитам защо го е направил. Ще видя какво ще каже. Ако започне да ме премята, давам му пътя. Но ако реши да бъде искрен, ще се опитам да намеря разумно обяснение на този инцидент.
	— Аз и без това трябва да му се обадя — каза Джуди. — Все още не ми е изпратил този списък.
	— Ами обади му се. Искай си списъка. После го попитай какви ги върши. Ти си смутена, но той също трябва да се извини за някои работи.
	— Може и да си права.
	Още нямаше осем часът, но и двете бързаха да отидат на работа. Джуди плати сметката и тръгнаха към колите.
	— Вече се чувствам по-добре — каза Джуди. — Благодаря ти.
	Джини сви рамене:
	— За какво са приятелките? Обади ми се и ми кажи какво е отвърнал.
	Джуди влезе в колата си и набра номера на Майкъл. Страхуваше се, да не би да спи още и че ще се наложи да разговаря с нея, легнал до жена си. Обаче гласът му прозвуча бодро, сякаш отдавна е станал.
	— Съжалявам за вратата ти — каза тя.
	— Защо го направи? — Прозвуча й повече като заинтригуван, отколкото ядосан.
	— Не можах да разбера защо не отговаряш. После чух писък и си помислих, че си изпаднал в беда.
	— А за какво ме търсеше толкова късно?
	— За списъка с най-удобните за земетресение места.
	— О, да, вярно! На бюрото ми е. Просто съм забравил. Ей сега ще ти го пратя по факса.
	— Благодаря. — Даде му номера на факса в новия оперативен център. — Майкъл, има още нещо, за което искам да те питам.
	Джуди пое дълбоко дъх. Задаването на този въпрос щеше да бъде по-трудно, отколкото си бе представяла. Не бе срамежлива, но не беше и така откровено директна като Джини. Преглътна с усилие и продължи:
	— Ти се държеше така, че останах с впечатление, че гледаш сериозно на мен. Защо тогава легна с жена си?
	Най-сетне. Каза го.
	От другата страна последва дълго мълчание. После той отвърна:
	— Сега не е удобно да разговаряме.
	— Добре. — Опита се да не прозвучи разочаровано.
	— Веднага ти изпращам списъка.
	— Благодаря.
	Тя затвори и врътна ключа на двигателя. В края на краищата идеята на Джини не бе кой знае каква. За разговор бяха необходими двама души, а засега Майкъл не искаше да разговаря.
	Когато влезе в офицерския клуб, факсът му я чакаше на бюрото й. Тя го показа на Карл Теобалд.
	— На тези места веднага трябва да изпратим екипи за наблюдение, които да чакат да се появи сеизмичен вибратор — каза му тя. — Надявах се да използвам полицията, но мисля, че няма да успеем. Могат да се разприказват. Освен това, ако местните жители разберат, че според нас те ще са следващата цел, ще се получи масова паника. Затова трябва да използваме персонала на ФБР.
	— Добре — отвърна Карл, взирайки се в списъка. — Знаеш ли, тези места са ужасно големи. Един екип едва ли може да наблюдава площ от близо три квадратни километра. Да разставим екипи в разширен състав? Или да видим дали твоят сеизмолог не може да ги постесни малко?
	— Ще го питам. — Джуди отново набра номера на Майкъл. — Благодаря за факса — каза тя и му обясни проблема.
	— Трябва сам да видя тези места — отвърна той. — Следи от минала земетръсна дейност, като например пресъхнали корита или шкарпове на разседи, ще ми помогнат много и ще мога да ви кажа съвсем точно къде да гледате.
	— Можеш ли да направиш това днес? — каза тя веднага. — Ще вземем един хеликоптер и ще те разведа по всички места.
	— Ами… да — отвърна той. — Искам да кажа, да, разбира се.
	— Може би спасяваш стотици хора от смърт.
	— Точно така.
	— Знаеш ли как да стигнеш до офицерския клуб в „Президио“?
	— Разбира се.
	— Като дойдеш тук, хеликоптерът ще те чака.
	— Добре.
	— Високо ценя това, Майкъл.
	— Няма за какво.
	_Но въпреки това искам да знам защо спа с жена си._
	Тя затвори.
	Беше дълъг и тежък ден. Джуди, Майкъл и Карл Теобалд изминаха хиляда и шестстотин километра с хеликоптера. До мръкване вече бяха разставили екипи за денонощно наблюдение по всичките пет места, посочени в списъка на Майкъл.
	Върнаха се в „Президио“. Хеликоптерът се приземи на пустия плац. Базата, със запуснатите си административни сгради и смълчани къщи, приличаше на призрачен град.
	Джуди трябваше да иде в оперативния център и да докладва на голямата клечка от щаба на ФБР във Вашингтон, който тази сутрин бе пристигнал в девет часа с вида на човек, поемащ нещата в свои ръце. Но преди това отиде да изпрати Майкъл до колата му на тъмния паркинг.
	— Ами ако се промъкнат покрай наблюдаващия екип? — каза тя.
	— Мислех, че хората ви са добри — отвърна Майкъл.
	— Най-добрите. Но все пак. Има ли възможност да бъда уведомена по най-бързия начин, ако някъде из Калифорния стане трус?
	— Разбира се — отвърна той. — Мога да ви направя компютърен терминал тук, на място, свързан със сеизмографската служба. Трябва ми само компютър и цифрова телефонна линия за директно включване.
	— Нямаш проблем. Ще го направиш ли утре?
	— Добре. По този начин моментално ще можеш да разбереш, когато задействат сеизмичния вибратор на някое място, невключено в списъка.
	— Възможно ли е това?
	— Не мисля. Ако техният сеизмолог е компетентен, ще избере същите места, които избрах и аз. А ако не е компетентен, тогава може би няма да успеят да предизвикат земетресение.
	— Добре — каза тя. — Добре.
	Щеше да запомни това. Сега вече би могла да каже на голямата клечка от Вашингтон, че ситуацията е под контрол.
	Тя вдигна поглед към потъналото в сянка лице на Майкъл:
	— Защо спа с жена си?
	— Мислих за това цял ден.
	— Аз също.
	— Май ти дължа някакъв вид обяснение.
	— Така мисля.
	— До вчера смятах, че всичко е свършено. И ето че снощи тя ми напомни за някои хубави неща в нашия брак. Красива е, забавна, любвеобилна и сексапилна. Нещо повече — тя ме накара да забравя всички лоши неща в брака ни.
	— Като например?
	Той въздъхна:
	— Според мен Мелъни лесно изпада под влияние на властни личности. Аз й бях преподавател. Тя търси сигурността в това да й казват какво да прави. А аз очаквах равностоен партньор, способен да взема решения и да споделя отговорност. Тя обаче просто не е такава.
	— Схващам картинката.
	— Освен това има и още нещо. Някъде дълбоко в себе си тя е адски сърдита на целия свят. През цялото време успява да го скрие, но когато е ядосана, може да прояви насилие. Хвърляше по мен разни тежки неща. Веднъж замалко не ме умери с една тенджера. Никога не ме е удряла, не беше толкова силна, но ако вкъщи имаше пистолет, сигурно щях да се притеснявам. А с такава злоба е трудно да се живее.
	— И снощи?
	— Забравих всичко това. Тя, изглежда, искаше да започнем отначало и аз си помислих, че може би трябва да го направя заради Дъсти, ако не за друго. Освен това…
	Искаше й се да види изражението на лицето му, но бе много тъмно.
	— Какво?
	— Искам да ти кажа истината, Джуди, макар че от нея може би ще те заболи. Затова трябва да си призная, че не съм толкова рационален и почтен, колкото ти изглеждам. Част от истината е, че тя е хубава жена и на мен ми се прииска да я чукам. Ето, казах го.
	Джуди се усмихна в тъмното. Джини се оказа права в края на краищата.
	— Знаех, че е така — отвърна тя тихо. — Но се радвам, че ми го каза. Лека нощ.
	Обърна се и си тръгна.
	— Лека нощ — каза той малко озадачено. — Сърдиш ли се?
	— Не — отвърна тя през рамо. — Вече не.


	Прийст очакваше Мелъни да се върне в комуната по някое време следобед. Когато стана време за вечеря, изпита леко безпокойство.
	Започна да се стъмва, нея още я нямаше и Прийст изпадна в паника. Какво, по дяволите, е станало с нея? Да не би да е решила отново да се събере с мъжа си? Да не би да му е признала всичко? Дали точно в този момент не пее като славейче в някоя стая на ФБР на агент Джуди Мадъкс?
	Не го свърташе на едно място. Взе фенер, мина през лозето, после през гората и излезе на паркинга, където остана да я чака, изпълнен с лоши предчувствия. Напрягаше слух да долови шума от старото й субару… или отчетливото чаткане на хеликоптерни витла, които щяха да провъзгласят края на всичко.
	Спирит я чу пръв. Наостри уши, скочи на крака и хукна по черния път с лай. Прийст се изправи и се ослуша. Беше субаруто. Обхвана го облекчение. Гледаше как светлините се приближават през дърветата. Започваше да го боли глава, а такова нещо не му се бе случвало от години.
	Мелъни стремително паркира, излезе и тръшна вратата.
	— Мразя те! — викна тя на Прийст. — Мразя те за това, което ме караш да правя!
	— Прав ли бях? — попита я той. — Беше ли направил Майкъл списък за ФБР?
	— Майната ти!
	Прийст разбра, че е сбъркал. Трябваше да прояви малко разбиране и съчувствие. За миг се бе оставил тревогата да вземе надмощие над трезвата преценка. Сега щеше да се наложи да губи време да я успокоява.
	— Накарах те да го направиш, защото те обичам, не можеш ли да го разбереш?
	— Не, не мога. Вече нищо не разбирам. — Тя скръсти ръце на гърдите си и му обърна гръб, отправяйки поглед към потъналата в мрак гора. — Разбирам само, че се чувствам като проститутка.
	Прийст си наложи да бъде търпелив.
	— Къде беше толкова време? — попита я той.
	— Разхождах се с колата. Спрях на едно място да пийна.
	Той помълча малко и каза:
	— Проститутката го прави за пари, които после харчи за глупави парцали и дрога. А ти го направи, за да спасиш детето си. Знам, че се чувстваш така, сякаш си сторила нещо лошо, но не си. Ти си добра.
	Най-сетне тя се обърна към него. В очите й имаше сълзи.
	— Не просто защото правихме секс — каза тя. — По-лошо. На мен ми хареса. Ето затова изпитвам срам. Дори свърших. Наистина. И даже виках.
	Прийст усети как го залива горещата вълна на ревността и се помъчи да я потисне. Някой ден Майкъл Куъркъс щеше да си плати за това. Но сега не биваше да го казва. Трябваше малко да я поохлади.
	— Всичко е наред — прошепна той. — Всичко е наред. Разбирам. Понякога стават странни неща.
	Прегърна я и я притисна към себе си.
	Малко по малко Мелъни се отпусна. Усещаше как напрежението постепенно я оставя.
	— Не се ли сърдиш? — попита го тя с треперлив глас.
	— Ни най-малко — излъга я той, галейки я по дългата коса.
	_Хайде, хайде!_
	— Беше прав за списъка — каза тя.
	_Най-сетне!_
	— Онази жена от ФБР го беше накарала да й направи списък на най-удобните за земетресение места, точно така, както ти си бе представял.
	_Разбира се. Аз съм толкова умен!_
	Мелъни продължи:
	— Когато влязох при него, той работеше на компютъра и тъкмо го бе привършил.
	— И какво стана?
	— Ами… сготвих му вечеря и… изобщо такива работи.
	Можеше да си представи. Когато Мелъни реши да бъде прелъстителна, бе неустоима. А най-добре се представяше, когато искаше нещо. Вероятно е взела душ, после си е облякла халата и е започнала да се разкарва наоколо, пръскайки аромат на сапун и цветя, да налива вино или да прави кафе, оставяйки от време на време халата да се отвори и да му даде възможност да зърне дългите й бедра или изпъкналите тежки гърди. Сигурно е задавала въпроси на Майкъл и внимателно е изслушвала отговорите, усмихвайки му се по начин, който сякаш казва: „Толкова много те харесвам, че можеш да правиш с мен каквото си поискаш“.
	— Когато телефонът иззвъня, аз му казах да не отговаря, а после свалих слушалката от вилката. Но тази проклета жена въпреки това дойде и когато Майкъл не й отвори, разби вратата. Обаче как се стъписа, като ни видя. — Прийст разбра, че иска да се отърве от всичко това, затова не я подкани. — Едва не умря от срам.
	— Той даде ли й списъка?
	— Не точно тогава. Сигурно е била твърде шашната, за да пита за него. Но му се обади на сутринта и той й го изпрати по факса.
	— А ти взе ли го?
	— Докато той беше в банята, отидох до компютъра и си разпечатах едно копие.
	_И къде е то, по дяволите?_
	Тя бръкна в задния джоб на дънките си, извади лист, сгънат на четири, и му го подаде.
	_Слава богу!_
	Прийст го разгърна и се загледа в него на светлината на фенера. Напечатаните букви и цифри вътре не означаваха нищо за него.
	— Това ли са местата, които той й е казал да държи под наблюдение?
	— Да, ще поставят всяко от тези места под наблюдение и ще чакат да се появи сеизмичен вибратор. Точно както ти беше казал.
	Джуди Мадъкс бе умна. Наблюдателните екипи щяха да му създадат големи трудности при работата със сеизмичния вибратор, особено ако трябва да пробва на няколко места, както се случи в долината Оуънс.
	Но той бе по-умен от Джуди. Беше очаквал този й ход. И бе измислил начин да го заобиколи.
	— Знаеш по какъв признак Майкъл е избрал тези места, нали? — попита я той.
	— Разбира се. Това са места, където напрежението в разседа е най-високо.
	— Значи и ти би могла да направиш същото?
	— Вече съм го направила. И избрах същите места като него.
	Той сгъна листа и й го върна.
	— А сега слушай много внимателно. Важно е. Можеш ли отново да прегледаш данните и да определиш следващите пет най-удобни места?
	— Да.
	— И бихме ли могли да предизвикаме земетресение там?
	— Вероятно — отвърна тя. — Може би няма да бъде толкова сигурно, но шансовете са добри.
	— Тогава точно това ще направим. Утре ще огледаме новите места. Веднага след това ще отида да си поговоря малко с господин Хънимун.


>>	16.

	В пет часа сутринта часовият пред входа на „Лос Аламос“ се прозяваше.
	Обаче веднага застана нащрек, когато Мелъни и Прийст паркираха плимута отпред и мъжът излезе от колата.
	— Как си, приятел? — подхвърли той, приближавайки се към часовия.
	Оня отпусна автомата, висящ на рамото му, придаде си заплашителен вид и попита:
	— Кой си ти и какво искаш?
	Прийст го удари много силно в лицето, смазвайки носа му. Плисна кръв. Часовият изкрещя от болка и ръката му покри носа. Прийст само изпъшка:
	— О-ох! — Силният удар бе разранил кокалчетата на юмрука му. Отдавна не бе удрял никого.
	Оттук нататък се включиха инстинктите му. Със силен страничен ритник в краката той свали часовия на земята. Човекът падна по гръб, а автоматът излетя от ръцете му. Прийст го срита три-четири пъти в ребрата — бързо и силно, — опитвайки се да ги счупи. После го ритна в лицето и главата. Часовият се сви на топка, захленчи и от страх не можа да окаже никаква съпротива.
	Прийст спря, дишайки тежко. Беше толкова лесно да изплашиш човек, стига да знаеш как. Наведе се и взе оръжието от кобура му. Точно за него бе дошъл.
	Огледа го с отвращение. Беше репродукция на дългоцевен 44-калибров револвер „Ремингтън“, чийто оригинал се произвеждаше още по времето на Дивия запад. Бе глупаво, непрактично оръжие, от оня вид, който притежават колекционерите и в подплатени с кадифе калъфи го оставят на показ в кабинетите си. Не бе за стрелба по хора.
	Той го отвори. Револверът беше зареден. Точно това го интересуваше.
	Прийст се върна и седна до Мелъни, която бе на волана. Беше бледа, с блестящи очи и дишаше тежко, сякаш току-що се бе насмъркала с кокаин. Според него никога в живота си не бе ставала свидетел на насилие.
	— Ще се оправи ли? — попита тя с възбуден глас.
	Прийст хвърли поглед към часовия. Той лежеше на земята, обхванал лицето си с длани, и леко се клатеше.
	— Разбира се, че ще се оправи — отвърна й.
	— Брей!
	— Хайде, карай към Сакраменто.
	Мелъни подкара.
	След малко попита:
	— Мислиш ли, че наистина можем да убедим оня тип Хънимун?
	— Трябва да се вслуша в разума — отвърна Прийст с по-голямо убеждение, отколкото всъщност чувстваше. — Виж само какъв избор има. Първият. Земетресение, което ще причини щети за милиони долари. Или вторият. Разумно предложение за намаляване замърсяването на околната среда. И освен това, ако избере първото, след два дни ще му се наложи да прави същия избор. Би трябвало да вземе лесното решение.
	— Дано — каза Мелъни.
	Пристигнаха в Сакраменто малко преди седем. В този ранен час столицата на щата бе тиха. По широките булеварди само от време на време минаваше по някой камион или кола. Мелъни паркира близо до Капитол Билдинг. Прийст си сложи бейзболна шапка и натика косата си под нея. После прибави и слънчеви очила.
	— Ще ме чакаш тук — каза той. — Може би ще се забавя около два часа.
	Прийст заобиколи пресечката на Капитол Билдинг. Беше се надявал да намери наземен паркинг, но бе разочарован. Земята наоколо представляваше добре поддържана градина с прекрасни дървета. От двете страни на сградата имаше входове към подземен гараж. И на двата входа дежуреха пазачи в стъклени будки.
	Прийст се приближи към една от внушителните врати. Сградата бе отворена и на входа не пазеше никой. Той пристъпи навътре и влезе в огромно фоайе с мозаечен под.
	Свали очилата, които вътре изглеждаха подозрително, и слезе по стълбите в подземния етаж. Долу имаше кафе, където неколцина подранили работници се зареждаха с кофеин за деня. Мина покрай тях, придавайки си вид, сякаш тук му е мястото, и пое по коридор, който според него водеше към подземния гараж. Вече наближаваше края на коридора, когато вратата в дъното се отвори и вътре влезе дебел мъж в син блейзър. Зад него Прийст видя покривите на коли.
	Бинго!
	Той се вмъкна в гаража и се огледа. Беше почти празен. Имаше само няколко коли и вниманието на Прийст се насочи към една спортна и една полицейска. Не се виждаше жив човек.
	Той се скри зад спортната кола — оказа се додж дуранго. Оттук, надничайки през стъклата на колата, можеше да наблюдава входа за гаража. Другите коли, паркирани от двете страни на доджа, щяха да го пазят от погледите на новопристигащите.
	Зачака. _Това е последният им шанс. Все още има време да се преговаря и да се избегне катастрофата. Но ако сега нищо не стане… бу-ум._
	Ал Хънимун сигурно е работохолик, мислеше си Прийст, и ще дойде рано на работа. Обаче много неща можеха да се объркат. Хънимун можеше да реши да прекара работния си ден в резиденцията на губернатора. Може да се е разболял и днес да не дойде. Може да има работа във Вашингтон, може да пътува за Европа, жена му може да ражда.
	Прийст обаче не мислеше, че с него ще има и телохранител. Длъжността му не бе избирателна, той просто се назначаваше от губернатора. А дали не беше и с шофьор? Прийст нямаше представа. Това би могло да развали всичко.
	Всяка минута пристигаше по една кола. От скривалището си Прийст виждаше шофьорите им много добре. Не му се наложи да чака дълго. В седем и половина бавно влезе тъмносин линкълн континентал. Зад волана седеше чернокож мъж с бяла риза и вратовръзка. Беше Хънимун — Прийст го позна от снимките във вестниците.
	Линкълнът паркира близо до доджа. Прийст сложи очилата си, прекоси бързо гаража, отвори дясната врата на линкълна и седна на седалката, преди още Хънимун да си бе разкопчал колана. Насочи револвера към него и каза:
	— Излез от гаража.
	Хънимун втренчи поглед в него.
	— Кой, по дяволите, си ти?
	_Нафукан кучи син такъв, със скъп костюм, с игла на вратовръзката, въпросите тук задавам аз._
	Прийст опъна ударника с палец.
	— Аз съм оня откачалник, който ще ти пусне един куршум в главата, ако не направиш каквото ти казва. Карай!
	— Мамка му! — изруга Хънимун с чувство. — Мамка му!
	После отново запали двигателя и потегли.
	— Усмихни се на пазачите, като минават край тях, и карай бавно! — заповяда Прийст. — Само да се опиташ да му кажеш нещо, ще го убия.
	Хънимун не отговори. Намали, когато приближиха към будката, и за момент Прийст си помисли, че се кани да направи нещо. После видя часовия — чернокож мъж на средна възраст, с побеляла коса — и каза:
	— Ако искаш този брат да умре, карай, прави каквото си намислил.
	Хънимун изпсува с половин уста и мина покрай будката, без да спира.
	— Карай извън града! — каза му Прийст.
	Хънимун заобиколи Капитол Билдинг и се насочи на запад по широкия булевард, водещ към река Сакраменто.
	— Какво искаш? — попита той.
	Не се страхуваше, в гласа му само прозвуча нетърпелива нотка.
	Прийст с удоволствие би го застрелял. Това бе оня задник, прокарал проекта за язовира. Бе направил всичко възможно да съсипе живота на Прийст. И не чувстваше и капка съжаление. Изобщо не му пукаше. Един куршум в главата едва ли можеше да се смята за достатъчно наказание.
	Потискайки гнева си обаче, отвърна:
	— Искам да спася много хора от смърт.
	— Ти си от „Проклятие от рая“, нали?
	Прийст не отговори. Хънимун бе втренчил поглед в него. _Иска да запомни чертите ми_, каза си Прийст. _Умник такъв._
	— Гледай си шибания път — отвърна му той спокойно.
	Хънимун насочи поглед напред.
	Пресякоха моста. Прийст отново се обади:
	— Карай по I-80 за Сан Франциско.
	— Къде отиваме?
	— Ти специално не отиваш никъде.
	Хънимун излезе на магистралата.
	— Карай с осемдесет километра по дясната лента. Защо, по дяволите, не ни дадеш това, което искаме? — Прийст бе имал намерение да запази спокойствие, но арогантното поведение на Хънимун го вбесяваше. — Да не би да искаш земетресение, мамка му?
	Хънимун бе непробиваем.
	— Губернаторът не може да се поддава на изнудвания, това би трябвало да ти е ясно.
	— Можете да заобиколите този проблем — възрази Прийст. — Да си придадете вид, че и без това сте искали да замразите строителството.
	— Никой няма да ни повярва. Това би било политическо самоубийство за губернатора.
	— Друг път! Можете да премятате хората, както си искате. За какво са ви специалистите по тия неща тогава?
	— Аз съм най-добрият от тях, но не мога да правя чудеса. Работата стигна много високо. Не трябваше да въвличате Джон Трут в нея.
	Прийст гневно възрази:
	— Да, но никой не пожела да ни чуе, докато Джон Трут не се зае със случая!
	— Е, каквато и да е била причината, случаят е публично достояние и губернаторът не може да се поддаде. Ако го направи, Калифорния ще стане обект на изнудване от всеки откачалник с пушка в ръката и сачма в главата. Обаче ти можеш да се измъкнеш.
	_Копелето се опитва да ме убеди да се откажа!_
	Прийст каза:
	— Излез от първия изход и поемай обратно към града.
	Хънимун даде десен мигач и продължи да говори:
	— Никой не знае кои сте и къде живеете. Ако се откажете веднага, ще ви се размине. Нищо лошо не е станало. Но ако предизвикате още едно земетресение, всички институции на изпълнителната власт в Съединените щати ще се втурнат по петите ви и няма да се откажат, докато не ви намерят. Никой не може да се крие вечно.
	Прийст кипна.
	— Не ме заплашвай! — кресна той. — Аз съм този, у когото е шибаният пищов!
	— Не съм забравил. Опитвам се да измъкна и двама ни, преди да е пострадал, който и да било.
	По някакъв начин Хънимун бе взел инициативата в свои ръце. На Прийст му прилоша от отвращение.
	— Чуй ме хубавичко — каза му той. — От това има само един изход. Още днес излез с изявление. Повече никакви строежи на електростанции в Калифорния.
	— Не мога да го направя.
	— Спри колата.
	— На магистрала сме.
	— Спри колата, мамка ти!
	Хънимун намали и спря в банкета. Изкушението да стреля бе голямо, но Прийст го потисна.
	— Излез от колата!
	Хънимун се подчини.
	Прийст се настани зад волана.
	— Имаш време до полунощ да се вслушаш в гласа на разума — каза той и потегли.
	В огледалото видя как Хънимун се мъчи да спре минаващата кола, но тя продължи. Опита и на следващата, но пак не успя. Никой няма да му спре, каза си Прийст.
	Гледката на този едър мъж в скъп костюм и лъснати обувки, застанал в праха на банкета, мъчещ се да спре някоя кола, накара Прийст да изпита задоволство.
	Хънимун се отказа да маха на колите и тръгна пеш.
	Прийст се усмихна и навлезе в града.
	Мелъни го чакаше, където я бе оставил. Той спря линкълна до плимута, остави ключовете на контакта и седна до нея.
	— Какво стана? — попита го тя.
	Прийст поклати глава с отвращение.
	— Нищо — отвърна ядосано. — Само си загубих времето. Да се махаме оттук.
	Тя запали двигателя и потегли.


	Прийст отхвърли първото място, където го заведе Мелъни.
	Беше малко градче на брега на морето, на около осемдесет километра от Сан Франциско. Двамата спряха на ръба на скала, надвесила се над морето. Силният вятър разклати стария плимут. Прийст свали стъклото, за да улови мириса на море. Искаше му се да свали тежките си кубинки и да походи бос по плажа, усещайки влажния пясък между пръстите, но нямаше време.
	Мястото беше много открито. Камионът щеше да изпъква. Разстоянието до магистралата бе доста голямо, значи нямаше да могат да се изтеглят бързо. И най-важното — нямаше какво толкова да се разрушава. Само няколко къщи, скупчени около малко пристанище.
	Мелъни каза:
	— Понякога земетресението нанася най-големи щети на много километри от епицентъра.
	— Да, но не можеш да бъдеш сигурна в това — възрази Прийст.
	— Така е. Не можеш да бъдеш сигурен в нищо.
	— И все пак, за да срутиш един небостъргач, трябва да предизвикаш земетресение под него, прав ли съм?
	— Ако всички останали условия са равни, да.
	Продължиха на юг покрай зелените хълмове на окръг Марин и минаха по моста Голдън Гейт. Второто място на Мелъни се намираше в сърцето на града. Минаха покрай „Президио“ и парка Голдън Гейт и спряха недалеч от студентското градче на Калифорнийския университет.
	— Това е по-добре — каза Прийст веднага.
	Бяха заобиколени отвсякъде от административни сгради, домове, магазини и ресторанти.
	— Трус, чийто епицентър е тук, ще предизвика най-големи щети в пристанището за яхти — каза Мелъни.
	— Е как така? Че това е на километри оттук.
	— Цялата земя около морето е леко наклонена. Разположените отдолу утаечни наноси са накиснати във вода. Това усилва друсането. Докато земята тук вероятно е плътна и здрава. Освен това сградите наоколо изглеждат здрави. А повечето сгради оцеляват след земетресение. Тия, които се срутват, са правени от обикновена зидария без никаква арматура — това обикновено са евтини жилища за хора с ниски доходи — или бетонни съоръжения без противоземетръсни шайби.
	Това са само дрънканици, реши Прийст. Тя просто преиграва. _Земетресението си е земетресение, за бога! Никой не знае кое ще падне и кое не. А мен това изобщо не ме интересува, стига само нещо да пада._
	— Дай да видим някое друго място — каза той.
	Мелъни го насочи на юг по междущатски път 280.
	— Точно на мястото, където разседът Сан Андреас пресича път 101, има едно малко градче, наречено Фелиситас — каза тя.
	Пътуваха около двадесет минути. Малко остана да подминат изхода за Фелиситас.
	— Тука, тука — развика се Мелъни. — Не виждаш ли надписите?
	Прийст завъртя волана надясно и едва успя да влезе в изхода.
	— Не гледах — отвърна той.
	Изходът ги изведе на едно уширение, откъдето се виждаше целият град. Прийст спря колата и излезе. Фелиситас бе нарисуван в краката му като пощенска картичка. Главната им улица вървеше отляво надясно спрямо мястото, откъдето гледаше, обрамчена от ниски дървени магазини и офиси, а малкото коли бяха паркирани под наклон. Виждаше се и малка дървена църква с камбанария. На север и на юг от главната се простираше стройна мрежа от трилентови улици. Всички къщи бяха едноетажни. И от двете страни на града изходните улици се превръщаха в предмагистрални пътища и потъваха в полята извън него. Теренът на север от града бе разделен от чупките на рекичка, извиваща се през долината като пукнатина в стъкло. Далеч нататък, от изток на запад, вървеше идеално права, нанесена сякаш от ръката на чертожник, железопътна линия. Зад Прийст магистралата продължаваше нататък през виадукт, поддържан от високи бетонни колони.
	По склона на възвишението се спускаха шест наредени една до друга огромни яркосини тръби. Мушкаха се под магистралата, подминаваха града откъм западната му страна и изчезваха отвъд хоризонта, приличащи на гигантски ксилофон.
	— Какво, по дяволите, е това? — попита Прийст.
	Мелъни помисли малко и каза:
	— Мисля, че е газопровод.


	След това спираха още на едно място.
	След земетресението Прийст трябваше веднага да скрие вибратора. Единственото му оръжие бе заплахата за още земетресения. Трябваше да накара Хънимун и губернатора Робсън да разберат, че може да прави това дотогава, докато не ги накара да се съгласят. Затова най-важното нещо бе да скрие камиона много добре.
	Щеше да става все по-трудно и по-трудно да прекарва сеизмичния вибратор по пътищата, затова трябваше да го скрие на такова място, откъдето би могъл да предизвика трето земетресение, без да пътува надалеч.
	Мелъни го насочи към Трета улица, която вървеше успоредно с брега на огромното естествено пристанище, наречено залива Сан Франциско. Беше запусната индустриална зона. По улиците имаше ръждясали релси, фабрики с изпочупени прозорци и разкъртени врати, празни складови помещения и мрачни дворове, пълни с изхвърлени гуми, палети и изпочупени коли.
	— Това е добре — каза Прийст. — Само на половин час път е от Фелиситас и ми прилича на място, където никой не занича в работите на съседа си.
	По някои от сградите висяха надписи, оптимистично провъзгласяващи, че руината се продава. Мелъни, представяща се за секретарка на Прийст, позвъни на един от номерата от надписите и попита дали не могат да наемат някой от складовете, но да е евтино — да речем, не повече от петстотин долара на квадратен метър.
	Час по-късно при тях дотърча млад и енергичен агент по недвижимите имоти. Показа им порутен склад със стени от бетонови блокчета и пробит ламаринен покрив. Над него имаше потрошена табела, на която, както Мелъни прочете на глас, пишеше: „Млечни продукти Пърпетуа“. Мястото бе огромно и сеизмичният вибратор можеше спокойно да се вкара. Имаше също баня и малък офис с котлон, както и голям стар телевизор „Зенит“, оставен вероятно от предишния собственик.
	Прийст обясни на агента, че му трябва място, където да складира бъчви с вино за около месец. На човека обаче не му пукаше за какво Прийст се кани да използва мястото. Умираше от удоволствие, че ще вземе някой и друг долар от практически непродаваем имот. Обеща, че още утре ще се погрижи да пуснат тока и водата. Прийст му плати за четири седмици напред, използвайки част от скритите в старата китара резерви.
	Агентът изглеждаше така, сякаш лично е бил посетен от Дядо Коледа. Той даде ключовете на Мелъни, стисна ръцете им и хукна навън, преди Прийст да е променил решението си.
	Прийст и Мелъни се прибраха в долината Силвър Ривър.


	В четвъртък вечерта Джуди Мадъкс лежеше във ваната и си спомняше земетресението в Санта Роза, изплашило я толкова много, когато бе в първи клас. Спомените бяха така живи и ясни, сякаш всичко се бе случило вчера. Нямаше нищо по-ужасно от това изведнъж да разбереш, че земята под краката ти вече не е така здрава и непоклатима, а предателски смъртоносна. Понякога в моменти на спокойствие тя си представяше верижни автомобилни катастрофи, срутени мостове и сгради, пожари и наводнения, но нито едно от тези видения не бе толкова страшно, колкото споменът от собственото й изживяване, когато бе на шест години.
	Тя изми косата си и прати спомена дълбоко в съзнанието си. После събра една чанта багаж и в десет вечерта се върна в офицерския клуб.
	Командният пост беше тих, но атмосферата бе напрегната. Все още никой не знаеше със сигурност къде „Проклятие от рая“ се кани да предизвика земетресение. Но след като Рики Грейнджър отвлече Ал Хънимун от гаража, размахвайки пистолет под носа му, и го остави на I-80 извън града, всекиму стана ясно, че тези терористи са адски сериозни.
	В балната зала вече имаше над сто души. Командир беше Стюърт Клийвър — голямата клечка, която бе долетяла от Вашингтон във вторник вечерта. Въпреки заповедите на Хънимун, нямаше начин Бюрото да повери толкова важен случай на агент с по-нисък ранг. Джуди не искаше пълен контрол и не бе възразила нищо по въпроса. Но бе успяла да разбере, че нито Брайън Кинсайд, нито Марвин Хейс имат нещо общо с това.
	Титлата на Джуди беше _оперативен координатор_. Тя й осигуряваше необходимия й контрол. До нея бе Чарли Марш, оперативен координатор по извънредните положения, който командваше екипа за бързо реагиране, разположен в пълна бойна готовност в съседната стая. Чарли бе около четиридесет и пет годишен мъж с ниско подстригана от двете страни коса. Беше бивш военен, в превъзходна форма, колекционер на оръжие и не точно от типа на Джуди, но затова пък бе праволинеен и надежден и с него можеше да се работи.
	Между масите на тези два екипа бяха дали място на Майкъл Куъркъс и младите му сеизмолози, които седяха пред екраните и следяха за признаци на земетръсна дейност. Майкъл си бе отишъл у дома за около два часа — също както Джуди бе направила. Той се върна, облечен в чисти панталони в пясъчен цвят и черно поло, понесъл в ръка спортна чанта, явно готвейки се за дълъг престой.
	Докато разполагаше апаратурата и ги запознаваше с помощниците си, двамата размениха по някоя дума на общи теми. Отначало се държаха неловко един с друг, но скоро Джуди разбра, че той бързо превъзмогва чувството за вина от случката във вторник. Усещаше, че може би се налага да се поцупи ден-два, но бе много заета. Затова остави цялата тази работа дълбоко в съзнанието си. Сега се радваше, че Майкъл е около нея.
	Тъкмо се чудеше каква причина да измисли, за да го заговори, когато телефонът иззвъня. Тя го вдигна.
	— Джуди Мадъкс.
	Телефонистката каза:
	— Рики Грейнджър те търси.
	— Проследете разговора! — заповяда тя рязко.
	Само секунда щеше да отнеме на телефонистката да се обади на двадесет и четири часовата служба за сигурност към компанията „Пасифик Бел“. Махна към Клийвър и Марш, че и те трябва да слушат.
	— Готово — отвърна телефонистката. — Да те свържа ли или да го помоля да почака малко?
	— Свържи ме и запиши разговора. — Чу се изщракване. — Джуди Мадъкс — повтори тя.
	Мъжки глас каза:
	— Ти си умна, агент Мадъкс. Но дали си достатъчно умна, за да накараш губернатора да се вслуша в гласа на разума?
	Прозвуча й ядно, разочаровано. Джуди си представи мъж на около петдесет, слаб, лошо облечен, но който е свикнал да го слушат. Губи контрол над живота си и се опитва да си го изкара на нас, помисли тя. После каза:
	— С Рики Грейнджър ли разговарям?
	— Много добре знаеш с кого разговаряш. Защо ме принуждавате да правя още едно земетресение?
	— Да те принуждаваме? Искаш да заблудиш себе си, че това е нечия чужда грешка?
	Това като че ли го ядоса още повече.
	— Не съм аз този, който с всяка изминала година ползва все повече и повече електроенергия, — отвърна той. — На мен електростанции не ми трябват. Аз не ползвам електричество.
	— Така ли? Наистина? Тогава телефонът ти с какво работи? С пара?
	_Секта, която не използва електричество. Това може да се окаже някаква нишка._ Докато го дразнеше, се мъчеше да разбере какво означава това. _Но къде ли се намират?_
	— Не се ебавай с мен, Джуди. Ти си тази, която е загазила.
	До нея телефонът на Чарли иззвъня. Той грабна веднага слушалката и написа в бележника си с големи букви: „Обществен телефон — Оукланд — I-980 — I-580 — Тексако“.
	— Всички сме я загазили, Рики — каза тя, вече по-примирено.
	Чарли се приближи към картата, окачена на стената. Чу го да казва думата „пътни бариери“.
	— Гласът ти нещо се промени — каза с подозрение Грейнджър. — Какво стана?
	Джуди се почувства безпомощна. Не бе получавала специално обучение по водене на преговори. Всичко, което в момента я вълнуваше, бе как да го задържи по-дълго на телефона.
	— Изведнъж си представих каква катастрофа ще бъде, ако двамата с теб не стигнем до някакво споразумение — каза тя.
	Чуваше как Чарли дава заповеди с нисък, напрегнат глас:
	— Свържете се с Оукландския полицейски участък, шерифството на окръг Аламида и Калифорнийската пътна полиция.
	— Ти ме пързаляш нещо — каза Грейнджър. — Да не би вече да сте проследили разговора? Брей, много бързо! Опитваш се да ме задържиш на телефона, докато отрядът ви за бързо реагиране не ме спипа, нали? Имате много здраве! Имам сто и петдесет начина да се измъкна оттук.
	— Обаче само един от кашата, в която си се забъркал.
	— Минава полунощ — каза той. — Времето ви свърши. Сега ще ви друсна още едно земетресение и никой не може да ме спре.
	И затвори.
	Джуди тръшна слушалката на вилката.
	— Хайде да вървим, Чарли!
	Тя откачи портрета на Грейнджър от таблото в движение и изхвръкна навън. Хеликоптерът ги чакаше на плаца и витлата му вече се въртяха. Джуди скочи вътре, следвана плътно от Чарли.
	Докато излитаха, той си сложи слушалките и я подкани с жест да го последва.
	— Ще им отнеме не повече от двадесет минути да разположат бариерите — каза той. — Ако предположим, че кара с около деветдесет и пет, за да не го спрат за превишена скорост, той ще бъде някъде на около тридесет километра от мястото, откъдето се е обадил. Затова заповядах главните магистрали и пътища да се блокират в радиус от тридесет и пет километра.
	— Ами другите пътища?
	— Надяваме се, че му предстои дълъг път. Ако слезе от магистралата, губим го. Тук е една от най-натоварените пътни мрежи в Калифорния. Не можеш да я запушиш отвсякъде, та ако ще и цялата армия да ти дойде на помощ.


	Поемайки по I-80, Прийст чу чаткането на хеликоптерни витла и вдигна глава тъкмо навреме, за да го види как минава над тях по посока Оукланд.
	— Мамка му! — каза той. — Едва ли са за нас, а?
	— Казах ти — отвърна Мелъни. — Могат да проследят телефонен разговор почти мигновено.
	— Добре де, а какво могат да направят? Те не знаят накъде сме поели, след като сме излезли от бензиностанцията.
	— Сигурно ще блокират магистралата.
	— Коя по-точно? Деветстотин и осемдесета, осемстотин и осемдесета, петстотин и осемдесета или осемдесета? На север или на юг?
	— Може би всички. Знаеш какви са ченгетата, правят каквото си искат.
	— Мамка им! — изруга Прийст и настъпи педала.
	— Гледай да не те спрат за превишена скорост.
	— Добре де, добре. — Той отново вдигна крак от газта.
	— Не можем ли да слезем от магистралата?
	Той поклати глава.
	— Друг път за вкъщи няма. Има странични пътища, но те не могат да минат през залива. Най-многото, което можем да направим, е да се покрием някъде в Баркли и да спим в колата. Обаче нямаме време, трябва да се доберем до вкъщи, за да вземем сеизмичния вибратор. — Отново поклати глава. — Няма начин, трябва да рискуваме.
	Движението отслабна, щом оставиха Оукланд и Баркли зад себе си. Прийст се взираше в тъмнината отпред, готов да реагира на въртящи се светлини. Въздъхна от облекчение, когато се приближи към моста Каркинес. Минеха ли залива, вече можеха да използват второстепенни пътища. Може би щяха да пътуват цяла нощ, но щяха да бъдат извън опасност.
	Той бавно навлезе в разширението на плаца, където бяха подредени будките за плащане на таксата, търсейки някакви признаци от полицейска дейност. Работеше само една будка, но това бе нещо обичайно за късния час. Никакви сини светлини, никакви полицейски коли и никакви ченгета. Той спря до нея и бръкна в джобовете си за дребни.
	Когато вдигна поглед да плати, видя полицая.
	Сърцето му сякаш спря.
	Ченгето беше в будката, седнало зад касиера, и изненадано се взираше в Прийст.
	Касиерът взе парите на Прийст, но не включи зелената лампа.
	Полицаят бързо излезе от будката.
	— Мамка му! Ами сега?
	Прийст помисли дали да не се опита да избяга, но се отказа бързо. С това щеше просто да предизвика преследване, а неговият стар плимут не можеше да се надбягва с полицейските коли.
	— Добър вечер, господине — каза полицаят. — Моля ви, отбийте в дясната страна на пътя.
	Полицейската кола бе паркирана от другата страна на будките и затова не я бе видял. Той спря зад нея.
	Мелъни прошепна:
	— Какво ще правиш?
	— Опитай се да запазиш спокойствие.
	В колата чакаше още едно ченге. Когато видя, че Прийст спира зад него, то също излезе. И той бе облечен в бронирана жилетка. Първият полицай бавно се приближаваше откъм будката.
	Прийст отвори жабката и извади револвера, който тази сутрин бе откраднал от „Лос Аламос“.
	После излезе от колата.


	Само за няколко минути Джуди стигна до бензиностанцията, от която Грейнджър се бе обадил. Оукландската полиция реагира много бързо. Празното място в средата на паркинга бе обградено от четири коли, спрели с предниците навътре, с проблясващи сини и червени светлини, осветяващи пространството между тях. Хеликоптерът меко се приземи.
	Джуди изскочи навън. Посрещна я полицейски сержант.
	— Заведете ме при телефона.
	Той я откара вътре. Телефонът бе монтиран в един ъгъл близо до входа на тоалетната. Зад щанда имаше двама продавачи — чернокожа жена на средна възраст и бял млад мъж с обица на ухото. И двамата като че ли бяха изплашени. Джуди се обърна към сержанта:
	— Разпитахте ли ги?
	— Ами — отвърна той. — Само им казахме, че провеждаме рутинно претърсване.
	_Трябва да са ужасно тъпи, за да повярват_, помисли си Джуди, _с тези четири коли и хеликоптер на ФБР на паркинга._ Тя се представи и каза:
	— Забелязали ли сте някой да използва ей онзи телефон там — погледна часовника си — преди около петнадесет минути?
	Жената каза:
	— Много хора използват телефона.
	Джуди веднага разбра, че не обича ченгета.
	Обърна се към младия мъж:
	— Става въпрос за висок бял мъж, на около петдесет години.
	— Имаше такъв човек, да — отвърна той и се обърна към жената: — Не го ли видя? Приличаше на старо хипи.
	— Не съм го виждала — повтори тя упорито.
	Джуди извади компютърния портрет.
	— Този ли беше?
	Младият мъж разгледа снимката със съмнение.
	— Нямаше очила. Освен това косата му бе много дълга. Именно затова си помислих, че може да е хипи. — Погледна снимката още по-отблизо. — Но може все пак да е той.
	Жената впери немигащ поглед в портрета.
	— Чак сега си спомних — каза тя. — Май е той. Мургав тип, облечен в дънкова риза.
	— Наистина много ми помогнахте — каза Джуди с благодарност. — А сега един много важен въпрос. С каква кола беше?
	— Не погледнах — каза мъжът. — Знаете ли колко коли на ден минават оттук? А на това отгоре сега е тъмно.
	Джуди премести поглед върху жената, която тъжно поклати глава:
	— Скъпа, питаш не когото трябва. Не мога да различа форд от кадилак.
	Джуди не успя да скрие разочарованието си.
	— По дяволите! — изпусна се тя, но бързо се съвзе. — Благодаря ви много.
	Излезе навън.
	— Други свидетели? — попита тя сержанта.
	— Ами! Може би някои от клиентите вътре да са го видели, но отдавна вече са си отишли. Само тези двамата работят тук.
	Към нея се втурна Чарли Марш, притиснал мобифон към ухото си.
	— Открили са Грейнджър — каза той на Джуди. — Две ченгета от Калифорнийската пътна полиция са го спрели на касата при моста Каркинес.
	— Невероятно! — подскочи от радост Джуди. Тогава нещо в израза му й подсказа, че новината може да не е толкова добра, колкото й се стори. — Задържан ли е?
	— Не — каза Чарли. — Застрелял ги е. Били са с жилетки, но той ги е гръмнал в главата и е избягал.
	— Знаем ли каква марка е колата му?
	— Не. Касиерът в будката не е забелязал.
	Джуди не си даде труд да скрие отчаянието в гласа си:
	— Значи се е измъкнал по живо, по здраво?
	— Да.
	— А двамата полицаи?
	— Мъртви са.
	Полицейският сержант пребледня.
	— Бог да се смили над душите им — прошепна той.
	Джуди се извърна, побесняла от безсилен гняв.
	— И бог да ни помага да хванем Рики Грейнджър — каза тя с ясен глас. — Преди да е убил още някого.


>>	17.

	Дъбака бе свършил страхотна работа, за да заприлича сеизмичният вибратор на панаирна въртележка. Боядисаните във весели тонове платна на „Устата на дракона“ скриваха напълно масивната стоманена плоча, огромния двигател на вибратора, както и всички спомагателни резервоари, клапани и лостове, с които се управляваше машината.
	Подкарал съоръжението по пътищата в петък следобед към бреговата ивица, на Прийст непрекъснато му се налагаше да отвръща на закачливите подсвирквания на другите участници в движението, на усмивките им, на приятелските помахвалия.
	Пътната полиция не му обърна внимание.
	Мелъни седеше в кабината до него. Стар и Дъбака ги следваха в плимута. Рано вечерта пристигнаха във Фелиситас. Сеизмичният прозорец щеше да се отвори в седем и няколко минути. Времето бе подходящо — Прийст щеше да се измъква под прикритието на здрача. Освен това ФБР и полицията бяха под тревога вече осемнадесет часа — щяха да бъдат уморени, със забавени реакции. А можеше вече да си мислят, че всичко това е било напразно и земетресение няма да има.
	Той излезе от магистралата и спря. В края на изхода имаше бензиностанция и ресторант, където няколко семейства вечеряха. Хлапетата веднага се залепиха за прозорците, вперили погледи във въртележката. До ресторанта имаше малка ливадка и на нея пасяха пет-шест коня, а малко по-нататък — ниска стъклена сграда, вероятно някакъв офис. Пътят оттук до градчето бе обрамчен с къщи и освен тях, Прийст виждаше училище, както и още някаква малка дървена постройка, приличаща на баптистка църква.
	Мелъни каза:
	— Линията на разседа минава точно през главната им улица.
	— Как позна?
	— Погледни дърветата по тротоара. — От другата страна на улицата растяха големи и стари борове. — Боровете от западния край на улицата са с около метър и половина по-навътре, отколкото тия от източния.
	И наистина беше така — Прийст видя, че правата линия борове е прекъсната някъде към средата на улицата. На запад от разседа дърветата растяха в средата на тротоара, вместо на около метър и половина по към бордюра, както беше откъм източната му страна.
	Прийст включи радиото в камиона. Предаването на Джон Трут тъкмо започваше.
	— Идеално — каза Прийст.
	Водещият започна:
	— Вчера в Сакраменто бе отвлечен висш помощник на губернатора Майк Робсън. Похитителят причакал секретаря на кабинета Ал Хънимун в гаража на Капитол Билдинг, принудил го да излязат с колата извън града, където го изоставил на I-80.
	Прийст каза:
	— Забеляза ли, че не споменават „Проклятие от рая“? Знаят, че аз го направих. Обаче се опитват да го представят така, сякаш няма нищо общо с нас. Мислят си, че по този начин ще избегнат масовата паника. Губят си времето. След двадесет минути ще започне най-голямата паника, която Калифорния е виждала.
	— Чудесно! — отвърна Мелъни.
	Беше развълнувана, но стегната, зачервена, с блеснали от надежда и страх очи.
	Вътре в себе си обаче Прийст изпитваше съмнение. _Ще стане ли този път? Има само един начин да се разбере._
	Включи на скорост и заспуска камиона надолу.
	Отсечката от магистралата към града се виеше надолу по възвишението и се съединяваше със стария междуградски път, идващ от изток. Прийст сви по главната улица. Точно върху разседната линия имаше кафене и той спря на паркинга пред него. Плимутът закова до тях.
	— Иди да купиш нещо за хапване — каза Прийст на Мелъни — и се дръж естествено.
	Тя скочи от кабината и се запъти към кафенето.
	Прийст дръпна ръчната спирачка и щракна копчето, спускащо металната плоча на земята.
	Точно тогава от кафенето излезе униформено ченге.
	— Мамка му! — изруга Прийст.
	Ченгето носеше книжна кесия и бавно тръгна по паркинга. Сигурно бе спрял да вземе нещо за себе си и за колегата си, но къде им е колата? Прийст се огледа и видя покрива на полицейския автомобил, почти изцяло скрит зад един микробус. Затова не я бе видял веднага. Наруга се наум за невниманието си.
	Обаче бе твърде късно за самообвинения. Ченгето забеляза камиона, рязко смени посоката и спря под прозореца на Прийст.
	— Здравейте, как върви работата днес? — попита дружелюбно то. Беше високо и слабо момче малко над двадесет години, с русолява, късо подстригана коса.
	— Добре — отвърна Прийст. _Провинциални ченгета, те всички се държат така, сякаш са ти съседи._ — А при вас как е?
	— Знаете, че не можете да работите тук с тази въртележка без разрешение, нали?
	— Навсякъде едно и също — отвърна с безразличие Прийст. — Ние обаче сме тръгнали към Пизмо Бийч. Спряхме просто да пием по едно кафе като вас.
	— Добре. Приятен ден.
	— На вас също.
	Ченгето се отдалечи и Прийст поклати глава озадачено. _Ако знаеше кой съм, друже, щеше да се задавиш с това твое кафе._
	Той погледна през задното стъкло към датчиците на вибрационния механизъм отзад. Всичко светеше в зелено.
	Мелъни се върна.
	— Иди в колата при другите — каза й Прийст. — Идвам веднага.
	Той нагласи машината да включи вибратора по сигнал от дистанционното и скочи от кабината, оставяйки двигателя да работи.
	Мелъни и Стар седяха на задната седалка, колкото е възможно по-далеч една от друга. Държаха се вежливо, но не криеха враждебността си. Дъбака бе на волана. Прийст се настани до него и каза:
	— Карай горе на мястото, където спряхме преди малко.
	Дъбака потегли.
	Прийст включи радиото и го настрои на Джон Трут.
	— Седем и двадесет и пет вечерта, петък, а земетресението, с което ни заплаши терористичната група „Проклятие от рая“, не успя, слава богу. А кое е най-страшното нещо, случило се с вас? Обадете се веднага на Джон Трут и ни разкажете. Може да е нещо тъпо, като например мишка в хладилника, но може и да сте били жертва на обир. Споделете вашите мисли със света по предаването _Джон Трут на живо_ тази вечер.
	Прийст се обърна към Мелъни:
	— Обади му се по твоя мобифон.
	— Ами ако проследят разговора?
	— Това е радиостанция, а не шибаното ФБР. Не могат да проследяват разговори. Хайде, действай!
	— Добре. — Мелъни набра номера, който Джон Трут диктуваше в момента. — Дава заето.
	— Опитвай непрекъснато.
	— Този телефон може да набира автоматично.
	Дъбака спря колата горе и четиримата се вторачиха в града под тях. Прийст с тревога разгледа паркинга пред кафенето. Ченгетата още бяха там. Не искаше да включва вибратора, докато те са наблизо — някой от тях можеше да прояви присъствие на духа, да скочи в кабината и да угаси двигателя.
	— Тия скапани ченгета! — промърмори той под носа си. — Защо не отиват да ловят престъпници, ами се мотаят из кафенетата.
	— Не говори така — пошегува се Дъбака. — Да не тръгнат да ловят нас.
	— Ние не сме престъпници! — обърна се разярено Стар към него. — Ние спасяваме страната си.
	— Абсолютно права си — усмихна се Прийст.
	— Аз говоря сериозно — продължи тя. — След сто години хората ще кажат, че ние сме били разумните, а правителството е позволило Америка да бъде съсипана от замърсяването. Като дезертьорите от Първата световна война. Тогава са ги мразели, обаче днес всички твърдят, че са единствените, които не са били луди.
	— Това е истина — обади се Дъбака.
	Полицейската кола излезе от паркинга.
	— Свързах се! — възкликна Мелъни. — Свързах се с… Ало? Да, ще изчакам за Джон Трут?… Момчето, казва да изключите радиото… — Прийст се пресегна и го изключи. — Искам да говоря за земетресението — продължи Мелъни, отговаряйки на въпросите. — Обажда се… Мелинда… О, изчезна. Мамка му, малко остана да му кажа името си!
	— Нямаше да има никакво значение, сигурно има милиони Мелъни — отвърна Прийст. — Дай ми телефона.
	Тя му го подаде и Прийст го доближи до ухото си. Вървеше реклама на някакъв магазин в Сан Хосе. Той видя как полицейската кола се изкачи нагоре по пътя, мина покрай тях, излезе на магистралата и изчезна.
	Изведнъж в слушалката се чу:
	— А пък Мелинда иска да говори за заплахата от земетресение. Здравей, Мелинда, вече си в ефир с _Джон Трут на живо._
	Прийст отвърна:
	— Здравей, Джон, не се обажда Мелинда, а „Проклятие от рая“.
	Пауза. Когато Джон Трут проговори отново, в гласа му прозвуча тържествената нотка, с която съобщаваше само суперважни новини:
	— Приятелче, дано да не се шегуваш, защото ако се шегуваш, ще отидеш в затвора, нали знаеш?
	— Май ще отида в затвора, ако не се шегувам — отвърна Прийст.
	Трут не се засмя.
	— Защо ми се обаждаш?
	— Просто защото искаме този път всеки да разбере, че земетресението е предизвикано именно от нас.
	— Кога ще стане?
	— В следващите няколко минути.
	— Къде?
	— Не мога да ти кажа, защото ФБР ще ни хванат, но мога да ти съобщя нещо, което никой не би могъл да отгатне. Ще стане точно на път 101.


	Раджа Хан скочи на една маса в центъра на командния пост.
	— Млъкнете и слушайте! — изкрещя той.
	Всички усетиха тънката нотка на страх в гласа му и залага мигом утихна.
	— Един мъж, който твърди, че е от „Проклятие от рая“, в момента говори по _Джон Трут на живо_.
	Наоколо започнаха да задават въпроси в един глас и Джуди скочи на крака.
	— Тихо! — викна тя. — Раджа, какво казва?
	Карл Теобалд, който веднага прилепи ухо до едно малко радио, отговори на въпроса й:
	— Току-що каза, че след няколко минути на път 101 щяло да има земетресение.
	— Браво, Карл! Усили звука. — Джуди рязко се извърна. — Майкъл, това е някое от местата под наблюдение, нали?
	— Ами — отвърна той, — изглежда, не съм познал!
	— Тогава опитай се да познаеш отново! Виж дали можеш да разбереш къде са!
	— Добре, добре — каза Карл. — Само недей да крещиш.
	Той седна зад компютъра и хвана мишката.
	Откъм Карл Теобалд се чу глас от радиото:
	— Ето го отново.
	От компютъра на Майкъл долетя някакъв тревожен сигнал.
	— Какво е това? Трус ли? — попита напрегнато Джуди.
	Майкъл трескаво щракаше с мишката.
	— Чакай малко, тъкмо излиза на екрана… Не, не е трус. Сеизмичен вибратор е.
	Джуди надникна през рамото му. На екрана се виждаше същата конфигурация от същите линии, които той й бе показал в събота.
	— Къде става това? Дай ми бързо мястото?
	— Точно това правя! — рязко отвърна той. — С крещенето си няма да накараш компютъра да работи по-бързо.
	Как можеше да бъде толкова докачлив в такъв момент?
	— Защо тогава няма земетресение? Значи номерът им няма да стане!
	— В долината Оуънс също не се е получило от пръв път.
	— Не знаех това.
	— Добре, стига, ето ти координатите.
	Джуди и Чарли Марш се хвърлиха към картата на стената. Майкъл им продиктува координатите.
	— Ето! — викна Джуди тържествуващо. — Точно на път 101, на юг от Сан Франциско. Някакво градче на име Фелиситас. Карл, свържи се с местната полиция. Раджа, уведоми пътната полиция. Чарли, идвам с теб в хеликоптера.
	— Местоположението не е точно определено — предупреди ги Майкъл. — Вибраторът може да се намира в радиус от километър и половина от тези координати.
	— Как можем да стесним този кръг?
	— Ако огледам терена, мога да открия разседната линия.
	— Тогава идвай с нас на хеликоптера! Сложи си и една бронирана жилетка! Хайде, бързо!


	— Не става! — каза Прийст, мъчейки се да скрие тревогата в гласа си.
	Мелъни отвърна:
	— И в долината Оуънс не стана от раз, не помниш ли? Трябва да мръднем камиона и отново да опитаме.
	— По дяволите, дано да имаме време — каза Прийст. — Карай, Дъбак! Давай бързо при камиона!
	Дъбака включи на скорост и подгони старата кола надолу.
	Прийст се извърна и надвика шума от двигателя:
	— Къде мислиш, че трябва да го закараме?
	— Почти точно срещу кафенето има една странична уличка. Влез в нея и мини някъде около триста и петдесет — четиристотин метра. Разседната линия пак ще бъде точно под теб.
	— Добре.
	Дъбака закова колата пред кафенето. Прийст изхвръкна веднага от нея. Дебела жена на средна възраст се изпречи на пътя му.
	— Чухте ли този шум? — попита го тя. — Май че идваше от вашия камион. Направо щеше да ми спука тъпанчетата!
	— Махай се от пътя ми или ще спукам тъпата ти тиква! — отвърна й Прийст и скочи в камиона.
	Вдигна плочата, включи на скорост и потегли. С рев изхвръкна на улицата, без да се оглежда, и едно комби със свирещи гуми едва успя да закове. Огромните гуми минаха на косъм от бронята му, шофьорът се скова от страх и чак когато камионът вече се бе скрил в уличката, клаксонът му писна възмутено.
	Прийст измина около четиристотин метра и спря пред спретната едноетажна къща с ограден двор. През оградата се подаде рошавата муцуна на малък пес и яростно го залая. С трескава бързина той отново свали плочата и провери показанията на уредите. После превключи на дистанционно управление и се върна в плимута.
	Със свирещи гуми Дъбака направи обратен завой и бясно подкара нагоре. Докато се носеха по главната, Прийст забеляза, че действията им започнаха да привличат вниманието на хората. Забелязаха ги едно семейство с пазарски чанти в ръка, две хлапета с планински бегачи и трима дебели мъже, излезли от кръчмата да видят какво става.
	Стигнаха до края на главната и поеха нагоре.
	— Стига, достатъчно сме далеч — каза Прийст.
	Дъбака спря, а Прийст натисна копчето на дистанционното.
	Шест пресечки по-надолу вибраторът заработи.
	С треперещ глас Стар запита:
	— Тук в безопасност ли сме?
	Всички обаче мълчаха и не помръдваха, очаквайки с трепет земетресението.
	Вибраторът работи тридесет секунди и спря.
	— В абсолютна безопасност — каза Прийст.
	Дъбака изпъшка:
	— Не става, Прийст, мамка му!
	— Така стана и първия път — отчаяно извика Прийст. — И сега ще стане!
	Мелъни каза:
	— Знаеш ли какво мисля? Земята тук е твърде мека. Градът е твърде близо до реката. Меките и влажни почви поглъщат вибрациите.
	Прийст се обърна разярено към нея:
	— А кой ми обясняваше вчера, че най-големите разрушения се получавали във влажни почви?
	— Казах, че сгради, построени на влажни почви, са най-лесно уязвими, защото земята под тях се люлее повече. Обаче за разпространението на ударните вълни най-добра е скалата.
	— Спести ми проклетата си лекция! — викна Прийст, — по-добре кажи къде да опитаме пак.
	Тя посочи нагоре към възвишението.
	— Там, където излязохме от магистралата. Не е точно над разседната линия, но отдолу май е скала.
	Дъбака погледна въпросително Прийст.
	— Карай обратно към камиона! Бързо!
	Отново се понесоха по главната и този път ги видяха още хора. С поднасяща задница Дъбака се вмъкна в страничната уличка и секунда след това спирачките на плимута изскърцаха до сеизмичния вибратор. Прийст скочи в кабината, вдигна плочата и потегли с пълна газ.
	Камионът се повлече с отчайващо бавна скорост през града и се закатери по завоите.
	Прийст още не бе стигнал горе, когато от следващия завой изхвръкна същата полицейска кола, която бяха видели по-рано, и с проблясващи буркани и виеща сирена се понесе стремглаво надолу към града.
	Накрая камионът се качи до мястото, където Прийст бе спрял за пръв път и бе казал, че е идеално. Той го паркира точно срещу ресторанта и за трети път свали плочата на вибратора.
	Зад себе си видя плимута, а отдолу с бясна скорост се връщаше виещата полицейска кола. Вдигна поглед и далеч в небето забеляза движещия се насам хеликоптер.
	Нямаше време да се махне от камиона и да действа с дистанционното. Трябваше да включи вибратора оттук, седнал в кабината.
	Сложи ръка на лоста, поколеба се за миг, после го дръпна.


	От хеликоптера Фелиситас приличаше на заспал град.
	Вечерта бе чиста и ясна. Джуди виждаше главната улица и уличките около нея, дърветата из дворовете и колите, но не забелязваше никакво движение. Един мъж поливаше цветята си, но бе толкова неподвижен, че приличаше на статуя; една жена с голяма сламена шапка стоеше, без да помръдне, на тротоара; три момиченца на ъгъла между две улици бяха замръзнали по местата си; две момчета бяха спрели велосипедите си в средата на улицата.
	Движението по магистралата, минаваща покрай града над елегантен виадукт, обаче не спираше. Освен обичайната бъркотия от автомобили и камиони, тя видя две полицейски коли, носещи се към градчето, откликващи, както предположи, на молбата й.
	В градчето обаче никой не помръдваше.
	След секунда се досети какво става.
	Те се ослушваха.
	Ревът от хеликоптера й пречеше да долови онова, което те чуваха, но на нея й стана ясно какво е то. Сеизмичният вибратор.
	Но къде беше той?
	Хеликоптерът летеше достатъчно ниско, за да може да различи марките на колите, паркирани по главната улица, но камион, достатъчно голям, за да бъде сеизмичен вибратор, не се виждаше. А нито едно от дърветата по улиците не можеше да скрие толкова голям камион.
	— Виждаш ли линията на разседа? — попита тя Майкъл в слушалките.
	— Да. — Той гледаше в една карта и я сравняваше с терена долу. — Пресича железопътната линия, магистралата и газопровода. Боже всемогъщи, доста щети ще има!
	— Но къде е вибраторът?
	— Това там на склона какво е?
	Джуди проследи протегнатия напред показалец. Над града, близо до магистралата, видя малка групичка сгради — някакъв ресторант, административно здание, цялото от стъкло, и някакво дървено съоръжение, вероятно параклис. На пътя до ресторанта бяха спрели ръждивокафява кола от онези мощни чудовища, които се произвеждаха през седемдесетте, полицейска кола, която тъкмо спираше зад нея, и голям камион, боядисан целият в ярки цветове и изрисуван с чудовища и дракони. Успя да различи буквите: „Устата на дракона“.
	— Това е панаирджийска въртележка — каза тя.
	— Или маскировка — предположи Майкъл. — Размерът му е горе-долу колкото на сеизмичен вибратор.
	— Божичко, обзалагам се, че си прав! — каза тя. — Чарли, чуваш ли ме?
	Чарли Марш беше до пилота. Зад гърба на Джуди и Майкъл седяха шестима души от екипа му за бързо реагиране, въоръжени с късоцевни автомати МР-5. Останалата част от групата бързаха насам по магистралата, натоварени в брониран камион — техния подвижен оперативен център.
	— Чувам те — отвърна Чарли. — Пилот, можеш ли да ни свалиш там, до оная въртележка?
	— Малко неудобно е — отвърна пилотът. — Склоновете са стръмни и пътят не е достатъчно широк. Най-добре е да кацна на паркинга на ресторанта.
	— Давай! — каза Чарли.
	— Няма да има земетресение, нали? — попита пилотът.
	Никой не му отговори.
	Докато хеликоптерът бавно слизаше надолу, от кабината на камиона изскочи човешка фигура и Джуди впери поглед в нея. Видя висок слаб мъж с дълга тъмна коса и моментално разбра, че това е врагът й. Той вдигна поглед към хеликоптера и на Джуди й се стори, че се взира в нея. Беше твърде далеч, за да може да види лицето му, но бе сигурна, че това е Грейнджър.
	_Стой там, кучи сине, идвам да те пипна._
	Хеликоптерът слизаше.
	Джуди разбра, че в следващите няколко секунди тя и всички останали може да умрат.
	Точно когато хеликоптерът докосна земята, се чу шум, като че ли предвещаваш края на света.


	Грохотът бе толкова силен, че заглуши трясъка от вибратора и чаткането на хеликоптерните витла.
	Земята сякаш се вдигна нагоре и удари Прийст като с юмрук. Беше слязъл от камиона и гледаше кацането на хеликоптера, мислейки, че вибраторът бие земята напразно, че планът му е пропаднал, че сега ще го арестуват и ще го хвърлят в затвора. В следващата секунда вече лежеше на земята по корем, ударен сякаш от Майк Тайсън.
	Претърколи се по гръб, мъчейки се да поеме дъх, и видя как дърветата се огъват наляво и надясно, духани сякаш от ураган.
	Веднага след това дойде просветлението — номерът пак стана! Той отново бе предизвикал земетресение!
	_Да!_
	И бе посред него.
	После се уплаши за живота си.
	Въздухът звънтеше от пронизителен грохот, сякаш друсаха камъни в метална кофа. Той успя да се вдигне на колене, но земята под него не мируваше и когато се опита да застане на крака, пак падна по корем.
	_Ох, мамка му, ще си отида като едното чудо!_
	Пак се претърколи и успя да се задържи седнал.
	Чу звук, сякаш се чупеха хиляди стъкла. Извръщайки поглед надясно, видя, че всъщност точно това става. Стъклените стени на административната сграда се чупеха едновременно и към земята сякаш изведнъж рукна блестящ водопад от милиони парчета стъкла.
	_А` така!_
	Баптистката църква малко по-нататък бе паднала на една страна. Беше паянтова дървена конструкция и тънките й стени бяха паднали на земята, вдигайки облаци прах, а в средата на руините остана да стърчи само масивният дъбов олтар.
	_Успях! Успях!_
	Прозорците на ресторанта също се счупиха и пронизителните писъци на ужасените деца процепиха въздуха. Единият ъгъл на покрива хлътна, задържа се за миг и падна върху пет-шест деца, смазвайки ги заедно с масата им. Останалите посетители се надигнаха като вълна и се втурнаха към вече обезстъклената витрина, а зад тях започна да се срутва и останалата част от покрива.
	Въздухът се изпълни с характерната миризма на бензин. _Трусът е разкъсал резервоарите на бензиностанцията_, помисли си Прийст. Той погледна натам и видя, че целият плац на бензиностанцията е залят в море от бензин. Откъм пътя се носеше мотоциклетист, който едва удържаше мотора, залитайки на една, ту на друга страна — накрая като че ли се отказа, падна от него, а машината се хлъзна по бетона, от желязото изхвръкнаха искри, бензинът пламна с гръмко _буф_ и само след част от секундата целият плац бе в пламъци.
	_Исусе Христе!_
	Пожарът бе застрашително близо до плимута. Виждаше как колата се люлее нагоре-надолу и ужасеното лице на Дъбака, седнал зад волана.
	Никога не бе виждал Дъбака изплашен.
	Конете от поляната до ресторанта изхвръкнаха през счупената ограда и с отворени уста и ужасени очи се спуснаха в галоп по пътя право към Прийст. Той нямаше време да се отмести и само покри главата си с ръце. Животните профучаха от двете му страни.
	Долу, в града, камбаната отчаяно биеше.


	Хеликоптерът се вдигна секунда след като бе докоснал земята. Джуди видя как теренът долу се разлюля като желе по торта. После изведнъж потъна надолу, тъй като машината бързо набираше височина. Погледът й попадна на стъклената сграда, която в миг, пред очите й, се превърна в нещо като блестяща вълна, разливаща се в кръг около конструкцията. Видя мотоциклета да се разбива в бензиностанцията и ахна, когато горивото се подпали и пламъците погълнаха падналия човек.
	Хеликоптерът се изви и гледката пред нея се промени. Сега гледаше към равна като тепсия долина. Далеч нататък през полето се носеше товарен влак. Отначало си помисли, че нищо му няма, но после забеляза, че скоростта му стремглаво намалява. Бе излязъл от релсите и докато Джуди с ужас се взираше нататък, локомотивът заора в нивите около линията. Натоварените вагони се извиха зад него като змия, блъскайки се и катерейки се един върху друг. После хеликоптерът отново се изви, продължавайки да набира височина.
	Сега Джуди виждаше цялото градче. Гледката бе ужасяваща. Изпаднали в паника хора търчаха из улиците с отворена уста, опитвайки се да избягат, докато къщите се рушаха, стените се разцепваха, прозорците избухваха в дъжд от стъкла, покривите се килваха на една страна и се стоварваха върху спретнати дворове или смазваха колите в алеите. Главната улица бе в пламъци и в същото време наводнена. По улиците бяха спрели наблъскани една в друга коли. Проблесна нещо като светкавица, после още една и Джуди разбра, че електропроводите се късат.
	Машината продължаваше да набира височина и пред погледа им се появи магистралата. Джуди притисна устата си с ръка, като видя, че една от колоните на виадукта се е пречупила, пътното платно виси надолу и част от него стърчи във въздуха. Поне по десетина коли бяха спрели от двете страни на скъсаното платно и някои от тях горяха. Но касапницата далеч не бе свършила. Докато Джуди гледаше натам, към пропастта се понесе голям стар шевролет, плъзна се встрани, докато водачът напразно се опитваше да спре. Чак в хеликоптера се чу отчаяният писък на шофьора му, млад мъж, като разбра, че му предстои да умре. Колата се запремята във въздуха неестествено бавно, описа идеална дъга и накрая се стовари в една къща, избухна в пламъци и подпали цялата сграда.
	Джуди се наведе и зарови лице в шепите си. Беше ужасно за гледане. Спомни си, че е агент от ФБР и си наложи отново да отвори очи.
	Забеляза, че колите вече започват да намаляват по-отдалеч и не падаха. Обаче двата полицейски автомобила и групата за бързо реагиране не можеха да дойдат по магистралата.
	Внезапен порив на вятъра издуха встрани черния дим, издигащ се над бензиностанцията, и Джуди видя мъжа, за когото смяташе, че е Рики Грейнджър.
	_Ти направи това. Ти изби тези хора. Ти, лайно такова! Ще те тикна в пандиза, пък ако ще това да е последното нещо, което ще направя в живота си!_
	Грейнджър с усилие се задържа на крака и хукна към кафявата кола, викайки и жестикулирайки на хората в нея.
	Полицейският автомобил бе спрял точно зад тях, но ченгетата много бавно действаха.
	Джуди разбра, че терористите ще избягат.
	Чарли, изглежда, стигна до същото заключение, защото ревна на пилота:
	— Слизай долу, пилот!
	— Ти да не си полудял? — викна оня в отговор.
	— Ей онези хора сториха всичко това! — извика Джуди, сочейки през рамото му. — Те предизвикаха тази касапница и сега се опитват да се измъкнат!
	— Мамка му! — изсъска пилотът и започна да снижава машината.


	С два скока Прийст се озова до плимута и викна през отворения прозорец:
	— Да се махаме оттук!
	— Добре, но накъде да карам? — извика Дъбака в отговор.
	Прийст посочи към пътя, водещ в градчето.
	— Хващаш по тази отсечка, но вместо да поемеш към главната, ще свърнеш надясно по стария междуградски път. Той води към Сан Франциско, проверил съм.
	— Добре!
	Прийст видя ченгетата да излизат бавно от полицейската кола.
	Скочи в камиона, бързо вдигна плочата и потегли, яростно въртейки огромния волан. Дъбака зад него направи стремителен обратен завой и се стрелна надолу по пътя. Прийст обръщаше големия камион по-бавно.
	Едно от ченгетата бе застанало в средата на пътя и бе насочило пистолета си към камиона. Беше слабият младеж, който бе пожелал на Прийст приятен ден. Сега хлапето извика:
	— Полиция! Спрете!
	Прийст караше право към него.
	Ченгето стреля напосоки и се хвърли встрани от пътя на камиона.
	Пътят пред него заобикаляше градчето откъм изток, избягвайки най-големите разрушения, които бяха по към центъра. Само веднъж на Прийст му се наложи да заобикаля един-два смачкани автомобила пред разрушената административна сграда, но след това пътят се изчисти. Камионът набра скорост.
	_Ще успеем!_
	Тогава хеликоптерът на ФБР кацна на пътя на около половин километър по-нататък.
	_Мамка му!_
	Прийст видя как плимутът рязко спира.
	_Окей, задници, изпросихте си го!_
	Прийст настъпи газта до дупка.
	От хеликоптера започнаха бързо да излизат агенти в бронирани жилетки и въоръжени до зъби, се пръскаха около пътя.
	Камионът се спускаше надолу по наклона и набирайки бързо скорост, профуча покрай спрелия плимут. Прийст махна от отворения прозорец и викна:
	— Карай след мен! — надявайки се, че Дъбака ще схване какво се иска от него.
	Видя от хеликоптера да слиза Джуди Мадъкс. Стройното й тяло бе скрито от бронирана жилетка, а в ръцете си държеше пушка. Тя изтича встрани и се скри зад един телеграфен стълб. След нея излезе някакъв мъж и Прийст позна съпруга на Мелъни — Майкъл.
	Хвърли поглед в огледалото. Дъбака караше плътно зад него и не можеше да бъде улучен. Не бе забравил всичко, откакто бе избягал от морската пехота.
	На около стотина метра зад плимута, бързо набирайки скорост като синя светкавица, летеше полицейската кола.
	Камионът на Прийст бе на около двадесет метра от агентите, насочен право към хеликоптера.
	Един от агентите се изправи и насочи късоцевния си автомат в камиона.
	_Исусе Христе, дано само да нямат гранатомети._
	Хеликоптерът започна да се вдига от земята.


	Джуди изруга. Пилотът, не разбрал или не пожелал да се подчини, бе кацнал твърде близо до приближаващите се коли. Нямаше никакво време агентите да се изсипят навън и да заемат позиции, преди камионът да връхлети върху тях.
	Майкъл притичваше отстрани на пътя.
	— Лягай долу! — викна му Джуди.
	Видя как шофьорът на камиона навежда глава зад таблото, тъй като един от агентите откри огън по него с автомата си. Предното стъкло стана на паяжина и по калниците се появиха дупки, но камионът не спря.
	Тя припряно вдигна своята М870 с пет патрона и стреля, мъчейки се да улучи гумите, но от бързане не можа да се прицели и изстрелът отиде нахалост.
	В следващата секунда камионът се изравни с нея. Огънят веднага бе прекратен — агентите се страхуваха да не се улучат едни други.
	Хеликоптерът вече очистваше пътя, но за свой ужас Джуди разбра, че пилотът е закъснял със стотна от секундата. Таванът на кабината перна единия плаз на шейната. Машината се килна на една страна.
	Камионът отфуча нататък незасегнат, следван плътно от кафявия плимут.
	Джуди стреля напосоки след отдалечаващите се коли.
	_Изтървахме ги!_
	Хеликоптерът като че ли се поколеба, килнат силно на една страна, увисна нерешително във въздуха за миг, докато пилотът трескаво се опитваше да възстанови равновесието, после едното му витло докосна земята.
	— О, не! — извика Джуди отчаяно. — О, не-е!
	Опашката на машината рязко отскочи встрани и нагоре. Джуди за миг зърна изкривеното от напрежение лице на пилота, отчаяно борещ се да изправи машината. После изведнъж хеликоптерът килна нос надолу и с все сила го заби в средата на пътя. Чу се силен трясък на разкъсващ се метал, последван веднага от звъна на счупено стъкло. За миг машината застина, опряна на носа си, после бавно започна да пада настрани.
	Хвърчащата насам полицейска кола, носеща се най-малко със сто и шестдесет километра в час, отчаяно се опита да спре, не можа, извъртя се и се заби право в току-що падналия хеликоптер.
	Разнесе се оглушителен взрив и двете машини пламнаха.


	Прийст видя катастрофата в огледалата и нададе победен вик. Сега ФБР не можеше да му направи нищо — нямаха хеликоптер, нямаха кола. Следващите няколко минути щяха да се опитват трескаво да спасят ченгетата и пилота, в случай, разбира се, че още са живи. Докато някой от тях се сети да вземе кола от някоя къща, Прийст щеше да бъде на километри оттук. Без да вдига крак от газта, той изби напуканото като паяжина стъкло навън.
	_Боже господи, май успяхме!_
	Зад него плимутът се носеше малко странно и след миг той се сети, че вероятно имат спукана гума. Колата все още следваше плътно камиона, затова гумата сигурно бе задна. Дъбака можеше да изкара още някой и друг километър така.
	Стигнаха кръстопътя. Тук се бяха сблъскали три коли — малък микробус тойота със седалка за бебе отзад, очукан пикап додж и стар бял кадилак. Прийст ги огледа отдалеч. Нито един от тях май не бе пострадал много, а двигателят на микробуса още работеше. Шофьорите не се виждаха никакви. Сигурно са хукнали да търсят телефон.
	Той ги заобиколи и свърна надясно, обръщайки гръб на града. Бяха вече най-малко на два километра от групата на ФБР. Мина му през ума, че могат да се позабавят за минута-две. Спря и слезе от камиона.
	Плимутът закова зад него и Дъбака изхвръкна навън.
	— Акцията е успешно завършена, генерале! — стегнато рапортува той. — В армията никога не съм виждал такова нещо!
	Прийст го плесна по козируващата длан.
	— Трябва да се омитаме от бойното поле.
	Стар и Мелъни също излязоха от колата. Бузите на Мелъни пламтяха, сякаш бе сексуално възбудена.
	— Божичко, направихме го, успяхме! — развика се тя.
	Стар се наведе и повърна на банкета.


	Чарли Марш говореше в мобифона:
	— Пилотът е мъртъв, а също и двама от местните полицаи. На път 101 е адска бъркотия, трябва да се затвори. Тук, във Фелиситас, има катастрофи, пожари, наводнения, спукан газопровод и дерайлирал влак. Трябва да се обадите в отдел „Борба с кризисни ситуации“.
	Джуди му подсказа с жест, че иска да говори.
	Той кимна и каза:
	— Дай някой от хората на Джуди.
	После й подаде телефона.
	— Джуди се обажда, с кого говоря? — каза припряно тя.
	— С Карл. Как си, по дяволите?
	— Добре съм, но се изяждам от яд, че изтървахме ония типове. Предупреди всички да търсят две превозни средства. Едното от тях е камион с изрисувани по него червени и жълти дракони, прилича на панаирджийска въртележка. Другото е кафяв плимут баракуда, двадесет и пет — тридесет годишен. Изпрати друг хеликоптер и му кажи да ги търси над всички пътища, излизащи от Фелиситас. — Вдигна поглед към небето. — Почти е тъмно, но въпреки това направи го. Всяко от гореописаните превозни средства трябва да бъде спряно, а водачите му — разпитани.
	— И ако някой от тях съвпада с описанието на Грейнджър?…
	— Вкарваш го вътре и го заковаваш за пода, докато се върна.
	— А ти какво ще правиш?
	— Сигурно ще взема някоя кола оттук и ще се върна в офиса. Трябва някак си… — Млъкна за миг, потискайки вълната на умора и отчаяние. — Трябва някак си да спрем това.


	— Още нищо не е свършено — каза Прийст. — След по-малко от час всяко ченге в Калифорния ще гледа за панаирджийска въртележка, наречена „Устата на дракона“. — Той се обърна към Дъбака: — За колко време можем да свалим тези платна?
	— За няколко минути, ако имаме подръка здрави чукове.
	— В камиона има комплект инструменти.
	Двамата с него се заеха да свалят панаирджийските платна и да ти хвърлят през една ограда.
	— Какво, по дяволите, смяташ да кажеш на Боунс? — попита Дъбака, без да прекъсва работата си.
	— Ще измисля нещо.
	Мелъни помагаше, но Стар стоеше с гръб към тях, облегната на багажника на плимута. Плачеше. _Ще ми създаде проблеми_, каза си Прийст, но нямаше време да я утешава.
	Свършили с камиона, те се отдръпнаха назад и го огледаха.
	— Това проклето нещо изглежда пак като сеизмичен вибратор — каза Дъбака.
	— Знам — отвърна Прийст. — Нищо повече не можем да направим. Стъмва се, нямаме много път и всеки полицай в радиус от петдесет километра ще бъде мобилизиран в спасителните работи. Просто се надявам на късмет. Хайде да се измитаме. Викай Стар.
	— Първо трябва да сменя гумата.
	— Не се мъчи — каза Прийст. — Трябва и без това да се отървем от плимута. ФБР го видя и ще го търсят. — Той посочи към кръстопътя. — Там видях три коли. Иди и си избери една.
	Дъбака се спусна натам.
	Стар погледна Прийст с укор в очите.
	— Не мога да повярвам, че ние го направихме — каза тя скръбно. — Колко народ избихме?
	— Нямахме избор — каза той сърдито. — Ти сама си ми казвала, че би направила всичко, за да спасиш комуната, не си ли спомняш?
	— Но ти си така спокоен! Толкова хора загинали, толкова хора без дом и семейства, не те ли боли?
	— Естествено, че ме боли.
	— А тя — кимна Стар към Мелъни. — Виж лицето й. Цъфти. Божичко, на нея май й харесва!
	— Стар, ще говорим по-късно за това, става ли?
	Тя поклати глава изумено.
	— Прекарала съм двадесет и пет години с теб и пак не съм могла да те опозная.
	Дъбака се върна — зад волана на тойотата.
	— Нищо й няма, само дето е малко поочукана.
	Прийст каза на Стар:
	— Отивай с него.
	Тя дълго се колеба, после влезе в колата.
	Дъбака потегли, заобиколи камиона и изчезна напред.
	— Качвай се — подкани Прийст Мелъни.
	Седна зад волана на сеизмичния вибратор и върна назад до кръстопътя. Слязоха да огледат останалите две коли. На Прийст му хареса кадилакът. Багажникът му бе смачкан малко, но предницата му бе съвсем здрава и ключовете бяха на контакта.
	— Карай подир мен с кадилака! — нареди той.
	Тя влезе в колата и врътна ключа. Колата запали от раз. Мелъни вдигна поглед към Прийст.
	— Къде да карам?
	— Склада на „Млечни продукти Пърпетуа“.
	— Окей.
	— Дай ми телефона си.
	— На кого ще се обаждаш? Не на ФБР, надявам се?
	— Не, на радиостанцията.
	Тя му го подаде.
	Тъкмо се канеха да тръгват, когато отдалеч долетя силна експлозия. Прийст се обърна назад и видя как в небето над Фелиситас се издига оранжевочервен огнен език.
	Мелъни прошепна:
	— Леле-е! Какво беше това?
	— Май газопроводът току-що пламна — отвърна Прийст. — Ето на това му викам аз хубав фойерверк.


	Майкъл Куъркъс седеше на туфа трева встрани от пътя с безпомощен вид.
	Джуди се приближи до него.
	— Стани — каза тя. — Стегни се. Всеки ден умират хора.
	— Знам — отвърна той. — Не е от смъртта, макар че имаше много от нея. Нещо друго ме тревожи.
	— Какво е то?
	— Видя ли кой беше в колата?
	— В плимута ли? Караше го някакъв чернокож.
	— А отзад?
	— Никого не видях.
	— Аз пък видях. Имаше една жена.
	— Позна ли я?
	— И още как — отвърна той. — Беше жена ми.


	Минаха двадесет минути, докато Прийст успее да се свърже с Джон Трут. Когато най-накрая чу, че телефонът от другата страна звъни, той вече влизаше в покрайнините на Сан Франциско.
	Предаването още продължаваше. Прийст каза, че е от „Проклятие от рая“ и веднага го свързаха.
	— Направихте ужасно нещо — каза Трут.
	Говореше с най-тържествения си глас, но Прийст усети, че зад сериозните нотки човекът едва сдържа възбудата си. Земетресението бе станало по време на предаването му. Това щеше да го превърне в най-известния радиоводещ в Америка.
	— Грешиш — отвърна Прийст. — Хората, превърнали Калифорния в сметище, направиха ужасно нещо. Аз просто се опитвам да ги спра.
	— Като убивате невинни хора?
	— Замърсяването убива невинни хора. Автомобилите убиват невинни хора. Кажи му на този търговец на автомобили, чиито реклами вървят във вашето предаване, че днес е извършил ужасно нещо, продавайки пет автомобила.
	Последва кратка тишина. Прийст се ухили. Трут не знаеше какво да му отговори. Не можеше да обсъжда етиката на спонсорите си я! Бързо смени темата:
	— Предлагам ти веднага да се предадеш.
	— Искам да кажа още нещо на теб и на народа на Калифорния — продължи Прийст, без да му обръща внимание. — Губернаторът Майк Робсън трябва да обяви замразяване строежа на нови електростанции по целия щат. В противен случай пак ще има земетресение.
	— Ще го направите отново? — В гласа на Трут прозвуча неподправено изумление.
	— И още как. И…
	Трут се опита да го прекъсне:
	— Как можете да…
	Прийст го надвиха:
	— … следващото земетресение ще бъде още по-лошо от това.
	— Къде?
	— Това не мога да кажа.
	— А можеш ли да кажеш кога?
	— Разбира се. Ако губернаторът не промени намерението си, ще има още едно земетресение точно след два дни. — Направи пауза за драматичен ефект и повтори: — Точно след два дни.
	После затвори.
	— А сега, господин губернатор — каза високо, — кажете на хората да не изпадат в паника.


>	Трета част
>	Четиридесет и осем часа

>>	18.

	Джуди и Майкъл се върнаха в оперативния център няколко минути преди полунощ.
	Не беше спала четиридесет часа, но не й се спеше. Преживеният ужас от земетресението не беше я напуснал. Съзнанието й непрекъснато се връщаше към кошмарните сцени, видени в рамките на няколко секунди — катастрофата с влака, пищящите хора, избухването на хеликоптера, безкрайното премятане на стария шевролет във въздуха. Бе нервна и възбудена, когато влезе в офицерския клуб.
	Но откритието на Майкъл й бе дало нови надежди. Беше ужасно неприятно за него да разбере, че жена му е терористка, но пък бе и най-обещаващата нишка, откакто бе започнало разследването. Ако Джуди намереше Мелъни, щеше да открие и „Проклятие от рая“.
	И ако успееше да го направи за два дни, щеше да избегне още едно земетресение.
	Тя отиде право в балната зала, която се бе превърнала в команден пост. Стюърт Клийвър, голямата клечка от Вашингтон, който бе поел командването, стоеше пред масата на главния пункт. Беше спретнат и подреден човек, облечен в безупречен син костюм, бяла риза и вратовръзка на райета.
	До него стоеше Брайън Кинсайд.
	_Копелето отново е пропълзяло до случая. Иска сигурно да впечатли този от Вашингтон._
	Брайън я подхвана още като я видя.
	— Какво, по дяволите, се обърка? — попита я той.
	— Закъсняхме с няколко секунди — отвърна уморено.
	— А пък ни увери, че всички възможни обекти са под наблюдение — рязко каза той.
	— Наблюдавахме най-вероятните обекти. Но те са узнали това. Затова са избрали друг, по-малко възможен. Рискували са, възможността за неуспех е била по-голяма, но рискът им даде резултат.
	Кинсайд се извърна към Клийвър и сви рамене, като че ли искаше да му каже: „Приказки от хиляда и една нощ“.
	Клийвър се обърна към Джуди:
	— Веднага след като изготвиш подробен доклад, искам да си идеш вкъщи и да си починеш. Брайън ще поеме хората ти тук.
	_Знаех си го. Кинсайд е настроил Клийвър срещу мен._
	_Време е да изиграл коза._
	— С удоволствие бих си починала, но има още малко работа. Мисля, че за дванадесет часа ще успея да арестувам терористите.
	Брайън изтърва възклицание на изненада.
	Клийвър попита:
	— Как?
	— Току-що намерих нова нишка. Знам кой е сеизмологът им.
	— Кой е?
	— Името й е Мелъни Куъркъс. Това е жената на Майкъл, с която са разделени, а той работи с нас. Информацията за това къде линията на разседа е под напрежение тя е взела от мъжа си, по-точно откраднала я е от компютъра му. Подозирам, че е откраднала и списъка с обектите, които поставихме под наблюдение.
	Кинсайд каза:
	— И Куъркъс трябва да е в списъка на заподозрените! Може да е работил в тясно сътрудничество с нея!
	Джуди бе очаквала това.
	— Сигурна съм, че не е така — отвърна тя. — Но в момента се подлага на тест с детектора на лъжата, за да сме съвсем сигурни.
	— Добре — успокои се Клийвър. — Можеш ли да намериш съпругата?
	— Казала на Майкъл, че живее в някаква комуна в окръг Дел Норте. Хората ми вече търсят в компютрите данни за такава комуна. В едно градче на име Юрика двама агенти вече влизат във връзка с местната полиция.
	Клийвър кимна и измери Джуди с одобрителен поглед:
	— Какво искаш да правиш сега?
	— Искам да отида дотам, а по пътя ще поспя малко. Докато стигна, нашите хора сигурно вече ще имат адресите на всички комуни в околността. На зазоряване ще устроя хайка.
	Кинсайд се намеси:
	— Нямаш достатъчно улики за разрешение.
	Беше прав. Но Джуди познаваше законите по-добре от Брайън.
	— След две земетресения мисля, че имаме извънредни обстоятелства, какво ще кажеш?
	Това означаваше, че е застрашен животът на хора.
	Брайън я гледаше неразбиращо, но Клийвър веднага включи.
	— Съдебният екип ще разреши този проблем. Точно затова е тук. — Той помълча малко. — Този план ми харесва. Мисля да го осъществим. Ти какво ще кажеш, Брайън?
	Брайън намръщено отвърна:
	— Какво да кажа? Дано да е права.


	Джуди пое на север. Колата се управляваше от агентка, която не познаваше — една от многото, привлечени от клоновете на ФБР в Сан Франциско и Лос Анджелис да помагат в разрешаването на кризата.
	Майкъл седеше до Джуди на задната седалка. Беше я молил едва ли не на колене да я придружи. Беше се побъркал от тревога за Дъсти. След като Мелъни беше член на терористична банда, предизвикваща земетресения, в каква ли опасност можеше да бъде още детето? Джуди бе издействала разрешение от Клийвър с мотива, че някой трябва да се погрижи за Дъсти, след като Мелъни бъде арестувана.
	Малко след като минаха по моста Голдън Гейт Джуди говори по телефона с Карл Теобалд. Майкъл им бе казал кой от петстотинте мобифон оператори в Америка обслужва мобифона на жена му и Карл се сдоби с разпечатка от разговорите й. Съдейки по сметките на отделните разговори, телефонната компания успя да им каже откъде горе-долу е направен всеки от тях.
	Джуди се бе надявала, че по-голямата част ще са от окръг Дел Норте, но остана разочарована.
	— Не се забелязва никакъв модел на повторяемост — обясни й уморено Карл. — Тя се е обаждала от долината Оуънс, от Сан Франциско, от Фелиситас и от други места, но това само ни подсказва, че пътува из целия щат — нещо, което ние и без това вече знаем. Няма никакви обаждания само оттам, накъдето ти си се запътила.
	— Това предполага, че там разполага с нормален телефон.
	— Или пък че е много предпазлива.
	— Благодаря, Карл. Струваше си да опитаме. А сега иди да поспиш малко.
	— Искаш да кажеш, че това не е сън ли? Мамка му!
	Джуди се засмя и затвори.
	Жената на волана настрои радиото на станция с лека музика и в носещата се през мрака кола Нат Кинг Кол запя _Let There Be Love_. Джуди и Майкъл можеха да си поговорят, без да ги слушат.
	— Най-ужасното нещо е, че не съм изненадан — каза Майкъл, след като помълча замислено. — Струва ми се, че през цялото време съм знаел, че Мелъни си е малко луда. Изобщо не трябваше да й позволявам да го взима, но тя му с майка.
	Джуди се пресегна в тъмното и го хвана за ръката.
	— Направил си, каквото си могъл — каза му тя.
	Той стисна ръката й с благодарност.
	— Дано да е добре.
	— Дано.
	Отпускайки се в прегръдките на съня, Джуди продължи да го държи за ръката.


	Срещнаха се в пет часа сутринта в клона на ФБР в Юрика. Освен местните агенти, там присъстваха представители от градското полицейско управление, както и от шерифството на окръга. Когато предстоеше хайка, ФБР обичаха винаги да привличат и местни представители на изпълнителната власт — това бе начин да поддържат добри отношения с хора, от чиято помощ често се нуждаеха.
	В окръг Дел Норте, според телефонния указател, имаше четири комуни. От базата данни ФБР бяха измъкнали пета, а местните бяха добавили още две.
	Един от местните агенти посочи, че комуната на име „Финикс Вилидж“ е само на тринадесет километра от мястото, предложено за АЕЦ. Сърцето на Джуди бързо заби, като чу това, и тя лично оглави групата, предназначена за „Финикс“.
	Докато се приближаваше към мястото, седнала в полицейската кола на шерифството, оглавяваща колоната от четири коли, умората й сякаш се изпари. Отново усети прилив на енергия. Не бе успяла да предотврати земетресението във Фелиситас, но щеше да се постарае да няма друго.
	Входът към „Финикс“ представляваше отбивка от междуселски път, белязан с добре изрисувана табела, на която се виждаше птица, издигаща се от пламъците. Нямаше портал, нямаше пазачи. Колите влязоха в поселището по добре поддържания път и спряха на централния плац. Агентите изхвърчаха от колите и се пръснаха по къщите. Всеки носеше в себе си копие от снимката на Мелъни, фотографирана с Дъсти, която Майкъл държеше на бюрото си.
	_Тя е някъде тук, вероятно в леглото с Рики Грейнджър, и спят, изтощени от вчерашния напрегнат ден. Дано да сънуват лоши сънища!_
	Селището изглеждаше мирно и тихо в предутринния здрач. Имаше няколко прилични на хамбари сгради плюс една със странен купол. Преди да почукат на вратата, агентите покриха и задния вход. Близо до централния плац Джуди откри друга табела, на която бе изобразена карта на поселището с всичките основни и спомагателни сгради. Имаха магазин, център за масажи, нещо като поща и работилница за ремонт на автомобили. Освен петнадесетте къщи, на картата бяха показани и пасбище, овощна градина, спортна площадка и малко игрище.
	През сутрините толкова високо на север вече бе студено и Джуди съжали, че не е облякла нещо по-дебело от тънкия си костюм.
	Тя крачеше нервно наоколо и с нетърпение чакаше да чуе тържествуващия вик, който щеше да й подскаже, че някой от агентите току-що е идентифицирал Мелъни. Майкъл също не можеше да си намери място — тялото му се бе вдървило от напрежение. _Какъв шок да научиш, че жена ти е станала терористка — изобщо такъв човек, когото всяко ченге можеше да застреля и всеки щеше да го похвали за това. Нищо чудно, че е напрегнат. Цяло чудо е, че още не е започнал да си блъска главата в стената!_
	До табелата с картата имаше пано за обяви. Джуди прочете за някакво представление на народни танци, организирано с цел набиране на средства за някакъв фонд. Тия хора внушаваха чувство за безобидност.
	Агентите влизаха във всяка сграда, във всяка стая, бързо прехвърляйки се от дом в дом. След малко от една от по-големите къщи излезе мъж и се приближи към плаца. Бе на около петдесет, с рошава коса и брада, обул домашно направени сандали и наметнал грубо одеяло около раменете си. Той се обърна към Майкъл:
	— Вие ли сте главният тук?
	Джуди се обади:
	— Аз съм главният.
	Той обърна гръб на Майкъл.
	— Бихте ли ми казали какво, по дяволите, става?
	— С удоволствие — остро му отвърна тя и тикна снимката под носа му. — Търсим ето тази жена.
	Мъжът изобщо не погледна снимката.
	— Вече я видях — каза той. — Такъв човек тук няма.
	Джуди изпита неприятното чувство, че човекът казва истината.
	— Това тук е религиозна общност — продължи той с растящо възмущение. — Ние сме почитащи закона граждани. Не използваме наркотици. Плащаме си данъците и съблюдаваме установения ред. Не заслужаваме да се държите с нас като с престъпници.
	— Ние просто трябва да се убедим, че тази жена не се крие тук.
	— Коя е тя и защо смятате, че се крие тук? Или вие просто си мислите, че щом живеем в комуна, това автоматично ни прави заподозрени, а?
	— Не, не мислим така — търпеливо отговори Джуди. Бе решила да му се сопне, но се сети, че тя е събудила него в шест часа сутринта, а не обратното. — Тази жена е член на терористична група. Съобщила е на мъжа си, с когото не живеят заедно, че живее в някаква комуна в окръг Дел Норте. Съжаляваме, че трябва да събудим всеки един човек от всички комуни в окръга, но сам разбирате, че това е много важно. Ако не беше, не бихме ви безпокоили, пък и честно казано, не бихме си направили труда да дойдем чак дотук.
	Той я загледа втренчено, после кимна, променяйки отношението си:
	— Добре. Вярвам ви. Мога ли да направя нещо за вас и да улесня работата ви?
	Тя помисли.
	— На тази карта всички сгради в комуната ли са отразени?
	— Не — отвърна той. — Отвъд овощната градина, на запад оттук, има три нови къщи. Но моля ви, опитайте се да пипате по-тихо. В едната имат новородено.
	— Добре.
	Сади Доброу, агентка на средна възраст, се приближи.
	— Мисля, че проверихме всички сгради — каза тя. — От нашите заподозрени няма и следа.
	Джуди й каза:
	— Там, на запад от овощната градина, има още три къщи. Тях видяхте ли ги?
	— Не — отвърна Сали. — Съжалявам. Ей сега ще ги проверим.
	— И по-тихичко — добави Джуди. — В едната от тях имало новородено.
	— Добре.
	Сали се отдалечи, а човекът в одеялото кимна удовлетворено.
	Мобифонът на Джуди иззвъня. В слушалката гласът на агент Фредрик Тан каза:
	— Току-що приключихме с проверката на всички сгради в комуната в Меджик Хил. Нула.
	— Благодаря, Фреди.
	В следващите десет минути й се обадиха и останалите отговорници на групи.
	Съобщението от всички бе едно и също.
	Мелъни Куъркъс я нямаше.
	Джуди се отчая.
	— По дяволите! — изруга тя. — Издъних се.
	Майкъл също бе разочарован:
	— Мислиш ли, че не сме пропуснали някоя комуна?
	— Или сме пропуснали, или тя е излъгала за мястото.
	Той и загледа замислено.
	— Спомням си разговора — промълви той. — Аз попитах _нея_ къде живее, но отговори _той_.
	Джуди кимна:
	— Излъгал е. Хитър тип е.
	— Току-що си спомних и името му — продължи Майкъл. — Тя го нарече Прийст.


>>	19.

	В събота сутринта на закуска Дейл и Поем се изправиха на масата пред всички и ги помолиха за тишина.
	— Искаме да направим едно съобщение — каза Поем.
	Прийст си помисли, че Поем сигурно отново е бременна. Приготви се да подсвирне весело, да изръкопляска и да произнесе кратка поздравителна реч — нещо, което винаги бе правил. Бе пълен с енергия. Макар че още не бе спасил комуната, бе съвсем близо до това. Съперникът му още не беше на колене, но залиташе из ринга, мъчейки се да продължи борбата.
	Поем се поколеба за миг, после погледна към Дейл. Лицето му бе приело тържествено изражение.
	— Решихме днес да напуснем комуната — каза той.
	В готварната се възцари абсолютна тишина. Прийст онемя от изненада. Хората не си тръгваха оттук, ако той не поискаше това. Всички бяха под влияние на магията му. Освен това Дейл бе техен енолог — най-важният човек във винопроизводството. Не можеха да си позволят да го изпуснат.
	И как пък точно днес намери! Ако Дейл бе чул новините, както бе направил Прийст преди час в една кола, щеше да знае, че цяла Калифорния е изпаднала в паника. Летищата и магистралите бяха задръстени от хора, бягащи от всички населени места близо до разседа Сан Андреас. Губернаторът Майк Робсън бе свикал националната гвардия. Вицепрезидентът пътуваше насам, за да инспектира лично щетите във Фелиситас. Все повече хора — сенатори и конгресмени, кметове, общински съветници и журналисти — натискаха губернатора да удовлетвори искането на „Проклятие от рая“. Дейл обаче не знаеше нищо за това.
	Прийст не бе единственият, когото новината потресе. Епъл избухна в сълзи. Поем също заплака. Мелъни проговори първа:
	— Но, Дейл, защо?
	— Знаеш защо — каза той. — Долината ще бъде наводнена.
	— Но къде ще отидеш?
	— В Ръдърфорд. В долината Напа.
	— И ще имаш постоянна работа?
	Дейл кимна:
	— В една винарна.
	Няма нищо изненадващо в това, че Дейл е успял да си намери работа, каза си Прийст. Знанията му бяха безценни. Може би щеше да направи много пари. Изненадата се състоеше в това, че той иска да се върне в нормалния свят.
	Някои от останалите жени също заплакаха. Сонг каза:
	— Не може ли да изчакаш още малко като всички нас?
	Поем й отговори през сълзи:
	— Имаме три деца. Нямаме право да рискуваме. Не можем да останем тук и да чакаме чудо, докато водата се качва и залива домовете ни.
	Прийст проговори за пръв път:
	— Тази долина няма да бъде наводнена.
	— Не знаеш това — каза Дейл.
	Стаята отново утихна. Беше необичайно някой да възразява на Прийст толкова явно.
	— Тази долина няма да бъде наводнена — повтори той.
	Дейл каза:
	— Всички знаем, че нещо става, Прийст. През последните шест седмици ти непрекъснато отсъстваше. Вчера четиримата също ви нямаше до полунощ, а на сутринта виждаме на паркинга очукан кадилак. Каквото и да си намислил, не искаш да го споделиш с нас. И аз не искам да рискувам бъдещето на децата си, разчитайки само на вярата си в теб. Шърли чувства същото.
	Истинското име на Поем бе Шърли, сети се Прийст. Щом Дейл го употребява, значи вече се дистанцира от комуната.
	— Ще ти кажа какво ще спаси тази долина — каза Прийст. _Защо да не им кажа за земетресението, защо? Би трябвало да се гордеят с това!_ — Силата на молитвата. Молитвата ще ни спаси.
	— Ще се моля за теб — каза Дейл. — Шърли също. Ще се молим за всички вас. Но няма да останем.
	Поем избърса сълзите си с ръкава на ризата.
	— Това е. Съжаляваме. Снощи си приготвихме багажа, не че е кой знае колко… Надявам се Слоу да ни закара до автогарата в Силвър Сити.
	Прийст стана и се приближи зад тях. Прегърна с една ръка Дейл, а с другата — Поем. Притискайки ги до себе си, каза с нисък и внушителен глас:
	— Разбирам болката ви. Нека отидем в храма и да медитираме заедно. А след това — каквото решите, това ще бъде.
	Дейл се отдръпна от прегръдката.
	— Не — каза той. — Тези дни вече отминаха.
	Прийст изпадна в недоумение. Прилагаше цялата си сила на внушение, а нищо не ставаше. У него се надигна ярост. Искаше му се да се развика на Дейл за неговото безверие и неблагодарност. Би ги убил и двамата, ако можеше. Но знаеше, че ако даде воля на гнева си, това ще бъде грешка. Трябваше да изглежда спокоен.
	Обаче не можа да събере сили, за да си вземе сбогом с тях, както подобава. Без да продума, той излезе от готварната с всичкото достойнство, което успя да събере.
	После отиде в бунгалото си.
	_Още два дни и всичко ще е наред. Един ден!_
	Седна на леглото и запали цигара. Спирит лежеше на пода и не сваляше тъжен поглед от него. Двамата мълчаха и се гледаха унило. Мелъни щеше да го последва след минута-две.
	Но вместо нея дойде Стар.
	Не бе му проговаряла, откакто снощи двамата с Дъбака тръгнаха с тойотата. Прийст знаеше, че е разстроена и сърдита заради земетресението. Не бе намерил време да поговори с нея.
	Жената каза:
	— Отивам в полицията.
	Прийст се смая. Та тя мразеше ченгетата и в червата! За нея да влезе в полицейски участък означаваше, все едно свиня да влезе в джамия.
	— Ти си полудяла — каза й той.
	— Вчера ти уби хора — отвърна тя. — Докато се връщахме, слушах радиото. Загинали са поне дванадесет души и над сто са приети в болница. Сред тях има бебета и деца. Хора загубиха домовете си, всичко, което имат на този свят. И това са бедни хора, а не богати. Това им го причинихме ние.
	_Всичко се разпада… И то след като съм на крачка от победата._
	Той протегна ръка към нея.
	— Мислиш ли, че съм искал да убивам хора?
	Тя отстъпи назад, отказвайки да поеме ръката му.
	— Изобщо не изглеждаше натъжен, когато това стана.
	_Трябва да устоя още съвсем малко. Трябва!_
	Лицето му прие разкаяно изражение:
	— Зарадвах се, че вибраторът работи, да. Радвах се, че успяхме да устоим на думата си. Но нямах намерение никой да пострада. Знам, че имаше риск и реших да го поема, защото това, за което се борим, е много важно. И си помислих, че и ти взе същото решение.
	— Да, и това беше лошо решение, порочно решение. — Очите й се напълниха със сълзи. — За бога, не виждаш ли какво е станало с нас? Ние бяхме децата, вярващи в мира и в любовта, а сега убиваме хора! Ти си също като Линдън Джонсън. Той бомбардираше виетнамските села и градове и се оправдаваше с някаква кауза. Тогава му казахме, че е пълен лайнар и той наистина беше такъв. Посветих целия си живот на това да не бъда никога такава!
	— Значи според теб допуснала си грешка — каза Прийст. — Разбирам. Това, което не мога да разбера, е, че си готова да я поправиш, като накажеш мен и цялата комуна. Искаш да ни предадеш на ченгетата.
	Тя замълча стреснато.
	— Не бях погледнала от тази страна — каза най-сетне. — Не искам никого да наказвам.
	Вече беше в ръцете му.
	— Добре тогава, какво искаш? — Не я остави да отговори и го стори вместо нея: — Според мен искаш всичко това да свърши по-скоро.
	— Май си прав.
	Той отново посегна към нея и този път тя му позволи да я хване за ръцете.
	— Свърши — каза той тихо.
	— Не знам — изрече тя колебливо.
	— Повече земетресения няма да има. Губернаторът ще се предаде, ще видиш.


	Бързайки да се прибере обратно в Сан Франциско, Джуди бе отклонена от пътя си за среща в губернаторството. Поспа три-четири часа в колата и когато пристигна в Капитол Билдинг, отново бе готова да хапе, ако се наложи.
	Стюърт Клийвър и Чарли Марш бяха долетели от Сан Франциско. Към тях се бе присъединил и шефът на клона в Сакраменто. Срещата бе по обед в заседателната зала на Подковата. Председателстваше я Ал Хънимун.
	— По I-80 има тридесеткилометрово задръстване от хора, бягащи от Сан Андреас — каза Хънимун. — По другите по-главни магистрали положението е горе-долу същото.
	Клийвър каза:
	— Президентът се обадил на директора на ФБР и го питал за обществения ред.
	Той хвърли поглед към Джуди, сякаш тя бе виновна за това.
	— Обади се и губернаторът Робсън — каза Хънимун.
	— Сега-засега нямаме сериозни проблеми с обществения ред — отвърна Клийвър. — Постъпват сигнали за мародерство от три квартала в Сан Франциско и един от Оукланд, но това са изолирани случаи. Губернаторът свика Националната гвардия и ги разположи около оръжейните, но още не сме имали нужда от тях. А ако има трето земетресение…
	На Джуди малко остана да й прилошее от недовършената мисъл.
	— Трето земетресение не може да има — каза тя.
	Всички погледи се насочиха към нея. Хънимун се усмихна сардонически:
	— Някакво предложение ли имате?
	Имаше.
	— Мога да измисля само едно нещо — каза тя. — Да му поставим капан.
	— Как?
	— Като му кажете, че губернаторът Робсън иска да преговаря лично с него.
	Клийвър вметна:
	— Не съм сигурен дали ще се хване.
	— И аз не знам дали ще се хване — смръщи вежди Джуди. — Той е умен, а всеки умен човек ще заподозре капан. Но освен това е и психопат, а те много обичат да си играят с другите, да привличат вниманието върху себе си, да манипулират хора и обстоятелства. Мисълта да преговаря лично с губернатора на Калифорния би трябвало да го изкуши много силно.
	Хънимун рече:
	— Тук аз съм май единственият, който се е срещал с него.
	— Точно така — отвърна Джуди. — Виждала съм го и съм говорила с него по телефона, но вие сте прекарали с него в колата няколко минути. Какво е вашето впечатление?
	— Вие горе-долу го описахте правилно. Умен психопат. Стори ми се, че го е яд на мен, защото не се впечатлих повече от него. А може би трябваше да бъда… не знам, сигурно малко по-почтителен.
	Джуди с усилие потисна усмивката си. Хънимун едва ли изразяваше почтителност пред много хора.
	— Човекът разбира политическите трудности, свързани с това, което иска — продължи той. — Казах му, че губернаторът не бива да се поддава на ничие изнудване. Той обаче предварително бе помислил за това, защото отговорът му беше готов.
	— И какъв беше той?
	— Каза, че можело да отречем какво се е случило в действителност. Да обявим замразяване на строежа на електростанции и да кажем, че това няма нищо общо със земетресенията.
	— А възможно ли е?
	— Да. Не бих го препоръчал, но ако губернаторът ми го постави като задача, мога да кажа, че ще стане. Както и да е, въпросът е чисто академичен. Познавам Майк Робсън. Той няма да го направи.
	— Но би могъл да се престори — каза Джуди.
	— Какво искате да кажете?
	— Можем да кажем на Грейнджър, че губернаторът е готов да обяви замразяването, но само при определени условия, тъй като трябва да мисли за политическото си бъдеще. И иска лично да се срещне с Грейнджър, за да обсъдят тези условия.
	Стюърт Клийвър се обади:
	— Върховният съд е издал указ, че представителите на изпълнителната власт могат да си служат с измама. Единственото нещо, което не ни се разрешава, е да заплашваме заподозрения, че ще му отнемем децата. И ако му обещаем имунитет срещу съдебно дирене, той остава в сила — не можем да го съдим. Но това, което Джуди предлага, можем да направим, без да нарушим никакъв закон.
	— Добре — каза Хънимун. — Не знам дали ще стане, но трябва да опитаме. Хайде на работа.


	Прийст и Мелъни пристигнаха в Сакраменто с очукания кадилак. Беше слънчев съботен следобед и по улиците бе пълно с хора.
	По-рано Прийст бе слушал радио и бе чул гласа на Джон Трут, макар че не бе време за предаването му.
	— Ето едно специално съобщение за Питър Шубъри от прогимназия „Айзенхауер“ — бе казал Трут.
	Шубъри бе онзи мъж, чиято самоличност Прийст бе използвал за пресконференцията на ФБР, а „Айзенхауер“ бе въображаемото училище, което Флауър посещаваше. Прийст разбра, че съобщението е за него.
	— Нека Питър Шубъри ми се обади на следния номер — бе продължил Трут.
	— Искат да преговаряме! — бе викнал той на Мелъни. — Ето това е! Победа!
	Докато Мелъни караше из града, заобиколена отвсякъде от стотици коли и хиляди хора, Прийст се обади от нейния мобифон. Ако ФБР проследяват разговора, мислеше той, щяха да разберат най-много от кой район звъни, но не и от коя кола.
	Сърцето му се качи в гърлото, докато слушаше сигнала свободно от другата страна. _Спечелих от лотарията и се обаждам, да си взема чека._
	Обади се женски глас:
	— Ало?
	Звучеше много предпазливо. Кой знае на колко лъжливи обаждания е трябвало да отговаря?
	— Обажда се Питър Шубъри от прогимназия „Айзенхауер“.
	Реакцията бе мигновена:
	— Ще ви свържа с Ал Хънимун, секретаря на кабинета.
	_А така!_
	— Само че преди това трябва да се убедя във вашата самоличност.
	_Това е номер!_
	— И как предлагате да стане това?
	— Бихте ли имали нещо против да ми кажете името на ученичката, която бе с вас преди една седмица?
	Прийст си спомни как Флауър му каза: „Никога няма да ти простя, че ме нарече Флорънс“.
	Той предпазливо изрече:
	— Флорънс.
	— Веднага ви свързвам.
	_Не е номер, просто предпазна мярка._
	Прийст огледа тревожно улицата, готов да реагира, ако види полицейска кола или яки момчета в бронирани жилетки да се промъкват към колата му. Наоколо обаче бе пълно само с пазаруващи и туристи. Секунда по-късно дълбокият глас на Хънимун каза:
	— Господин Грейнджър?
	Прийст мина направо на въпроса:
	— Готови ли сте да извършите една разумна постъпка?
	— Готови сме да разговаряме.
	— Какво означава това?
	— Губернаторът иска да се види с вас днес, за да преговаряте за разрешението на тази криза.
	— А губернаторът готов ли е да обяви замразяването, което искаме? — продължи с въпросите Прийст.
	Хънимун се поколеба.
	— Да — отговори неохотно. — Но има някои условия.
	— Какви условия?
	— Когато двамата с вас разговаряхме в моята кола и аз ви казах, че губернаторът не бива да се поддава на изнудване, вие споменахте специалисти.
	— Да.
	— Вие сте интелигентен човек и сигурно разбирате, че при това положение губернаторът подхвърля на риск политическото си бъдеще. Обявата за замразяването трябва да бъде направена много деликатно.
	_Хънимун май запя друга песен_, забеляза Прийст със задоволство. В гласа му нямаше капка арогантност. Сега в него се долавяше нотка на уважение към противника. Това беше добре.
	— С други думи — каза Прийст — губернаторът трябва да си сложи ламарина на задника и иска да е абсолютно сигурен, че ще го направи както трябва.
	— И така може да се каже.
	— Къде ще се срещнем?
	— Тук, в губернаторството, в Капитол Билдинг.
	_Ти си направо откачен!_
	Хънимун бързо продължи:
	— Никаква полиция, никакво ФБР. Ще ви бъде гарантирано безпрепятствено излизане от мястото на срещата, независимо от изхода на преговорите.
	_Да бе, как не!_
	— Ти във феи вярваш ли?
	— Какво?
	— Ами в едни такива мънички, летящи и правят магии. Вярваш ли, че съществуват?
	— Не, май не.
	— И аз не. И затова няма да скоча в капана ви.
	— Давам ви дума…
	— Забрави! Просто забрави и точка.
	От другата страна последва мълчание.
	Мелъни зави зад един ъгъл и подкара покрай помпозната класическа фасада на Капитол Билдинг. Хънимун бе някъде там и говореше по телефона, заобиколен от агенти на ФБР. Загледан в белите колони и купола, Прийст каза:
	— Ще ти кажа къде ще се видим и няма да е зле, ако си записваш. Готов ли си?
	— Не се безпокой, записвам си.
	— Точно в средата на ливадата пред Капитол Билдинг ще сложиш една кръгла маса и два стола. Все едно ще си правим снимка. В три часа губернаторът да е седнал на единия стол.
	— Вън, на открито?
	— Хей, ако исках да го застрелям, щях да измисля нещо по-лесно от това.
	— Сигурно…
	— В джоба си губернаторът трябва да има подписано от него писмо, което ми гарантира имунитет срещу съдебно дирене.
	— Не мога да се съглася с всичко това…
	— Говори с шефа си. Той ще се съгласи.
	— Ще говоря.
	— Там да чака и един фотограф с фотоапарат за моментални снимки. Искам да ни снима, когато получавам писмото за имунитет. За доказателство. Дотук ясно ли е?
	— Ясно.
	— И без номера. Сеизмичният ми вибратор вече е на място, готов да предизвика ново земетресение. То вече ще бъде в някой голям град. Не мога да кажа точно кой, но става въпрос за хиляди загинали.
	— Разбирам.
	— Ако губернаторът не дойде днес в три часа… _бу-ум_.
	Той затвори.
	— Брей! — възкликна Мелъни. — Среща с губернатора. Да не е капан?
	Прийст смръщи вежди.
	— Може — промълви замислено. — Не знам. Просто не знам.
	Джуди нямаше как да се провали. Чарли Марш бе разработил всичко съвместно с клона на ФБР в Сакраменто. Около бялата градинска маса с кокетния чадър на ливадата бяха разположени най-малко тридесет агенти, но тя не виждаше нито един. Някои от тях бяха по прозорците на околните офиси, други бяха снишили глави в коли на улицата и паркинга, а трети дебнеха зад купола на Капитол Билдинг. Всички бяха въоръжени до зъби.
	Самата Джуди играеше ролята на фотограф, накачен с фотоапарати и обективи. Пистолетът й се намираше в калъфа на фотоапарата, висящ през рамото й. Докато чакаше появата на губернатора, тя надникна през обектива, преструвайки се, че прави проба.
	За да не може Грейнджър да я познае, бе сложила руса перука. Винаги я носеше със себе се. Понякога й се налагаше да търпи подкачанията на колегите си, когато я видеха с нея. _Хей, Мадъкс, я подхвърли онова русото гадже насам, ама ти си стой в колата._
	Грейнджър гледа отнякъде, беше сигурна в това. Никой още не беше го видял, но той се бе обадил преди един час, за да протестира срещу блокирането на улицата отпред. Искал хората да си минават по улицата, а достъпът на туристи в сградата да не бъде прекратяван — всичко да си върви нормално.
	Отвориха улицата отново.
	Около сградата нямаше никаква ограда, затова туристите спокойно се шляеха из ливадата, гидовете ги водеха по предварително определените маршрути из Капитол Билдинг, из градината и из елегантните правителствени сгради по околните улици. През обектива на фотоапарата Джуди проучваше основно всеки. Не обръщаше внимание на външния му вид, а внимателно изучаваше чертите на лицето му. Не пропускаше нито един висок и слаб мъж на средна възраст, независимо с каква коса е и как е облечен.
	В три без една минута все още не беше разпознала Рики Грейнджър.
	Майкъл Куъркъс, който бе виждал Грейнджър лице в лице, също наблюдаваше. Намираше се в кола с тъмни стъкла, паркирана на ъгъла. Не трябваше да се вижда, защото Грейнджър можеше да го познае и да се изнерви.
	Джуди каза в микрофона, скрит под яката на ризата и защипан за сутиена й:
	— Според мен Грейнджър няма да дойде, докато губернаторът не се появи на масата.
	Едно миниатюрно говорителче зад ухото й изпука и гласът на Чарли Марш се обади:
	— Тъкмо това си казвахме и ние. Щеше ми се да свършим тая работа, без да излагаме губернатора на показ.
	Бяха мислили да използват дубльор, но губернаторът Робсън не даде и дума да се издума, заявявайки, че няма да позволи друг да рискува живота си вместо него.
	— Но след като не можем… — отвърна Джуди.
	— Така да бъде — довърши Марш.
	Минутка по-късно губернаторът излезе през парадния вход на сградата.
	Джуди с изненада установи, че той е малко под среден ръст. По телевизията й изглеждаше по-висок. Освен това като че ли бе малко по-пълен — под костюма си носеше бронирана жилетка. Мъжът прекоси ливадата със спокойна и уверена крачка и седна на масата под чадъра.
	Джуди го снима няколко пъти. Калъфът на фотоапаратите все още висеше на рамото й, за да може да извади оръжието си бързо.
	После с ъгълчето на окото си забеляза някакво движение.
	По Десета улица бавно се приближаваше стар шевролет импала. Бе боядисан в два цвята — небесносин и кремав, със започнала да избива по калниците ръжда. Лицето на шофьора бе в сянка.
	Тя бързо се огледа. Наоколо не се виждаше нито един агент, но всички бяха затаили дъх зад прозорците.
	Колата спря до бордюра, точно срещу губернатора Робсън.
	Сърцето на Джуди заби бясно.
	— Според мен това е той — каза губернаторът със забележително спокоен глас.
	Вратата на колата се отвори.
	Фигурата, която се показа, бе обута в сандали, дънки и карирана риза, под отворената яка, на която се виждаше тениска. Когато се изправи, Джуди прецени, че е висока около един и осемдесет, може би малко повече, слаба, с дълга тъмна коса. На носа си имаше огромни слънчеви очила, закриващи половината лице, а на челото — ярко боядисана памучна кърпа.
	Джуди се взираше в мъжа, мъчейки се да познае какви са очите му.
	Говорителчето зад ухото й отново изпука:
	— Джуди? Той ли е?
	— Не мога да кажа — отвърна тя напрегнато. — Може и да е той.
	Мъжът се огледа. Ливадата бе голяма, а масата — разположена на около двадесет-тридесет метра от бордюра. Човекът тръгна към губернатора.
	Джуди усещаше как всички невидими очи са впити в нея, очаквайки сигнала й.
	Тя мръдна малко напред и застана между двамата. Той я видя, поколеба се, но пак продължи.
	Чарли отново се обади:
	— Е?
	— Не знам — прошепна тя, мъчейки се да не движи устните си. — Изчакайте още една-две секунди.
	— Гледай да не се забавиш.
	— Не мисля, че е той — каза Джуди.
	На всички снимки Грейнджър бе с тънък и остър като острие нос. Този мъж имаше широк и плосък нос.
	— Сигурна ли си?
	— Не е той.
	Мъжът вече можеше да пипне Джуди, ако иска. Той обаче я заобиколи и се насочи към губернатора. Без да забавя крачка, дългокосият пъхна ръка под ризата си.
	В говорителчето изпука напрегнатият до крайност глас на Чарли:
	— Тоя ще вади нещо!
	Джуди се отпусна на едно коляно и трескаво затърси пистолета в калъфа.
	Мъжът започна да вади ръката изпод ризата си. Джуди видя нещо черно и цилиндрично, което й заприлича на цевта на пистолет.
	Гласът й процепи тишината над ливадата:
	— Не мърдай! ФБР!
	Агентите от колите и сградата излетяха като ракети и за секунда обкръжиха мястото.
	Недовършил движението, мъжът замръзна на място.
	Джуди насочи пистолета си в главата му и каза:
	— Извади това нещо, ама съвсем бавничко, и след това ми го подай.
	— Добре, добре, само не стреляйте!
	Човекът бавно изтегли предмета от ризата си. Оказа се списание, свито на тръба и вързано по средата с ластик.
	Джуди го пое от него. Без да сваля пистолета си от главата му, тя го разгледа. Беше тазседмичният _Тайм_. Вътре в тръбата нямаше нищо.
	Човекът с изплашен глас каза:
	— Един тип ми даде сто долара, за да го дам на губернатора!
	Агентите заобиколиха Майк Робсън и го избутаха обратно в сградата.
	Джуди трескаво се огледа наоколо. _Грейнджър ни гледа, просто трябва да ни гледа отнякъде. Откъде, по дяволите?_ Минувачите се спираха и с любопитство гледаха към струпалите се изневиделица агенти. Тъкмо в този момент по парадното стълбище на Капитол Билдинг слизаше туристическа група. От нея се отдели мъж в хавайска риза и преди да се отдалечи, нещо в него привлече вниманието на Джуди.
	Тя се намръщи: беше висок, но тъй като ризата бе широка и падаше свободно чак до бедрата му, не можеше да прецени дали е слаб или дебел. Косата му бе скрита под бейзболна шапка.
	Джуди закрачи бързо след него.
	Той сякаш не бързаше и Джуди не вдигна тревога. Ако събереше всички агенти около някой невинен турист, през това време истинският Грейнджър можеше да се измъкне. Инстинктът й я накара да ускори крачка подир него. Трябваше да го види в лицето.
	Той зави зад ъгъла на сградата. Джуди се спусна да тича.
	В ухото й прозвуча гласът на Чарли:
	— Джуди? Какво има?
	— Просто проверявам тука един — отвърна тя, леко задъхана. — Вероятно е турист, но все пак прати двама души след мен, в случай че се нуждая от помощ.
	— Готово.
	Стигна до ъгъла и видя, че хавайската риза минава през масивна двойна врата и изчезва в Капитол Билдинг. Стори й се, че сега крачи малко по-енергично. Тя хвърли поглед през рамо. Чарли говореше нещо на двама младоци, като им я показваше.
	От страничната уличка срещу парка Майкъл изхвръкна от паркираната кола и се спусна срещу нея. Тя посочи към сградата.
	— Видя ли тоя тип?
	— Да, той беше! — извика в отговор той.
	— Стой тук! — кресна му Джуди. Той бе цивилен гражданин и не биваше да се набърква в това. — Не се меси! — викна му за последно и се спусна към вратата.
	Влетя през нея и се озова в парадно фоайе, Чийто под бе покрит с мозайка. Вътре бе хладно и тихо. Право пред нея тръгваше широко стълбище с килим, прихванат за стъпалата с лъснати до блясък месингови пръчки. Накъде ли е тръгнал — наляво, надясно, нагоре или надолу? Вдясно се извиваше коридор. Тя се спусна покрай асансьорите и се озова в ротондата — кръгло помещение със скулптура в средата. Таванът й се издигаше нагоре колкото два стажа и завършваше с богато украсен купол. Изтича по стълбите нагоре и тук трябваше отново да избира — дали бе продължил напред, дали бе свърнал вдясно към Подковата, или бе минал нагоре по стълбите от лявата й страна. Огледа се. Една туристическа група замръзна на мястото си, като видя пистолета в протегнатата й ръка. Хвърли поглед нагоре. На нивото на следващия стаж мерна за миг ярко оцветена риза. Това бе достатъчно.
	Джуди се втурна по стълбите.
	Озовала се горе, тя огледа галерията. Откъм противоположната й страна се виждаше отворен изход. Хавайската риза бе в коридора. И вече тичаше.
	Джуди се спусна подир него. Докато го гонеше, сведе устни към микрофона:
	— Това е той, Чарли! Какво става с подкреплението?
	— Загубили са те! Къде се намираш?
	— На втория стаж, където са офисите.
	— Добре.
	Вратите им бяха затворени и в коридора нямаше никой — беше събота. Тя продължи подир ярката риза по коридора, после свърна в друг, а след това и в трети. Не го изпускаше от поглед, но и не го настигаше.
	_Копелето е в много добра форма!_
	Направил пълен кръг, той отново се върна в галерията. За миг Джуди го изпусна от поглед и реши, че пак е тръгнал нагоре. Дишайки тежко, тя отново се качи по постлана с килим стълба и се озова на третия етаж.
	Надписите й подсказаха, че сенатската галерия е вдясно, а залата за събранието — вляво. Спусна се наляво, стигна до вратата и установи, че е заключена. Без съмнение другата врата — към сенатската галерия, също бе заключена. Къде бе потънал тоя?
	В ъгъла забеляза вход, на който пишеше: „Северно стълбище. Не отива към покрива“. Тя го отвори и се озова в тясно сервизно стълбище с обикновени подови плочи и железни перила. Чуваше как онзи тропа надолу, но не можеше да го види.
	Джуди се хвърли натам.
	След няколко секунди излезе на първия етаж в ротондата. Грейнджър не се виждаше, затова пък Майкъл бе там и се оглеждаше притеснено.
	— Видя ли го? — подвикна тя.
	— Не.
	— Стой настрана!
	От ротондата към помещенията на губернатора водеше мраморен коридор. Гледката й бе препречена от туристическа група, която тъкмо влизаше през вратата към Подковата. Хавайската риза дали не бе от другата им страна? Не беше сигурна. Тя тръгна подир групата, мина през мраморна зала покрай окачени на стената карти на всеки окръг в щата. От лявата й страна започваше още един коридор, който водеше към изход с алуминиева врата с автомат. Ярката риза тъкмо излизаше навън.
	Тя го последва. Когато излезе, видя Грейнджър да пресича L стрийт, безразсъдно слаломирайки между колите. Шофьорите с отчаяни усилия се мъчеха да го избегнат. Без да спира нито за секунда, Грейнджър скочи върху капака на някакво жълто купе и го огъна. Вбесеният шофьор мигом изскочи отвътре, но видял Джуди с пистолет в ръка, побърза да се вмъкне обратно в колата си.
	Тя се спусна през улицата, поемайки същия риск с натовареното движение. Притича пред един автобус, който закова на сантиметър от нея, скочи върху капака на същото жълто купе и накара движещата се от другата страна лимузина да занесе на една страна и да застане перпендикулярно на трите ленти. Вече бе почти на тротоара, когато с периферното си зрение улови промъкналия се край бронята на лимузината мотоциклет да връхлита върху нея с неспасяема скорост. Закова на място и оня мина на косъм от нея.
	Грейнджър тичаше по Единадесета улица. Изведнъж се вмъкна в някакъв вход. Джуди полетя подире му. Входът бе към въздушен паркинг. Тя стигна до ъгъла и забавила за миг скорост, го заобиколи. В същия миг нещо я удари жестоко в носа. В челото й избухна адска болка и напълно я заслепи. Ударът бе толкова силен, че я просна по гръб на тротоара, където главата й издрънча върху бетона.
	Остана да лежи, парализирана от болка. Няколко секунди по-късно усети силна ръка под главата си и чу гласа на Майкъл, идващ някъде отдалеч:
	— Джуди, за бога, жива ли си?
	Главата й започна да се прояснява и зрението й се избистри. Лицето на Майкъл бавно влезе във фокус.
	— Говори, по дяволите, кажи нещо! — кресна й той.
	Тя отвори уста.
	— Боли — успя само да промърмори.
	— Слава богу! — Той извади кърпичка от джоба на панталоните си и с изненадващо нежни движения избърса устата й. — От носа ти тече кръв.
	Тя седна.
	— Какво стана?
	— Видях те как влетя зад ъгъла като светкавица, а в следващата секунда изхвръкна по гръб на бетона. Сигурно оня те е изчакал и те е ударил. Само да го пипна…
	Джуди усети, че е изпуснала оръжието си.
	— Пистолетът…
	Той се огледа, намери го и й го подаде.
	— Помогни ми да стана.
	Мъжът я вдигна на крака.
	Лицето я болеше адски, но виждаше добре и краката я държаха здраво. Опита се да мисли адекватно.
	_Може още да не съм го загубила._
	Имаше асансьор, но той сигурно е нямал време да го чака. Вероятно е продължил нагоре по рампата. Тя познаваше паркинга — бе спирала тук, когато дойде да се види с Хънимун — и се сети, че той заема цялото пространство между две пресечки, с изходи към Десета и Единадесета улица. Грейнджър сигурно също го знаеше и в момента се измъкваше през изхода за Десета улица.
	Нищо друго не й оставаше да направи, освен да го последва.
	— Тръгвам пак след него — каза тя и хукна по рампата.
	Без да се колебае, Майкъл я последва. Джуди го остави. Два пъти го бе предупредила да не се меси и сега нямаше да се хаби да го прави трети път.
	Стигнаха до първото ниво. Сърцето на Джуди блъскаше в гърдите й като чук и коленете й внезапно започнаха да омекват. Знаеше, че няма да продължи още дълго. Тръгнаха между колите.
	Изведнъж една черна кола изрева и се хвърли право срещу тях.
	Джуди отскочи встрани и панически се търкулна под паркирания до нея автомобил.
	Видя само гумите на черната кола, които профучаха с писък покрай нея, и машината стремглаво изчезна зад завоя на рампата.
	Джуди се изправи и затърси Майкъл с трескав поглед. Секунда преди това бе чула изненадания му вик. Колата да не го бе ударила?
	Видя го на няколко метра встрани, застанал на четири крака, с побеляло от напрежение лице.
	— Добре ли си? — попита го тя.
	Той се изправи.
	— Добре съм, само малко стъписан.
	Джуди изтича към перилото да види марката на колата, но тя вече бе изчезнала.
	— Мамка му! — изсъска тя. — Изтървах го.


>>	20.

	Когато Джуди влезе в офицерския клуб в седем часа вечерта, Раджа Хан се спусна към нея. Но рязко спря, като я видя.
	— Какво ти има?
	_Какво ми има ли? Не успях да попреча на земетресението, не можах да позная къде се крие Мелъни Куъркъс и накрая позволих на Рики Грейнджър да се изплъзне между пръстите ми. Издъних се, утре ще има още едно земетресение и ще загинат още хора, и за всичко това ще бъда виновна само аз._
	— Рики Грейнджър ми заби един в носа — отвърна тя. Лицето й бе превързано. Хапчетата, които й бяха дали в болницата в Сакраменто, бяха притъпили болката, но се чувстваше като убита. — Къде си хукнал така?
	— Търсихме един албум на име _Raining Fresh Daisies_, помниш ли?
	— Разбира се. Надявахме се чрез него да стигнем до жената, обадила се на Джон Трут.
	— Намерих го, и то тук, в града. Магазинче, наречено _Винил Викс_.
	— Дай на този агент златна звезда! — Джуди усети как силата й се връща. Може би именно това беше. Не беше кой знае какво, но отново й вдъхна надежда. Може би още имаше шанс да попречи на третото земетресение. — Идвам с теб.
	Двамата се метнаха на мръсния додж колт на Раджа. Целият под бе покрит с опаковки от сухи сладкиши. Раджа стремително потегли от мястото си и се насочи към Хейт-Ашбъри.
	— Собственикът на магазинчето се казва Вик Плъмстед — каза й той. — Когато му се обадих преди два дни, него го нямаше и говорих с помощника му, работещ там на половин ден, който ми каза, че едва ли имал плочата, но все пак щял да пита шефа. Оставих си номера и преди пет минути Вик се свърза с мен.
	— Е, най-сетне малко да ни се усмихне щастието.
	— Плочата била пусната през 1969 година от една компания от Сан Франциско — _Транседентал Тракс_. Поразчула се малко и продала няколко екземпляра в града, но след това нямала никакъв успех и месеци по-късно напуснала бизнеса.
	Ентусиазмът на Джуди се охлади.
	— Това означава, че няма документи, от които да е ясно къде е в момента.
	— Може би самият албум ще ни подскаже нещо.
	_Винил Викс_ бе малко магазинче, претъпкано до спукване със стари плочи. Няколкото съвременни щанда в средата едва надигаха глави, притиснати отвсякъде с кашони и сандъци до тавана. Миришеше на стара, прашна библиотека. Вътре имаше един-единствен клиент — татуиран мъж с кожено яке без ръкави, разглеждащ един от ранните албуми на Дейвид Бауи. До касата в дъното седеше дребен слаб мъж в дънки и тениска и пиеше кафе.
	Раджа се представи.
	— Вие сигурно сте Вик. Говорих преди малко с вас по телефона.
	Вик изненадано ги разглежда няколко секунди.
	— Най-сетне ФБР ми праща гости. И то какви! Двама азиатци. Какво има?
	Раджа подзе:
	— Аз съм представител на небялата раса, а тя е представител на жените. Всеки клон на ФБР трябва да има по един представител от двете, това е правило. Всички останали агенти са бели, с късо подстригани прически.
	— О, така ли! — Вик изглеждаше объркан. Не можеше да разбере дали Раджа се шегува или не.
	Джуди нетърпеливо се намеси:
	— Кажете ни за плочата.
	— Ето я.
	Вик се дръпна малко встрани и Джуди видя грамофона зад касата. Той вдигна мембраната, върна я малко назад и след това леко я отпусна върху въртящата се плоча. Взрив от китари въведе изненадващо добре модулиран джаз-фънк лайтмотив, гарниран с клавирни акорди и сложен барабанен ритъм. Секунда след това се включи и женският глас.
C>
	Топя се.
	Пипни ме да видиш.
	Разтопявам се.
	Размеквам се.
C$
	— Доста двусмислено ми звучи — каза Вик.
	Според Джуди бе пълен боклук, но това нямаше значение. Гласът беше същият като от предаването на Джон Трут. По-млад, по-ясен, по-нежен, но същият пресипнало-сексуален глас.
	— А имате ли обложката? — попита го тя напрегнато.
	— Разбира се. — Той й я подаде.
	Беше протрита по ъглите и прозрачното покритие бе започнало да се бели. Предната част представляваше такава смесица от цветове, че чак очите я заболяха. Едва се разчитаха думите _Raining Fresh Daisies_. Джуди я обърна от другата страна. Гърбът бе грапав, а в горния ляв ъгъл имаше кръгче от чаша с кафе.
	Отзад бележките започваха с думите: „Музиката отваря врати, водещи към паралелни светове…“
	Джуди прескочи обясненията. В дъното имаше редица черно-бели снимки, нищо особено, само раменете и главите на петима души — четирима мъже и една жена. Тя прочете надписите над тях:
C>
	Дейв Ролъндс, клавишни
	Йън Кери, китара
	Рос Мълър, бас
	Джери Джоунс, барабани
	Стела Хигинс, стихове
C$
	Джуди се намръщи.
	— Стела Хигинс — каза тя развълнувано. — Май съм чувала това име и преди.
	Знаеше го с абсолютна сигурност, но не се сещаше откъде. Може би само така й се искаше. Впери поглед в малката черно-бяла снимка. На нея се виждаше момиче на около двадесет години с усмихнато, чувствено лице, обрамчено от вълниста тъмна коса и широка, щедра уста, точно както бе предсказал Саймън Спароу.
	— Ама тя била красива! — промърмори Джуди, говорейки сякаш на себе си.
	Вгледа се по-отблизо в лицето, за да открие лудостта у него, която би я накарала да плаши хората със земетресения, но не я видя. Всичко, което виждаше, бе една млада жена, пълна с енергия и надежди. _Какво се е объркало в живота ти?_
	— Може ли да я вземем назаем? — попита Джуди.
	Вик изглеждаше недоволен.
	— Аз съм тук да продавам плочи, а не да ги давам назаем — отвърна той.
	Джуди нямаше намерение да спори:
	— Колко?
	— Петдесет кинта.
	— Добре.
	Той спря грамофона, пъхна плочата в обложката и й я подаде. Джуди плати.
	— Благодаря, Вик. Благодарим за помощта.
	Седнала отново в колата на Раджа, тя промълви замислено:
	— Стела Хигинс. Къде, по дяволите, съм срещала това име?
	Раджа поклати глава:
	— Нищо не ми напомня.
	Излизайки от колата, тя му подаде албума.
	— Дай снимката й за увеличение и я разпрати по полицейските управления — каза му. — Плочата дай на Саймън Спароу. Не се знае какво може да изкара още.
	Двамата влязоха в оперативния център. Голямата бална зала вече бе претъпкана. Командният пункт бе попълнен от още една маса. Сигурно имаше още дошли от щаба във Вашингтон, предположи Джуди.
	Тя се насочи към масата на отдел „Разследване“. Хората й въртяха трескаво телефони, мъчейки са да открият някоя следа. Джуди се обърна към Карл Теобалд:
	— С какво се занимаваш?
	— Мъча се да открия дали някой е виждал кафявия плимут.
	— Имам нещо по-добро за теб. Тук някъде имаме телефонния указател на Калифорния на компактдиск. Погледни в него и намери името Стела Хигинс.
	— И като го намеря?
	— Обади й се и виж дали гласът й е същият като на онази от предаването на Джон Трут.
	Тя седна зад компютъра си и започна претърсване на криминални досиета. Откри, че жена на име Стела Хигинс има. Била е глобявана за притежание на марихуана и е имала условна присъда за нападение над полицай по време на демонстрация. Датата й на раждане горе-долу съвпадаше, а адресът й бе на Хейт стрийт. Във файла нямаше приложена снимка, но жената, изглежда, бе същата.
	И двата сблъсъка с полицията бяха от 1968 година и след това нищо.
	Досието на Стела Хигинс бе същото като това на Рики Грейнджър, който бе изчезнал от полезрението през седемдесетте. Джуди разпечата файла и го забоде на таблото със заподозрените. Изпрати един агент на посочения адрес, макар че не вярваше Хигинс да си е там след тридесетгодишно отсъствие.
	Почувства на рамото си нечия ръка. Беше Бо. Погледът му бе разтревожен.
	— Момичето ми, какво са направили с лицето ти? — попита я той и внимателно докосна бинтовете.
	— Май проявих невнимание — каза тя.
	Той я целуна по темето.
	— Тази вечер съм дежурен, но трябваше да мина и да те видя как си.
	— Кой ти каза, че съм пострадала?
	— Оня женен тип, Майкъл.
	_Оня женен тип._ Джуди се усмихна. _Напомня ми, че Майкъл принадлежи на друга._
	— Не е кой знае какво, но сигурно ще походя известно време с две красиви петна под очите.
	— Трябва малко да си починеш. Кога ще се прибереш?
	— Не знам. Тъкмо направих още един пробив. Седни.
	Тя му разказа за _Raining Fresh Daisies_.
	— Доколкото мога да преценя, тя е била красиво младо момиче, живеещо в Сан Франциско през шейсетте, ходила е по демонстрации и е пушила марихуана, въртяла се е около рокбанди. Шейсетте са минали и са дошли седемдесетте, тя е изгубила илюзиите си или просто се е отегчила и се свързва с очарователен млад мъж, който пък се крие от Мафията. Двамата с него полагат началото на религиозна секта. По някакъв начин тази група, изхранвайки се вероятно с направа на евтини дрънкулки, живее така тридесет години. После нещо се обърква. По някакъв начин тяхното съществуване е застрашено от проекта за направа на електростанция. Тъй като са на път да загубят всичко, за което са се трудили през тези години, те се мъчат да измислят нещо, каквото и да е то, за да спрат осъществяването на този проект. И тогава към групата се присъединява някакъв сеизмолог и им дава тази налудничава идея.
	Бо кимна.
	— В това има известен смисъл или поне такъв смисъл, който би се харесал на хора като тях.
	— Грейнджър разполага с професионален опит как да открадне сеизмичния вибратор, както и с личния си магнетизъм да накара останалите членове на сектата да вземат участие.
	Бо я погледна замислено.
	— И сигурно не са собственици на домовете си.
	— Защо пък да не са?
	— Ами защо! Представи си, че живеят някъде наблизо, където ще строят АЕЦ, и затова трябва да се местят. Ако са собственици на земята, фермата или каквото и да е там, ще получат компенсация и могат да продължат работата си на друго място. Затова си мисля да не са само наематели или по-вероятно незаконно настанени.
	— Може и да си прав, но това не ни помага. В щата няма база данни за наемателите на земи.
	Към тях се приближи Карл Теобалд с бележник в ръка.
	— От телефонния указател изкарах три попадения. Стела Хигинс от Лос Анджелис е седемдесетгодишна жена с треперлив гласец. Госпожа Хигинс от Стоктън има силен акцент от някоя африканска страна, вероятно Нигерия. А пък С. Дж. Хигинс от Даймънд Хайтс е мъж, комуто викат Сидни.
	— По дяволите! — ядоса се Джуди и обясни на Бо: — Стела Хигинс е гласът от касетата на Джон Трут и съм сигурна, че съм виждала някъде името.
	Бо каза:
	— Ами прегледай си протоколите.
	— Какво?
	— Щом името ти изглежда познато, значи може да си го виждала някъде из протоколите на разследването. Вземи и ги прегледай.
	— Идеята не е лоша.
	— Е, трябва да тръгвам — каза той. — Всички са се юрнали да бягат от града и полицейското управление тази нощ ще има бая работа. Успех… и вземи да си починеш малко.
	— Благодаря, Бо.
	Джуди зададе на компютъра да търси името Стела Хигинс из цялата директория на „Проклятие от рая“.
	Карл надничаше през рамото й. Директорията бе набъбнала много и търсенето отне известно време.
	Накрая екранът трепна и изписа:
C>
	1 file(s) found.*
	[* Намерен един файл. — Б.пр.]
C$
	Джуди усети как я залива гореща вълна.
	Карл извика възбудено:
	— Исусе Христе, името й през цялото време е било в компютъра.
	_О, божичко, май най-сетне я открих._
	Докато отваряше файла, зад нея се залепиха още двама агенти.
	Оказа се огромен документ, съдържащ всички протоколи от агентите, направили злополучната хайка над „Лос Аламос“ преди шест дни.
	— Какво, по дяволите, става тук? — озадачено промърмори Джуди. — Да не е била с „Лос Аламос“ и ние да сме я пропуснали?
	До нея застана Стюърт Клийвър.
	— Какъв е този шум тук?
	— Намерихме жената, обадила се на Джон Трут! — възбудено изрече Джуди.
	— Къде?
	— Долината Силвър Ривър.
	— А как така ти се с изплъзнала преди?
	_Хайката бе организирана от Марвин Хейс, а не от мен._
	— Не знам. Точно това се опитвам да разбера, изчакай малко.
	Тя зададе на компютъра да открие името във файла.
	Стела Хигинс не е била при „Лос Аламос“. Затова я бяха пропуснали.
	Двама агенти посетили една винарна на осем километра по-нагоре. Мястото било дадено под наем от федералните власти, а името на наемателката бе Стела Хигинс.
	— Мамка му, толкова близо сме били! — извика Джуди с болка. — Малко е останало да я пипнем още преди седмица!
	— Разпечатай го и го дай на всички! — нареди Клийвър.
	Джуди зададе съответната команда и продължи да чете.
	Агентите добросъвестно бяха записали името и възрастта на всички работещи във винарната. Някои от тях бяха семейни двойки с деца, разбра Джуди, а повечето от останалите даваха адреса на винарната като свой. Значи живееха там.
	Може би наистина са били секта, а агентите не са разбрали. Или пък жителите са били достатъчно хитри да не издадат от какво естество е общността им.
	— Пипнахме ги! — извика възбудено Джуди. — Били сме подведени най-напред от „Лос Аламос“, които изглеждаха съвършени за тази работа. После, когато те се оказаха чисти, това ни накара да си мислим, че не лаем, по когото трябва. Това ни направи невнимателни при проверката на другите общности в долината. Затова сме пропуснали истинските извършители. Но сега вече ги пипнахме.
	Стюърт Клийвър каза:
	— Мисля, че си права. — Той се обърна към масата на отряда за бързо реагиране: — Чарли, обади се в клона в Сакраменто и организирай съвместна акция. Ще им скочим утре още щом се зазори.
	Джуди възрази:
	— Трябва да им скочим още сега. Ако чакаме до утре сутринта, може да не ги заварим.
	— Защо трябва да тръгват сега? — Клийвър поклати глава. — Нощно време е твърде рисковано да се провежда акция. Онези могат лесно да ни се изплъзнат в тъмнината, особено пък из гората.
	Имаше нещо вярно в това, но инстинктът подсказваше на Джуди да не чака.
	— Бих поела този риск — каза тя. — Вече знаем къде са, нека отидем и ги пипнем.
	— Не! — решително каза той. — Повече не спори, ако обичаш, Джуди. Ще започнем утре рано.
	Тя се поколеба. Беше сигурна, че решението е погрешно. Но бе твърде уморена да спори.
	— Така да бъде — въздъхна примирено. — В колко часа поемаме, Чарли?
	Марш погледна часовника си:
	— Тръгване оттук в два нула нула сутринта.
	— Значи мога да дремна два-три часа.
	В главата й се въртеше, че бе паркирала колата си някъде на плаца. Беше сякаш преди няколко месеца, а всъщност това бе станало в четвъртък, само преди четиридесет и осем часа.
	На път за навън Джуди срещна Майкъл.
	— Изглеждаш като убита — каза той. — Да те закарам у вас?
	— А после с какво ще се върна дотук?
	— Ще пренощувам на дивана ти и после отново ще те докарам.
	Тя спря и вдигна поглед към него.
	— Трябва да те предупредя, че лицето така ме боли, че едва ли бих могла да се целувам, камо ли пък нещо друго.
	— Тогава ще се задоволя да те държа за ръката — усмихна се той.
	_Започвам да си мисля, че този човек е наистина загрижен за мен._
	Той вдигна въпросително вежди.
	— Е, какво ще кажеш?
	— Ще ме сложиш да си легна, ще ми носиш горещо мляко и аспирин, нали?
	— Да. А ще ми разрешиш ли да те гледам как спиш?
	_О, божичко, това ще ми е по-приятно от всичко друго на света!_
	Той разбра отговора по изражението й.
	— Стори ми се, че чух да.
	Тя се усмихна:
	— Да.


	Прийст бе полудял от яд, когато се върна от Сакраменто. Беше сигурен, че губернаторът е готов за сделка. Усещаше, че е на ръба на победата. Даже вече мислено се поздравяваше. А всичко се оказа пълен фалш. Губернаторът Робсън изобщо не е мислил да преговаря. Всичко бе инсценировка. ФБР си беше въобразило, че може да го хване в такъв тъп капан, като някой глупав новобранец. Мислеха го за откачалник.
	Но скоро щяха да разберат истината. И този урок щеше да им струва скъпо.
	Щеше да им струва трето земетресение.
	Всички в комуната бяха още смаяни от внезапното заминаване на Дейл и Поем. Това им напомняше нещо, което като че ли бяха забравили, а именно че утре всички трябва да се махнат от долината.
	Прийст разказа на Оризарите какъв натиск е оказал върху губернатора. Магистралите още бяха задръстени от микробуси, пълни с деца и покъщнина, бягащи от предстоящото земетресение. В полуизоставените квартали шетаха мародери и изнасяха микровълнови печки, стереоуредби и компютри.
	Обаче всички знаеха, че губернаторът не се бе поддал.
	Въпреки че бе събота вечер, на никого не му се празнуваше. След вечерята и вечерната медитация всеки се оттегли в бунгалото си. Мелъни отиде при децата да им почете малко. Прийст седна пред бунгалото си, загледан в лунната светлина, която заливаше долината, и постепенно се успокои. Отвори си една бутилка петгодишно вино от собствените си запаси — от онова, с вкус на пушек, който толкова много харесваше.
	Това е битка на нерви, каза си той, когато се почувства способен да мисли рационално. Кой ще издържи повече — той или губернаторът? Кой от двамата умееше да държи хората си под контрол по-добре? Щяха ли земетресенията да поставят на колене щатското правителство, преди ФБР да открие Прийст в планинското му леговище?
	В полезрението му се появи Стар, осветена от луната и пристъпваща боса, с цигара марихуана в уста. Пое дълбоко от нея, наведе се над Прийст и го целуна с отворена уста. Той вдъхна опияняващия дим от нейните дробове, изпусна го и се усмихна.
	— Спомням си, когато за първи път ми направи този номер. Беше най-силното сексуално преживяване, което съм имал.
	— Така ли? — изрази съмнение тя. — По-сексуално и от духането?
	— Много повече. Помня, когато бях на седем години, видях майка ми да духа на един клиент. Тя обаче никога не ги целуваше. Аз бях единственото същество, което тя целуваше. Сама ми го е казвала.
	— Прийст, какъв живот, по дяволите, си живял!
	Той се намръщи.
	— Каза го така, сякаш вече е свършил.
	— Но тази част от него вече е свършила, нали?
	— Не!
	— Почти полунощ е. Още малко и крайният ти срок ще изтече. Губернаторът няма да се поддаде.
	— Ще трябва — отвърна Прийст. — Въпрос на време. — Изправи се. — Отивам да чуя новините.
	Тя го придружи до паркинга.
	— Хайде да се махаме — каза му внезапно. — Само ти, аз и Флауър. Хайде още сега да се качим в една кола и да се махнем. Няма да се сбогуваме, да си приготвяме багаж или дори да си вземаме дрехи. Просто ще си тръгнем, както през 1969-а напуснах Сан Франциско. Ще ходим там, където ни се иска — Орегон, Лас Вегас или дори Ню Йорк. Или пък какво ще кажеш за Чарлстън? Винаги съм искала да видя Юга.
	Без да отговори, той се вмъкна в кадилака и включи радиото. Стар седна до него. Бренда Лий пееше _Let’s Jump the Broomstick_.
	— А, Прийст, какво ще кажеш?
	Новините започнаха и той усили звука.
	— Днес заподозреният водач на терористичната група „Проклятие от рая“ Ричард Грейнджър се изплъзна между пръстите на ФБР в Сакраменто. А между другото жителите, бягащи от кварталите близо до разседа Сан Андреас, са задръстили много магистрали. Отсечки, дълги километри, са блокирали движението по междущатски пътища 280, 580, 680 и 880. А един продавач на редки плочи твърди, че агенти на ФБР са купили от него албум със снимката на още един заподозрян.
	— Албум? — каза Стар с недоумение. — Какво, по дяволите?…
	— Собственикът на магазина. Вик Плъмстед, каза на наш репортер, че от ФБР са му се обадили и го помолили да им помогне да открият един албум от шейсетте, на който, както те твърдят, е записан гласът на един от заподозрените. След няколко дни търсене, каза той, намерили албума на една неизвестна рокгрупа, _Raining Fresh Daisies_.
	— Исусе Христе! Самата аз почти ги бях забравила!
	— ФБР нито потвърдиха, нито отрекоха, че търсят вокалистката на групата — Стела Хигинс.
	— Мамка им! — избухна Стар. — Те вече знаят и името ми!
	Прийст трескаво мислеше. Опасно ли е това? Самото име не можеше да им даде кой знае колко. Стар не беше го използвала повече от тридесет години. Никой не знаеше къде живее Стела Хигинс.
	О, не, знаеха. Знаеха!
	Той с усилие потисна отчаян стон. Името на Стела Хигинс бе под договора за наем на тази земя. Освен това той го бе казал и на ония агенти от ФБР, които бяха дошли тук в деня на акцията срещу „Лос Аламос“.
	Това променяше всичко. Рано или късно някой от ФБР щеше да направи връзката.
	И ако по някакъв малшанс ФБР не успееше да свърже нещата, оставаше ченгето от полицейското управление в Силвър Сити, което понастоящем беше в отпуска на Бахамите и което бе записало името „Стела Хигинс“ в една преписка, очакваща реда си да отиде в съда след около две седмици.
	Долината Силвър Ривър не бе вече тайна. Мисълта го натъжи неимоверно. Какво да прави? Може би трябваше веднага да избяга със Стар. Ключовете бяха в колата. Само след два часа щяха да бъдат в Невада. Утре до обед щяха да се намират на хиляда километра оттук.
	_По дяволите, не! Още не съм бит!_
	Все още можеше да задържи нещата.
	В първоначалния си вид планът му бе властите никога да не разберат кои са тези от „Проклятие от рая“ и защо настояват за забрана на строежа на нови електростанции. Ето че сега ФБР бяха на път да узнаят, но може би щяха да ги принудят да го запазят в тайна. И това щеше да се превърне в част от искането на Прийст. Щом се примирят със забраната за строеж, щяха да преглътнат и това.
	Да, беше лудост… но цялата работа е лудост. Можеше да го направи.
	Обаче трябваше да не попада в ноктите на ФБР.
	Той отвори вратата и излезе.
	— Хайде да тръгваме — каза на Стар. — Имам много работа.
	— Не искаш да избягаш с мен, а? — попита го тя с тъга.
	— По дяволите, не! — Той тръшна вратата и се отдалечи.
	Тя го последва, двамата отново минаха през лозето и влязоха в селището. Стар се прибра в бунгалото си, без да му пожелае лека нощ.
	Прийст отиде право в бунгалото на Мелъни. Тя спеше. Той грубо я събуди:
	— Ставай! Трябва да тръгваме. Бързо!


	Джуди гледаше и слушаше как Стела Хигинс изплаква сърцето си.
	Беше едра жена и макар че при други обстоятелства би била привлекателна, сега изглеждаше съсипана. Лицето й бе изкривено от мъка, старомодният й грим течеше на черни вадички по бузите, а едрите рамене се тресяха от плач.
	Двете седяха в тясното бунгало, което бе неин дом. Навсякъде бяха заобиколени от кутии с медицински принадлежности и лекарства — бинтове, аспирини, „Тиленол“, сиропи за кашлица, йод. Стените бяха украсени с детски рисунки, изобразяващи как Стела се грижи за болни деца. Постройката бе примитивна, без електричество и течаща вода, но в нея имаше някаква атмосфера на щастлива безметежност.
	Джуди отиде до вратата, давайки възможност на Стела да се посъвземе малко. В бледата светлина на ранното утро мястото изглеждаше прекрасно. Последните ефирни валма мъгла около дърветата по стръмния склон изчезваха бързо, реката проблясваше и тихичко шумолеше, промъквайки се през долината. В подножието на склона се виждаше спретнато лозе — идеално подредените лози бяха привързани към дървени колове. За миг Джуди бе обхваната от чувство за духовен покой. Стори й се, че нещата тук са именно такива, каквито трябва да бъдат, а останалият свят е нещо далечно и чуждо. Тя потръпна и с усилие се освободи от омайващото усещане.
	Появи се и Майкъл. Пак бе пожелал да дойде с нея, за да се погрижи за Дъсти, и Джуди пак му го бе издействала от Стюърт Клийвър, твърдейки, че помощта му в разследването е неоценима.
	Сега водеше Дъсти за ръка.
	— Как е той? — попита го Джуди.
	— Добре е — отвърна Майкъл.
	— Намерихте ли Мелъни?
	— Няма я. Дъсти казва, че едно по-голямо момиче, на име Флауър, се грижело за него.
	— Да има някаква представа къде е отишла Мелъни?
	— Не. — Той кимна към Стар. — Какво казва тя?
	— Още нищо. — Джуди се върна вътре и седна на ръба на леглото. — Разкажи ми за Рики Грейнджър.
	— В него има много хубави, но и лоши неща — отвърна Стар, превъзмогвайки хлиповете. — Преди е бил бандит, знам, даже е убивал хора, но през цялото време, откакто сме заедно, през всичките тези двадесет и пет години той не е направил зло никому, чак до този момент, когато някому хрумна идеята за този шибан язовир.
	— Това, което искам да направя — каза Джуди меко, — е да го намеря, преди да са пострадали още хора.
	Стар кимна:
	— Знам.
	Джуди я накара да я погледне в очите.
	— Къде е отишъл?
	— Щях да ви кажа, ако знаех — отвърна Стар. — Но не знам.


>>	21.

	Прийст и Мелъни отидоха до Сан Франциско с пикапа на комуната. Очуканият кадилак можеше вече да е известен на полицията, както и оранжевото субару на Мелъни.
	Цялото движение бе в противоположна посока, така че стигнаха навреме: малко след пет часа сутринта в неделя. По улиците почти нямаше хора — двама тийнейджъри се прегръщаха на една автобусна спирка, две нервни хулиганчета купуваха една последна доза дрога от продавач с дълго палто, безпомощен пияница криволичеше насам-натам по тротоарите. Обаче улиците около брега бяха абсолютно безлюдни. В светлината на ранното утро пустият индустриален пейзаж приличаше на призрачен свят. Двамата лесно намериха склада за млечни продукти „Перпетуа“ и Прийст отключи вратата. Агентът бе удържал на обещанието си — вече — имаше ток, а в тоалетната течеше вода.
	Мелъни вкара пикапа вътре, а Прийст провери сеизмичния вибратор. Запали двигателя, после свали и вдигна плочата. Всичко работеше отлично.
	Двамата легнаха на дивана в тесния офис малко да поспят, притиснати един до друг. Прийст не можа да заспи, непрекъснато прехвърляйки плана в главата си. Откъдето и да го погледнеше, единственият умен ход от страна на губернатора Робсън бе да се предаде. Прийст си представяше как изнася реч в предаването на Джон Трут, посочвайки колко глупаво се е държал губернаторът. _Той имаше възможност да прекрати земетресенията само с една дума!_ След цял час такива мисли си даде сметка, че няма никакъв смисъл от това. Легнал по гръб, той пристъпи към ритуала, използван от него при медитация. Тялото му се отпусна, сърцето забави ритъма си, съзнанието му се освободи от всякаква мисъл и той заспа.
	Когато се събуди, беше десет сутринта.
	Стана и сложи вода на котлона. От комуната бе донесъл мляно кафе и няколко чаши.
	Мелъни включи телевизора.
	— Докато живях в комуната, новините ми липсваха — каза тя. — По-рано ги гледах непрекъснато.
	— Мразя новини — отвърна Прийст. — Карат те да се притесняваш за милион неща, за които не можеш да направиш нищо.
	Въпреки това обаче се загледа заедно с нея да види дали няма нещо за тях.
	_Всичко_ бе за тях.
	— Властите в Калифорния вземат заплахата за следващото земетресение днес много на сериозно, тъй като крайният срок, даден от терористите, застрашително наближава — говореше водещият, докато на екрана показваха как правят полева болница в парка Голдън Гейт.
	Прийст се ядоса.
	— Защо просто не изпълните искането ни? — викна той към телевизора.
	Следващият клип показа как агенти от ФБР извършват акция сред някакви дървени бунгала в планината. Само след секунда Мелъни промълви:
	— Божичко, това е нашата комуна!
	Показаха как извеждат Стар с изкривено от мъка лице между двама мъже в бронирани жилетки.
	Прийст изруга. Не бе изненадан — именно възможността от извършване на акция срещу тях го бе накарала да напусне комуната толкова набързо, — но въпреки това побесня от гняв и отчаяние, като видя сцената. Домът му бе нападнат от тия самодоволни копелета!
	_Трябваше да ни оставите на мира. Сега вече е твърде късно._
	Показаха и Джуди Мадъкс с мрачно изражение на лицето. _Ти си се надявала да ме хванеш в мрежите си, нали?_ Днес не беше толкова хубава. Двете й очи бяха насинени, а носът й бе покрит с голяма лепенка. _Излъга ме и се опита да ме вкараш в капан и затова ти разбих носа._
	Но дълбоко в сърцето си бе съкрушен. През цялото време бе подценявал ФБР. Когато бе започнал всичко това, на него и през ум не му мина, че ще види как агентите нарушават светостта на долината, била тайна толкова дълго време. Джуди Мадъкс бе по-умна, отколкото си представяше.
	Мелъни ахна. Показваха как Майкъл носи на ръце Дъсти.
	— О, не! — почти изплака тя.
	— Не го арестуват, не бой се — каза Прийст нетърпеливо.
	— Но къде ще го отведе Майкъл?
	— Има ли значение?
	— Има, щом ще има земетресение!
	— Майкъл знае по-добре от всички през къде минават разседните линии. Няма да стои там, където е опасно.
	— О, боже, дано, особено пък след като Дъсти е с него!
	На Прийст му писна от телевизия.
	— Хайде да тръгваме — каза той. — Вземи си телефона.
	Мелъни изкара пикапа, а Прийст заключи вратата на склада.
	— Карай към летището! — нареди той, като седна до нея.
	Избягвайки магистралите, двамата се примъкнаха близо до летището, преди да се залостят в някое задръстване. Според Прийст сигурно хиляди хора от околността използваха телефоните си в момента — питат за полети, обаждат се на близките си, проверяват колко голямо е задръстването. Той се обади на предаването на Джон Трут.
	Лично Трут вдигна телефона. Прийст си помисли, че сигурно е чакал обаждането му.
	— Имам ново искане, така че слушай внимателно — каза му Прийст.
	— Не се безпокой, всичко се записва — отвърна Трут.
	— Сигурно довечера ще бъда в предаването ти, а, Джон? — ухили се Прийст.
	— Надявам се да бъдеш в проклетия пандиз! — отвърна дръзко Трут.
	— Е, и ти можеш да вървиш на майната си. — Нямаше нужда да се дразнят един друг. — Новото ми искане е президентско помилване за всеки от „Проклятие от рая“.
	— Ще информирам президента.
	Май се държи малко иронично. Не разбира ли колко важно е това?
	— Това и замразяването строежа на нови електростанции.
	— Чакай малко — каза Трут. — Сега, след като всички знаят къде се намира комуната ви, не ви трябва общощатско замразяване. Вие просто искахте да спасите долината си от наводняване, не е ли така?
	Прийст помисли малко. Не бе му идвало наум за това, но Трут беше прав. Въпреки това реши да не се съгласява.
	— По дяволите, не! — рече той. — Ние си имаме принципи. Ако Калифорния трябва да бъде прекрасно място за живот на внуците ми, тя трябва да ползва по-малко електричество, а не повече. Първоначалното ни искане остава в сила. Ще има още едно земетресение, ако губернаторът не се съгласи.
	— Как можеш да правиш това?
	— Кое? — не разбра Прийст.
	— Ами това. Как можеш да навлечеш толкова страдания на толкова много хора — смърт, ранени, щети, хората бягат от домовете си… Как можеш да заспиш след това?
	Въпросът вбеси Прийст.
	— Не ми се прави на много етичен — викна той в слушалката. — Аз съм този, който се опитва да спаси Калифорния.
	— Като убиваш хора.
	Прийст загуби търпение.
	— Затваряй си шибаната човка и слушай! — ревна той. — Ще ти кажа кога ще стане следващото земетресение. — Според Мелъни сеизмичният прозорец щеше да се отвори довечера в шест и четиридесет. — В седем часа. Ще ви друсна в седем часа вечерта.
	— Можеш ли да кажеш…
	Прийст прекъсна връзката.
	Мълча известно време. Разговорът остави у него неприятно усещане. Трут би трябвало да бъде изплашен до смърт, обаче той, кажи-речи го навика. Бе се държал с Прийст като с губещ, да, точно това беше.
	Приближиха кръстовище.
	— Тук можем да обърнем и да се върнем — каза Мелъни. — В обратната посока няма никакво движение.
	— Добре.
	Тя направи обратен завой и замислено се загледа напред.
	— Ще можем ли някога да се върнем в долината? — попита. — След като вече ФБР знаят всичко, а?
	— Да! — кресна той.
	— Не викай!
	— Да, ще се върнем — повтори по-спокойно. — Знам, че е лошо и може би известно време не трябва да се мяркаме там. Сигурен съм, че тази година ще изгубим реколтата. Медиите ще се влачат седмици наред там. Но скоро след това всичко ще бъде забравено. Ще има война, избори или някой сексскандал и ние ще се превърнем в остаряла новина. Тогава тихичко ще се промъкнем обратно, ще се настаним по домовете си, ще оправим лозята и ще си отгледаме следващата реколта.
	— Да — каза Мелъни с усмивка.
	_Тя вярва. А аз не съм сигурен дали вярвам. Но повече няма какво да мисля. Мислите ще притъпят желанието ми за действие. Никакви съмнения, не и сега. Само действие!_
	Мелъни попита:
	— Искаш ли да се върнем в склада?
	— Не. Ще полудея, затворен в тази дупка цял ден. Карай към града и виж дали някъде няма отворен ресторант. Умирам от глад.


	Джуди и Майкъл заведоха Дъсти в Стоктън, където живееха родителите на Майкъл. Отидоха с хеликоптер и това направи на Дъсти страхотно впечатление. Приземиха се на футболното игрище в кварталното училище.
	Бащата на Майкъл бе пенсиониран счетоводител и двамата с майка му живееха в спретната къща, чийто заден двор граничеше с игрище за голф.
	Джуди седеше в кухнята и пиеше кафе, докато Майкъл настаняваше Дъсти. Госпожа Куъркъс каза разтревожено:
	— Може би тази ужасна работа ще даде малко тласък на бизнеса му. Не е хубаво да се говори така, но…
	Джуди се сети, че двамата родители бяха вложили пари в консултантската фирма на сина си и той се притесняваше, че не може да започне да им изплаща заема. Обаче госпожа Куъркъс бе права — това, че той е консултант сеизмолог на ФБР, може би щеше да помогне на бизнеса му.
	Джуди непрекъснато мислеше за сеизмичния вибратор. Не можаха да го намерят в долината Силвър Ривър. Никой не беше го виждал от петък вечерта, макар че платната, с които го бяха маскирали като панаирджийска въртележка, бяха намерени край пътя от един от спасителните работници, разчистващи бъркотията във Фелиситас.
	Знаеше с каква кола в момента е Грейнджър. Бе го научила, като попита членовете на комуната коя кола липсва. Беше с пикап и тя веднага го бе включила в бюлетина за издирвани коли. На теория всяко калифорнийско ченге би трябвало да гледа за него, макар че повечето от тях в момента бяха заети с кризисната ситуация по пътищата.
	Ужасно й тежеше мисълта, че сега би държала Грейнджър в ръцете си, ако снощи бе настоявала по-твърдо и беше убедила Клийвър да проведат акцията веднага, вместо тази сутрин. Но беше твърде уморена, за да спори. Тази сутрин обаче бе по-добре — акцията впръска в организма й адреналин и й даде сили. Независимо от това, чувстваше се наранена и физически, и умствено от това, че излязоха с празни ръце.
	На кухненския плот имаше малък телевизор, чийто звук бе изключен. Забелязала, че започват новините, тя помоли госпожа Куъркъс да пусне звука. В момента вървеше интервю с Джон Трут, който бе говорил с Рики Грейнджър по телефона. Трут носеше със себе си касетата със записа и пусна малко от нея. „В седем часа — каза гласът на Грейнджър. — Ще ви друсна в седем часа вечерта“.
	Джуди потрепери. Говореше сериозно. В гласа му нямаше съжаление или разкаяние, никакъв признак, че ще се поколебае да рискува живота на толкова хора. Звучеше смислено, но в човечността му нещо куцаше. Страданията на останалите изобщо не го интересуваха. Това бе характерна черта на психопатите.
	Питаше се какво ли би казал Саймън Спароу, ако подложи гласа му на анализ. Но време за психолингвистика нямаше. Тя се извърна към вратата на кухнята и подвикна:
	— Майкъл! Трябва да тръгваме!
	Нямаше да е зле да остави Майкъл тук, при Дъсти, където и двамата щяха да бъдат в безопасност. Но той й трябваше в командния център. Знанията му можеха да се окажат от съществено значение.
	Той се появи заедно с Дъсти.
	— Почти съм готов — отвърна.
	Телефонът иззвъня и госпожа Куъркъс вдигна слушалката. След секунда я подаде на Дъсти.
	— Виж кой те търси — каза му тя.
	Дъсти пое слушалката, доближи я до ухото си и колебливо каза:
	— Ало?
	После лицето му изведнъж светна:
	— Здрасти, мамо!
	Джуди замръзна.
	Това беше Мелъни.
	Дъсти говореше:
	— Събудих се тази сутрин, а теб те нямаше. После татко дойде и ме взе!
	Мелъни беше с Прийст при сеизмичния вибратор — това бе повече от сигурно. С трескави ръце Джуди извади мобифона си и набра командния център. Свърза се с Раджа и каза тихо:
	— Проследи един разговор. В момента Мелъни говори с телефон в Стоктън. — Продиктува му номера. — Разговорът започна преди около минута и още продължава.
	— Разбрано — отвърна Раджа.
	Джуди затвори.
	Дъсти слушаше и от време на време кимаше, забравил, че майка му не го вижда.
	После рязко подаде телефона на баща си:
	— Иска да говори с теб.
	— За бога, опитай се да разбереш откъде звъни! — прошепна Джуди трескаво.
	Той пое телефона от Дъсти и притиснал слушалката към гърдите си, й каза:
	— Иди и вдигни телефона в спалнята.
	— Къде?
	Госпожа Куъркъс каза:
	— Отсрещната врата, скъпа.
	Джуди се втурна през коридора, хвърли се по корем на спалнята, вдигна слушалката от другата й страна и я покри с дланта си.
	Чу гласа на Майкъл:
	— Мелъни, къде си, по дяволите?
	— Няма значение — отвърна Мелъни. — Видях ви двамата с Дъсти по телевизията. Добре ли е той?
	_Значи тя гледа телевизия някъде._
	— Дъсти е много добре — отговори Майкъл. — Току-що дойдохме тук.
	— Сетих се, че може да сте там.
	Говореше тихо и Майкъл каза:
	— Не може ли малко по-високо?
	— Не, не може, напрягай слуха си и това е.
	_Не иска Грейнджър да я чуе. Това е добре — може би е признак, че между тях започват разногласия._
	— Добре, добре — каза Майкъл.
	— Ти ще стоиш там с Дъсти, нали?
	— Не — отвърна Майкъл. — Връщам се е Сан Франциско.
	— Какво? За бога, Майкъл, опасно е!
	— Значи земетресението ще е там? В Сан Франциско, нали?
	— Не мога да ти кажа.
	— На полуострова ли ще бъде?
	— Да, на полуострова, затова дръж Дъсти далеч оттам.
	Мобифонът на Джуди изчурулика. Здраво стиснала микрофона на слушалката в ръка, тя го доближи до другото си ухо и тихо каза:
	— Да.
	Беше Раджа.
	— Обажда се от мобифона си от центъра на Сан Франциско. По-точно от това не може.
	— Накарай някое ченге от околността да се огледа за пикапа им.
	— Готово.
	Джуди затвори.
	Майкъл тъкмо казваше:
	— След като си толкова разтревожена, защо просто не ми кажеш къде е сеизмичният вибратор?
	— Не мога — изсъска яростно Мелъни. — Да не си полудял?
	— Хайде, стига! Аз да съм полудял? Ти правиш земетресения, не аз!
	— Не мога да говоря повече! — Чу се изпукване.
	Джуди остави слушалката на вилката и се обърна по гръб, дълбоко замислена. Мелъни ги бе снабдила с много информация. Намираше се някъде из центъра на Сан Франциско и въпреки че не е лесно да бъде намерена, все пак това бе по-малка копа сено, отколкото цяла Калифорния. Бе казала, че земетресението ще бъде предизвикано някъде на полуострова, широката ивица земя, разделяща Тихия океан от залива Сан Франциско. Сеизмичният вибратор би трябвало да се намира някъде там. Но най-интригуващото според Джуди бе намекът за разногласия между Мелъни и Грейнджър. Явно тя се обаждаше без негово знание и се страхуваше да не я чуе. Това бе обнадеждаващо. Може би Джуди щеше да успее да се възползва от разногласията им.
	Тя затвори очи и се опита да се съсредоточи. Мелъни се притесняваше за Дъсти. В това се състоеше нейната слабост. Как да я използва?
	Чу стъпки и отвори очи. Влезе Майкъл и я изгледа със странен поглед.
	— Какво има? — попита го тя.
	— Може да го казвам ни в клин, ни в ръкав, но изглеждаш чудесно по гръб на леглото.
	Тя си спомни, че се намира в дома на родителите му и се изправи.
	За да попадне право в прегръдката му. Беше чудесно.
	— Как е лицето ти?
	Тя вдигна поглед към него.
	— Ако си много нежен…
	Той лекичко я целуна по устните.
	_Щом му се иска да ме целува в този вид, значи наистина ме харесва._
	— М-м-м — каза тя. — Когато всичко това свърши…
	— Да.
	Тя затвори очи за миг.
	И веднага мислите й се насочиха пак към Мелъни.
	— Майкъл…
	— Тук съм още.
	Тя леко се освободи от прегръдката му.
	— Мелъни се притеснява, че Дъсти може да се окаже в зоната на земетресението.
	— Той ще бъде тук.
	— Но ти не й го каза. Тя те попита, но ти й каза, че ако се безпокои, трябва да ти каже къде е сеизмичният вибратор, така че не можа да й отговориш на въпроса.
	— Не мога да я разбера… Искам да кажа, защо ще го водя там, където знам, че е опасно.
	— Аз пък искам да кажа, че в нея останаха съмнения. Освен това, където и да се намира, там има телевизор.
	— Понякога гледа новините по цял ден. Това я успокоява по някакъв начин.
	Джуди усети леко боцването на ревността. _Той я познава толкова добре._
	— Какво ще стане, ако направим интервю в командния център в Сан Франциско за това как ти помагаш на ФБР… а някъде на заден фон се мотае Дъсти?
	— Тогава Мелъни ще разбере, че той е в Сан Франциско.
	— И какво ще направи?
	— Сигурно ще ми се обади и ще ми се развика.
	— Ами ако не успее да се свърже с теб?
	— Ще се побърка от страх.
	— А би ли попречила на Грейнджър да задейства сеизмичния вибратор?
	— Може би. Ако има възможност.
	— А струва ли си да опитаме?
	— Имаме ли друг избор?


	Прийст усещаше, че или трябва да го направи, или да умре. Може би губернаторът и президентът нямаше да поддадат — дори и след Фелиситас. Обаче тази вечер щеше да има трето земетресение. След него щеше да се обади на Трут и да каже: „Пак ще го направя! Следващия път може да бъде Лос Анджелис, Сан Бернардино или Сан Хосе. Мога да го правя, когато си поискам. И ще го правя, докато не се съгласите. Изборът е ваш!“
	Центърът на Сан Франциско бе призрачен. По улиците имаше много малко хора, повечето отиваха на църква. Ресторантът бе почти празен. Прийст си поръча стек с яйца и изпи три „Блъди Мери“. Мелъни бе тиха, притеснена за Дъсти. Според Прийст хлапето бе добре — в края на краищата беше с баща си.
	— Казвал ли съм ти някога защо се казвам Грейнджър? — попита я той.
	— Това не е ли името на родителите ти?
	— Майка ми наричаше себе си Вероника Найтингейл. Тя ми каза, че името на баща ми било Стюърт Грейнджър. Тръгнал на някакво дълго пътешествие, разправяше ми тя, но някой ден щял да се върне с голяма лимузина, пълна с подаръци — парфюми и шоколад за нея и колело за мен. В дъждовни дни, когато не можех да излизам навън и да играя, цели часове седях на прозореца и го чаках да се върне.
	Мелъни забрави за миг собствените си проблеми.
	— Бедното дете! — съчувствено каза тя.
	— Бях станал на дванадесет, когато разбрах, че Стюърт Грейнджър всъщност е бил голяма филмова звезда. Играл е ролята на Алън Куотърмейн в _Мините на цар Соломон_ някъде точно по времето, когато аз съм се родил. Досетих се, че мама просто си фантазира. Трябва да ти кажа — това едва не ме уби. Представяш ли си, по цели часове да седя и да чакам на прозореца…
	Прийст се усмихна, но от спомена го заболя.
	— Кой знае! — каза Мелъни. — Може пък и наистина да ти е баща. Артистите обичат да ходят по проститутки.
	— Май трябва да го питам.
	— Той умря.
	— Така ли? Не знаех.
	— Да, прочетох в _Пийпъл_. Преди няколко години.
	Прийст изпита леко чувство на загуба. Стюърт Грейнджър бе единственото най-близко въплъщение на думата _татко_, което бе имал в живота си.
	— Е, сега вече няма никога да разбера — вдигна рамене той и повика да донесат сметката.
	Излязоха от ресторанта, но Прийст пак не искаше да се връщат в склада. В комуната спокойно можеше да изкара цял ден на едно място, без нищо да прави, но в някакъв си задушен офис, забутан не знам къде си, човек спокойно можеше да полудее. Двадесет и петте години в Силвър Ривър бяха поизострили малко желанието му да се почувства в голям град. Двамата с Мелъни се разхождаха по крайбрежния булевард като туристи, наслаждавайки се на лекия солен бриз, духащ от Залива.
	Бяха променили външността си. Тя беше събрала набиващата се на очи дълга червена коса в шапка и си бе сложила слънчеви очила. Прийст беше намазал косата си с брилянтин и бе я прилепил към главата си. Освен това наболата брада му придаваше вид на испаноезичен любовник, което бе далеч от истинския му образ на застаряващо хипи. Никой не им обръщаше внимание.
	Прийст се заслушваше в разговорите на минувачите. Всеки си имаше довод за това защо не е напуснал града.
	— Не се притеснявам, защото нашата сграда е противоземетръсна…
	— Нашата също, но в седем часа ще бъда в парка…
	— Аз съм си фаталист, това земетресение или ще ме очисти, или няма…
	— Точно така, по същия начин можеш да загинеш и в автомобилна катастрофа на път за Вегас…
	— Никой не може да прави земетресения, съвпадение е било…
	Минаваше четири часът, когато двамата се приближиха към колата си.
	Прийст не забеляза ченгето и малко остана да се набута в ръцете му.
	Трите „Блъди Мери“ бяха успокоили нервите му и той се чувстваше почти неуязвим, затова бе престанал да се интересува от полицията. Беше само на четири-пет метра от пикапа, когато забеляза униформеното ченге да се взира в номерата и да говори нещо в уоки-токито.
	Прийст се закова на място и хвана Мелъни за ръката.
	Ченгето вдигна очи от номерата и улови погледа на Прийст.
	Прийст погледна към Мелъни. Тя още не беше видяла ченгето. Замалко не прошепна: „Не гледай към колата“, но се сети, че именно по този начин ще я накара да направи точно това. Затова й каза първото нещо, който му дойде наум.
	— Виж ръката ми. — И вдигна длан пред лицето й.
	Тя впери поглед в нея, после го вдигна към него:
	— И какво трябва да видя?
	— Продължавай да гледаш, а аз през това време ще ти обясня.
	Мелъни се подчини.
	— Ще минем покрай колата, без да спираме. До нея има едно ченге, което записва номерата й. Забеляза ни, виждам го с крайчеца на окото си.
	Тя вдигна поглед от дланта и го насочи в лицето му. После, за негова огромна изненада, го плесна по бузата.
	Заболя го. Пое дълбоко въздух, но Мелъни го изпревари:
	— А сега се махай при тъпата си блондинка!
	— Какво? — смая се той.
	Без да му обръща повече внимание, тя го заобиколи, мина с твърда крачка покрай пикапа и продължи нататък.
	Ченгето гледаше Прийст с едва забележима усмивчица.
	Прийст се спусна подир Мелъни:
	— Ама чакай да ти обясня!
	Ченгето отново насочи вниманието си към номерата.
	Прийст стигна Мелъни и двамата завиха зад ъгъла.
	— Страхотно! — каза той. — Само че нямаше нужда да ме удряш толкова силно.


	Майкъл седеше под светлината на мощен прожектор с малък микрофон, прикрепен към тъмнозеленото му поло. Към него бе насочена малка телевизионна камера, монтирана върху триножник. Зад гърба му младият сеизмолог, когото бе довел за помощник, боравеше с екрани и копчета. Пред Майкъл седеше Алекс Дей, известен телевизионен репортер. Беше облякъл камуфлажно яке, което Джуди смяташе за прекалено драматично.
	Дъсти стоеше до Джуди, доверчиво пъхнал ръката си в нейната, и гледаше как интервюират баща му.
	Майкъл тъкмо отговаряше на въпрос:
	— Да, можем да посочим места, откъдето най-лесно би могло да се предизвика земетресение, но за нещастие не можем да кажем кое от тях са избрали терористите, докато не включат сеизмичния си вибратор.
	— А какъв съвет бихте дали на гражданите? — попита го Алекс Дей. — Как могат да се защитят те, ако има земетресение?
	— Девизът е: „Залегни, прикрий се и стой така“ — и това е най-добрия съвет, който мога да дам — отвърна той. — Свийте се под маса или бюро, прикрийте лицето си с ръце, за да го предпазите от летящи парчета стъкла, и стойте така, докато трусът спре.
	Джуди прошепна на Дъсти:
	— Хайде сега отиди при татко.
	Дъсти влезе в кадър. Майкъл настани детето на коляното си. Това сякаш подсети Алекс Дей да попита:
	— А да ни кажете нещо по-специално как да предпазим децата си?
	— Ами… бихте могли да упражнявате девиза с тях, за да знаят какво да правят, когато усетят трус. Гледайте да са обути с твърди обувки, а не със сандали или чехли, защото наоколо ще има много начупени стъкла. И ги дръжте плътно до себе си, за да не става нужда да ги търсите после.
	— Какво не трябва да правим?
	— Не бягайте извън къщата. Най-много наранявания има от паднали тухли и други строителни материали.
	— Професор Куъркъс, благодаря ви, че бяхте с нас днес.
	Алекс Дей се усмихна на Дъсти и Майкъл и замръзна така, докато операторът не извика:
	— Страхотно!
	Всички се отпуснаха. Телевизионният екип бързо започна да прибира оборудването си.
	Дъсти попита:
	— Кога мога да се върна при баба с хеликоптер?
	— Веднага — увери го Майкъл.
	— Кога ще бъде излъчено това, Алекс? — обърна се Джуди към водещия.
	— Едва ли има нужда от редакция, така че ще излезе веднага. Бих казал, след не повече от половин час.
	Джуди хвърли поглед на часовника. Беше пет и петнадесет.


	Прийст и Мелъни ходеха вече половин час и не виждаха никакво такси. Най-сетне тя се обади на една от таксиметровите служби и повика кола. Двамата зачакаха, но кола не идваше.
	Прийст усети, че още малко и ще полудее. След всичко, което бе направил досега, планът му бе застрашен да се провали само защото не можеха да намерят едно шибано такси!
	Най-сетне към кей 39 се приближи прашен шевролет и спря. Шофьорът имаше някакъв неразбираем средноевропейски акцент и изглеждаше друсан. Освен „ляво“ и „дясно“, не разбираше никаква друга дума на английски и вероятно беше единственият човек в Сан Франциско, който не бе чул за земетресението.
	Върнаха се в склада в шест и двадесет.


	Джуди седеше умърлушена на стола си в оперативния център и унило се взираше в телефона.
	Беше шест и двадесет и пет. След тридесет и пет минути Грейнджър щеше да задейства сеизмичния вибратор. Ако работата станеше като предишните два пъти, земетресение щеше да има. И щеше да бъде най-лошото от всички. Ако се допусне, че Мелъни е казала истината и вибраторът ще заработи някъде из полуострова, трусовете почти сигурно щяха да засегнат града.
	От петък вечерта насам, когато Грейнджър се обади на Джон Трут и каза, че следващото земетресение ще удари Сан Франциско, почти два милиона души бяха напуснали градската зона. Това означаваше, че в града са останали над един милион мъже, жени и деца, които не можеха или не желаеха да оставят домовете си — бедни, стари, болни, плюс всички полицаи, пожарникари, сестри и служители, очакващи да започнат спасителни работи. В това число и Бо.
	Алекс Дей говореше от временното телевизионно студио, набързо стъкмено в общинския център за борба с кризисни ситуации на Търк стрийт, само на няколко пресечки оттук. Кметът бе нахлупил пожарникарска каска и яркочервена жилетка и съветваше гражданите да залягат, да се прикриват и да чакат.
	Интервюто с Майкъл вървеше през пет минути по всички канали — главните редактори бяха запознати с истинската му цел.
	Но, изглежда, Мелъни не гледаше телевизия.
	В четири часа намериха пикапа на Грейнджър, паркиран до крайбрежния булевард. Веднага бе поставен под наблюдение, но в него не се върна никой. В момента се провеждаше претърсване на всички гаражи и паркинги в квартала за сеизмичен вибратор.
	Балната зала на офицерския клуб бе пълна с хора. Около масата на командния състав имаше поне четиридесетина мъже в костюми. Хората на Майкъл бяха струпани около екраните и техниката си, очакващи неестествено веселия сигнал, който щеше да оповести първия трус и от който всички се страхуваха. Екипът на Джуди въртеше телефоните, за да разбере дали някой не е виждал приличащи на Грейнджър или Мелъни хора, но в гласовете им постепенно се прокрадваше отчаяна нотка. Използването на Дъсти в телевизионното интервю бе последният им шанс, но, изглежда, бяха проиграли и него.
	Повечето от агентите, работещи в оперативния център, имаха домове в зоната около Залива. Административно съдебният отдел на центъра бе организирал евакуацията на семействата им. Сградата, в която в момента се намираха, се смяташе за толкова безопасна, колкото и всички останали — военните я бяха ремонтирали и я бяха направили противоземетръсна. Тъй или иначе, не можеха да избягат. Както войниците, пожарникарите и ченгетата, те трябваше да са там, където е опасността. Такава им бе работата. Вън, на плаца, имаше цяла ескадрила хеликоптери със запалени двигатели и въртящи се витла, готови да закарат Джуди и колегите й в зоната на земетресението.


	Прийст отиде до банята. Докато миеше ръцете си, чу как Мелъни изпищя.
	Той се втурна в офиса с мокри ръце и я завари, вперила ужасен поглед в телевизора.
	— Какво има?
	Лицето й беше побледняло, а едната й ръка бе притисната до устата.
	— Дъсти! — успя да изрече само тя, сочейки към телевизора.
	На екрана показваха интервю с Майкъл. На коляното му седеше синът им. Секунда след това кадърът се смени и водещата каза:
	— Това бе Алекс Дей с интервю от оперативния център в „Президио“ с един от водещите сеизмолози в света — професор Майкъл Куъркъс.
	— Дъсти е в Сан Франциско! — промълви Мелъни с нотка на истерия в гласа.
	— Не, не е — отвърна Прийст. — Може да е бил, когато са снимали интервюто. Обаче сега е на километри оттам.
	— Не си сигурен!
	— Разбира се, че съм сигурен. И ти също. Майкъл не може да не се погрижи за детето си.
	— Иска ми се да съм сигурна като теб — каза Мелъни с разтреперан глас.
	— Хайде, направи малко кафе — каза й Прийст.
	— Добре.
	Тя взе канчето от котлона и отиде да го напълни с вода от тоалетната.


	Джуди погледна часовника. Беше шест и тридесет.
	Телефонът й иззвъня.
	В залата настъпи тишина.
	Тя сграбчи слушалката, изтърва я от бързане, отново я вдигна и я доближи до ухото си:
	— Да?
	Телефонистката каза:
	— Мелъни Куъркъс търси мъжа си.
	_Слава богу!_ Джуди махна на Раджа:
	— Проследи го.
	Той вече говореше по своя телефон.
	Джуди продължи към телефонистката:
	— Свържи я.
	Всички костюмари от масата на командния състав се събраха около стола на Джуди. Пазеха абсолютна тишина и се напъваха да чуят нещо.
	_Това може да се окаже най-важният телефонен разговор в живота ми._
	Чу се щракване. Джуди се опита да успокои гласа си и каза:
	— Агент Мадъкс.
	— Къде е Майкъл?
	Гласът на Мелъни бе толкова уплашен и отчаян, че Джуди я съжали. Една глупава майка, разтревожена за детето си — нищо повече.
	_Я се стегни, Джуди! Тази жена е убиец._
	Джуди потисна съчувствието си.
	— Ти къде си, Мелъни?
	— Моля те — прошепна Мелъни. — Само ми кажи къде е отвел Дъсти.
	— Хайде да направим така — отвърна Джуди. — Лично ще се погрижа за Дъсти, ако ми кажеш къде е сеизмичният вибратор.
	— Мога ли да говоря с мъжа си?
	— Ти с Рики Грейнджър ли си? Искам да кажа — с Прийст?
	— Да.
	— И сеизмичният вибратор е с вас?
	— Да.
	_Значи почти съм ви пипнала._
	— Мелъни, наистина ли искаш да убиеш всичките тези хора?
	— Не, но трябва да…
	— Няма да можеш да се грижиш за Дъсти, докато си в затвора. Просто няма да можеш да му се радваш, гледайки го как расте. — От другия край Джуди чу как Мелъни изхлипа. — Ще го виждаш само през стъклената разделителна стена. А когато те освободят, той вече ще е голям мъж, който няма да те познава.
	Мелъни плачеше.
	— Кажи ми къде си, Мелъни.
	В огромната бална зала цареше пълна тишина. Никой не помръдваше.
	Мелъни прошепна нещо, но Джуди не можа да го чуе.
	— Говори по-силно!
	От другия край на линията се разнесе мъжки глас:
	— На кого, по дяволите, звъниш?
	Джуди бързо каза:
	— Бързо! Бързо! Кажи къде си?
	Мъжът изрева:
	— Дай тука шибания телефон!
	Мелъни каза:
	— Пърпетуа… — Последва писък.
	Веднага след това линията прекъсна.
	Раджа се обади:
	— Намира се някъде в квартал Бей Шор, на юг от града.
	— Не е достатъчно! — викна Джуди.
	— Е, по-точно не могат.
	— Мамка му!
	Стюърт Клийвър каза:
	— Тихо, тихо! Сега ще превъртим лентата. Но първо, Джуди, какво научи?
	— Накрая каза нещо. Прозвуча ми нещо като „пърпечуъл“*. Карл, провери за улица с това име.
	[* Името на склада съвпада с английската дума perpetual, означаваща вечен, постоянен. — Б.пр.]
	Раджа добави:
	— Трябва да проверим и за такава фирма. Може да са в гаража й.
	— Направи го!
	Клийвър тресна по масата с юмрук:
	— Какво, по дяволите, я накара да затвори?
	— Мисля, че Грейнджър я завари да говори по телефона и й го отне.
	— Какво ще правиш сега?
	— Няма да е зле да се вдигна във въздуха — отвърна Джуди. — Ще направим една обиколка над бреговата линия. Майкъл може да дойде с мен и да ми покаже къде е разседната линия. Може и да видим случайно сеизмичния вибратор.
	— Действайте! — кратко нареди Клийвър.


	Прийст бе вперил яростен поглед в Мелъни, която се сви под мръсната мивка. Тя се бе опитала да го предаде. Би я застрелял на място, ако имаше оръжие, но револверът, отнет от часовия на „Лос Аламос“, бе в кабината на вибратора под седалката.
	Изключи телефона, пусна го в джоба на ризата си и се опита да се успокои. На това го бе научила Стар. Като млад той се поддаваше на гневните си изблици, знаейки, че останалите често се плашат от тях, а с изплашени хора бе по-лесно да се работи. Стар обаче го бе научила да диша както трябва, да се отпуска и _да мисли_.
	Трезво оцени щетите, които Мелъни бе нанесла. Дали ФБР е проследило разговора? Можеха ли да разберат откъде звъни един мобифон? Длъжен бе да допусне, че могат. Щом е така, значи скоро ще започнат да кръстосват из квартала, търсейки сеизмичен вибратор.
	Времето нямаше да му стигне. Сеизмичният прозорец се отваряше в шест и четиридесет. Погледна часовника си — беше шест и тридесет и пет. Крайният срок спокойно може да върви по дяволите, реши той. Трябваше да предизвика земетресението веднага.
	Изтича от тоалетната. Сеизмичният вибратор бе в центъра на огромния склад, обърнат към високата, сгъваема врата. Той скочи в кабината и запали двигателя.
	Докато се вдигне налягането във вибрационния механизъм, трябваше да минат една-две минути. Прийст не сваляше нетърпеливия си поглед от стрелките на уредите. _Хайде, хайде!_ Най-сетне всички лампички светнаха в зелено.
	Дясната врата на кабината се отвори и Мелъни се покатери на седалката до него.
	— Недей! — изпищя тя истерично. — Не знам къде е Дъсти!
	Прийст посегна към лоста, с който се сваляше плочата на земята.
	Мелъни плесна ръката му настрана:
	— Моля те, недей!
	С опакото на ръката си Прийст я зашлеви силно през лицето. Тя отново писна и от устата й потече кръв.
	— Не ми се пречкай! — ревна той, после дръпна лоста и плочата се отпусна на земята.
	Мелъни отново се пресегна и премести лоста в изходно положение.
	Лампичките отново светнаха в червено. Прийст я удари още веднъж.
	Тя извика от болка и покри лицето си с ръце, но не избяга.
	Прийст отново постави лоста на положение включено.
	— Моля те! — проплака тя. — Недей!
	_Какво да правя сега с тая тъпа кучка?_ Той се сети за револвера. Беше под седалката. Бързо бръкна отдолу и го извади. Изглеждаше твърде голям и неповратлив за такова малко пространство. Насочи го към Мелъни.
	— Слизай веднага от камиона!
	За негова изненада тя отново протегна ръце напред, притискайки гърди към цевта, и бутна лоста.
	Той дръпна спусъка.
	Изстрелът изтрещя оглушително в малкото пространство на кабината.
	За част от секундата съзнанието му изпита тъга, че е съсипал такова красиво тяло, но той бързо изхвърли мисълта от главата си.
	Мелъни бе отхвърлена назад. Вратата все още зееше отворена — тя се преметна назад и тупна върху бетона с глух, отвратителен шум.
	Прийст не спря да провери дали е мъртва.
	За трети път дръпна лоста.
	Плочата бавно се отпусна на земята.
	Още като я докосна, той включи механизма.


	Хеликоптерът бе четириместен. Джуди седеше до пилота, а Майкъл — отзад. Докато летяха на юг по бреговата линия на залива Сан Франциско, в слушалките Джуди чу възбудения глас на една от студентките на Майкъл, обаждаща се от оперативния център:
	— Майкъл! Обажда се Пола! Работи! Сеизмичният вибратор!
	Джуди изстина. _Мислех, че имам още малко време._ Погледна часовника си — шест и четиридесет и пет. Крайният срок на Грейнджър изтичаше след петнадесет минути. Обаждането на Мелъни сигурно го е принудило да действа по-рано.
	Майкъл напрегнато отвърна с въпрос:
	— А някакви трусове на сеизмографа?
	— Не, засега само сеизмичният вибратор.
	_Още няма земетресение. Слава богу!_
	Джуди викна в микрофона си:
	— Дай ни координатите, бързо!
	— Секунда само, тъкмо излизат!
	Джуди дръпна една карта пред себе си.
	_Бързо, бързо!_
	Измина дълга и изпълнена с напрежение секунда, докато Пола й продиктува цифрите. Джуди бързо намери мястото и се обърна към пилота:
	— Още три километра на юг, а след това около половин километър навътре в сушата.
	Стомахът й трепна, когато машината се спусна леко надолу и набра скорост.
	Летяха над стария брегови квартал, пълен с изоставени цехове и гробници за коли. Не се виждаше жива душа. Джуди трескаво търсеше с поглед нещо, което да има дори далечна прилика със сеизмичен вибратор.
	Тя видя, че от юг към мястото се носят две полицейски коли. Хвърляйки поглед на запад, Джуди забеляза, че и бронираната кола на отряда за бързо реагиране на ФБР бясно се движи насам. В „Президио“ останалите хеликоптери сигурно също се вдигат от земята, натоварени с въоръжени агенти. Скоро половината превозни средства на изпълнителната власт в Калифорния щяха да летят към координатите, дадени от Пола.
	Майкъл запита в микрофона:
	— Пола! Какво става на екрана ти?
	— Нищо! Вибраторът работи, но ефект няма.
	— И слава богу! — каза Джуди.
	Майкъл продължи:
	— Ако направи, както досега, ще трябва да премести камиона на около километър и отново да опита.
	Пилотът се обади:
	— Това е. Пристигнахме на дадените координати.
	Хеликоптерът започна да описва кръгове.
	Вперили трескави погледи надолу, Джуди и Майкъл се мъчеха да открият нещо, подобно на сеизмичен вибратор.
	Долу обаче нищо не помръдваше.


	Прийст изруга.
	Вибраторът работеше, но нямаше никакво земетресение.
	И двата пъти бе ставало така. Мелъни му бе казвала, че не може да разбере защо на едно място номерът става, а на друго — не. Вероятно имало връзка с различните видове почва. И двата пъти вибраторът бе предизвиквал земетресение от третия опит. Днес Прийст отчаяно се нуждаеше от късмет още първия път.
	Но нямаше.
	Кипейки от гняв, той спря механизма и вдигна плочата.
	После изхвръкна през дясната врата, прескочи тялото на Мелъни, подпряно на стената и потънало в кръв, и се спусна към голямата сгъваема врата. Долу, към десния й ъгъл, бе монтирана малка врата за хора. Прийст я отвори.


	Над вратата на едно малко складово помещение Джуди видя табела, на която пишеше: „Млечни продукти Пърпетуа“.
	Доколкото бе успяла да разбере, Мелъни бе казала приблизително тази дума.
	— Ето мястото! — извика тя. — Кацай!
	Хеликоптерът бързо се заспуска надолу, избягвайки електропровода, който вървеше от стълб на стълб от едната страна на пътя, и кацна точно в средата на пустата улица.
	Щом опря в земята, Джуди отвори вратата.


	Прийст надникна навън. Точно по средата на улицата бе кацнал хеликоптер. И тъкмо в този момент някой изскочи от него. Беше жена с превързан нос. Позна Джуди Мадъкс.
	Той изрева някаква ругатня, потънала в шума от двигателя на хеликоптера.
	Нямаше време да отваря голямата врата.
	Изтича обратно, метна се в кабината и включи на задна. Даде назад, доколкото можа, изчаквайки задната броня да се удари в стената. После включи на първа. Изфорсира двигателя няколко пъти и пусна рязко педала на съединителя. Огромната маса на камиона се хвърли напред.
	Прийст настъпи педала до дупка. С виещ двигател големият камион набра скорост в малкото пространство на склада и накрая с все сила се заби в старата дървена врата.
	Джуди Мадъкс бе застанала точно пред нея, стиснала пистолета си в ръка. Впери смаян поглед в носещото се право към нея чудовище и по лицето й се изписа страх. Прийст се ухили отмъстително, повел желязната грамада право върху нея. Тя се хвърли встрани и огромните гуми я пропуснаха на косъм.
	Хеликоптерът бе точно в средата на улицата. От него тъкмо слизаше някакъв мъж. Прийст позна Майкъл Куъркъс.
	Той нави волана към хеликоптера, превключи на следващата скорост и отново настъпи педала на газта.


	Джуди се претърколи встрани, насочи пистолета към вратата на шофьора и стреля бързо два пъти. Стори й се, че удари нещо, но не можа да спре камиона.
	Хеликоптерът бързо се вдигна от земята.
	Майкъл изтича встрани.
	Джуди разбра, че Грейнджър иска да удари хеликоптера по плазовете, както бе направил това във Фелиситас, но този път пилотът бе по-бърз.
	Обаче в бързината бе забравил електропровода.
	Между двата съседни стълба бяха опънати пет-шест жици. Лопатата на витлото се вряза в тях, разкъса ги и двигателят моментално смени тона си. Единият от стълбовете падна — витлото продължи да се върти свободно, но хеликоптерът бе загубил тяга за миг и се тръшна на земята със страхотен трясък.


	На Прийст му бе останала само една надежда.
	Ако успееше да се отдалечи на около километър, после да спусне плочата и да задейства вибратора, можеше пак да предизвика земетресение, преди ФБР да стигне до него. А в настъпилия хаос можеше да избяга, както бе направил и преди.
	Той превключи на трета и камионът продължи да набира скорост.
	Тя извърна поглед към падналия хеликоптер. Пилотът не мърдаше. Отново погледна към сеизмичния вибратор, който постепенно набираше скорост.
	_Как нямах един гранатомет?_
	Майкъл се спусна към нея.
	— Добре ли си?
	— Да — отвърна тя и моментално взе решение. — Виж дали можеш да помогнеш на пилота, а аз тръгвам подир Грейнджър.
	Той се поколеба за миг, но каза:
	— Добре.
	Джуди мушна пистолета си в кобура и се спусна подир камиона.
	Това бе тромава машина, която набираше скорост бавно. Отначало Джуди бързо скъси разстоянието между тях, но после Грейнджър превключи на следващата скорост и камионът тръгна по-бързо. Джуди бягаше с всички сили, гърдите я заболяха, сърцето й щеше да изхвръкне. Най-отзад на машината бе закрепена огромната му резервна гума. Джуди продължаваше да скъсява разстоянието, но вече не толкова бързо. Точно когато си мислеше, че няма никога да успее, Грейнджър отново смени скоростите и в моментното забавяне Джуди направи последен отчаян скок.
	Успя да закрепи единия си крак на бронята и се вкопчи в резервната гума. За миг й се стори, че ще се изтърве и ще падне, но успя да се задържи. Пое си дъх и отмаляла, се издърпа на желязната площадка между уредите за управление на вибратора. После несигурно се изправи, залитна, но се задържа.
	Нямаше представа дали Грейнджър я е видял.
	Но знаеше, че той не може да задейства вибратора в движение, затова остана на място, събирайки сили и чакайки го да спре.
	Но той я бе видял.
	Изведнъж чу шум от счупено стъкло и видя промъкналата се през задния прозорец на кабината цев на револвер. Инстинктивно приклекна и в следващия миг куршумът рикошира от резервоара до нея. Тя се сви по-наляво, така че да застане точно зад Грейнджър, и се наведе надолу, доколкото можа, с биещо в гърлото й сърце. Чу още един изстрел и за миг изстина, но разбра, че не е ударена. После Грейнджър като че ли се отказа.
	Но не беше.
	Натисна силно спирачките и Джуди отхвърча напред, удряйки болезнено глава в една желязна тръба. Последва рязък завой надясно, тя се претърколи вляво и за миг си помисли, че ще намери смъртта си върху твърдата земя отдолу, но успя да се задържи. Забеляза, че Грейнджър самоубийствено се насочва право към тухлената стена на изоставена фабрика. Тя се вкопчи в някакъв резервоар.
	В последния момент той наби здраво спирачки и зави, но малко закъсня. Избегна челния удар, но калникът заора в зида под акомпанимента на звън от счупено стъкло и скърцане на разкъсан метал. Джуди усети адска болка в ребрата, притисната върху резервоара, към който се бе вкопчила. После някаква сила я запокити право нагоре във въздуха.
	За миг като че ли всичко замря и тя загуби всякаква ориентация. После се тръшна на земята на лявата си страна. Всичкият й въздух излетя от гърдите и тя дори не успя да извика от болка. Главата й издрънча в асфалта, лявата й ръка изтръпна моментално, а в съзнанието й нахлу паника.
	Секунда-две по-късно то отново се проясни. Болеше я всичко, но можеше да се движи. Бронираната й жилетка я бе запазила от сериозни наранявания. Черните й панталони висяха на дрипи, от едното й коляно течеше кръв, но не много. От носа й също течеше кръв — раната се бе отворила.
	Беше паднала до задния ъгъл на камиона, съвсем близо до огромните му двойни гуми. Ако на Грейнджър му хрумнеше да даде само един метър назад, щеше да я смаже. Тя веднага се търколи встрани и пак остана зад камиона, но валякоподобните гуми вече не я заплашваха. Едва не извика от болка заради усилието, но само изруга тихо под нос.
	Камионът не даде назад. Грейнджър не се опитваше да я сгази. Може би не бе сигурен къде е паднала.
	Тя се огледа назад. Далеч, на около триста метра оттук, видя как Майкъл се мъчи да извади пилота от хеликоптера. После извърна глава в другата посока, но от отряда и полицейските коли нямаше и следа. Не се чуваше и шум от хеликоптери. Може би бяха само на секунди оттук, но тя нямаше толкова време.
	Успя да се изправи на колене и извади оръжието си. Очакваше Грейнджър да слезе от кабината и да открие огън по нея, но той не го направи.
	С усилие и примижавайки от болка, Джуди се изправи на крака.
	Ако се опиташе да се приближи откъм страната на шофьора, той със сигурност щеше да я види в страничното огледало. Тя мина откъм дясната страна и надникна иззад камиона, но там също имаше огромно огледало.
	Отново се отпусна на колене, после легна по корем и пропълзя под камиона. Бавно прокрадвайки се напред, стигна под кабината. Над главата си чу нов шум и вдигна глава.
	Право върху нея се спускаше някаква масивна метална плоча.
	В следващата част от секундата Джуди вече се търкаляше встрани, но кракът й се заклещи в някаква машинария. За десета част от секундата, която й се стори дълга като век, тя се бори да освободи крака си, докато плочата бавно, но методично се спускаше надолу. Щеше да я размаже като гербова марка. В последния момент успя да измъкне крака си от обувката и се дръпна встрани.
	Сега пък бе съвсем на открито. Грейнджър щеше да я види всеки момент. Ако излезеше от дясната врата с пистолет в ръката, щеше да я очисти без никакви затруднения.
	В ушите й гръмна взрив като от бомба и земята под нея се разтърси. Оня бе задействал вибратора.
	Трябваше да го спре. За миг си помисли за къщата на Бо — видя как покривът й хлътва, а след това се срива и цялата улица.
	Притиснала лявата ръка към тялото си, за да облекчи болката, тя бавно се изправи на крака.
	С две крачки стигна до вратата. Трябваше да я отвори с дясната ръка, затова премести пистолета в лявата — можеше да стреля еднакво добре и с двете — и насочи цевта в небето.
	_Сега._
	Скочи на стъпалото, сграбчи дръжката и с рязко движение отвори вратата.
	И се озова лице в лице с Грейнджър.
	Той изглеждаше толкова изплашен, колкото се чувстваше и тя.
	Насочила лявата си ръка с пистолета към него, кресна:
	— Изключи го! Изключи го веднага!
	— Добре — отвърна той, ухили се широко и посегна под седалката.
	Широката усмивка я накара да застане нащрек. Разбра, че няма да изключва вибратора и се приготви да го застреля.
	Никога не бе стреляла по жив човек.
	В ръката му цъфна огромен, като от Дивия запад, револвер.
	Докато дългата цев се насочваше срещу нея, тя леко мръдна пистолета към главата му и дръпна спусъка.
	Куршумът го удари в лицето, близо до носа.
	Секунда след това гръмна и неговият револвер. Блясъкът и гърмежът от двата изстрела бяха ужасни. Джуди усети пареща болка по дясното си слепоочие.
	Задействаха се рефлексите от годините тренировки. Винаги й бяха набивали в главата да стреля два пъти и нейните мускули го бяха запомнили. Пръстът й механично дръпна спусъка още веднъж. Този път куршумът го удари в рамото. Кръвта бликна моментално. Ударът го завъртя встрани и го блъсна във вратата, а пистолетът се изплъзна от безчувствените му пръсти.
	_О, боже, така ли се чувства човек, когато застреля някого?_
	Джуди усети кръв и по собствените си бузи. С усилие потисна надигналото се желание да повърне. Пистолетът й продължаваше да стои, насочен към Грейнджър.
	Машината продължаваше да вибрира.
	Тя впери поглед в гората от лостове, копчета и уреди. Бе застреляла единствения човек, който знаеше как се управлява това нещо. Обзе я паника, но тя я потисна. _Някъде трябва да има ключ._
	Имаше.
	Тя се пресегна през неподвижното тяло на Рики Грейнджър и го завъртя.
	Изведнъж настъпи оглушителна тишина.
	Вдигна глава и погледна към улицата. Пред склада за млечни продукти „Пърпетуа“ хеликоптерът гореше.
	_Майкъл!_
	Джуди се примъкна към дясната врата на камиона, мъчейки се да запази съзнание. В главата й вяло се въртеше мисълта, че трябва да направи още нещо, нещо много важно, преди да помогне на Майкъл, но не можеше да се сети какво. Отказа се и бавно се смъкна от кабината.
	Чу се вой на приближаваща се сирена, тя вдигна глава и видя идващата полицейска кола. Махна с ръка към нея.
	— ФБР! — промърмори със слаб глас. — Откарайте ме при онзи хеликоптер.
	Отвори вратата и падна на седалката. Ченгето измина четиристотинте метра до склада и спря на безопасно разстояние от горящата машина. Джуди слезе. Около хеликоптера нямаше никой.
	— Майкъл! — извика тя. — Къде си?
	— Насам! — Той бе зад разбитата врата на склада, навел се над пилота. Джуди изтича при него. — Това момче има нужда от помощ — каза той и я погледна в лицето. — Божичко, и ти също!
	— Нищо ми няма — отвърна тя. — Помощта идва.
	Извади мобифона си и се обади в оперативния център. На позвъняването й отговори Раджа.
	— Джуди, какво става?
	— Ти ми кажи, за бога!
	— Вибраторът спря.
	— Знам, аз го спрях. Някакви трусове?
	— Не. Нищо.
	Джуди едва не падна от облекчение. Бе спряла машината навреме. Земетресение нямаше да има.
	Облегна се на стената и затвори очи. Стори й се, че всеки момент ще припадне и извика на помощ всичката си останала воля, за да се задържи на крака.
	Не усещаше никакво тържество, никакво чувство за победа. Това вероятно щеше да дойде по-късно, когато седнат с Раджа, Карл и останалите в бар „Евъртън“. Защото сега бе изцедена до капка.
	До тях спря още една полицейска кола и от нея излезе ченге.
	— Лейтенант Форбс — представи се той. — Какво, по дяволите, става тук? Къде е извършителят?
	Джуди посочи към сеизмичния вибратор.
	— В кабината на оня камион. Мъртъв.
	— Ще огледаме.
	Лейтенантът се върна в колата и подкара нататък.
	Майкъл бе изчезнал. Джуди реши да го потърси и влезе в склада.
	Видя го да клечи над локва кръв на бетонния под. Но на него нищо му нямаше. В ръцете си държеше Мелъни. Лицето й бе по-бледо от обикновено, а тънката й тениска бе напоена с кръв от страхотната рана на гърдите й.
	Лицето на Майкъл бе разкривено от мъка.
	Джуди се приближи, клекна до него и пипна шията й за пулс. Нямаше.
	— Съжалявам, Майкъл! — прошепна. — Ужасно съжалявам.
	Той преглътна.
	— Бедният Дъсти! — помръднаха устните му.
	Джуди го докосна по лицето.
	— Всичко ще се оправи — каза тя.


	След няколко минути лейтенант Форбс отново се върна.
	— Извинете ме, мадам — каза той вежливо, — стори ми се, че казахте, че в кабината на онзи камион има мъртъв човек.
	— Да — отвърна тя. — Аз го застрелях.
	— Може — каза ченгето, — но него вече го няма там.


>>	22.

	Стар получи десет години лишаване от свобода.
	Отначало затворът бе изтезание за нея. Строго подреденото по график затворническо съществуване за човек, цял живот проповядвал свобода, бе направо ад. След това една хубава надзирателка на име Джейн се влюби в нея, започна да й носи грим, книги и марихуана и нещата започнаха да изглеждат малко по-добре.
	Флауър бе дадена за осиновяване на един методистки свещеник и неговата жена. Бяха добросърдечни хора, но някак си не можаха да разберат откъде идва Флауър. Родителите много й липсваха, училището не й вървеше и конфликтите й с полицията зачестиха. После, около две години по-късно, тя намери баба си. Вероника Найтингейл беше само на тринадесет години, когато бе родила Прийст, така че сега бе на шестдесет и няколко. Държеше сексмагазин в Лос Анджелис, продаваше сексбельо и порновидео. Имаше апартамент в Бевърли Хилс, караше червена спортна кола и разказваше на Флауър какво правел баща й, когато бил малък. Флауър избяга от свещеника и жена му и се премести при баба си.
	Дъбака изчезна. Джуди знаеше, че в плимута при Фелиситас е имало и четвърти човек и успя горе-долу да скърпи каква роля е играл в цялата тази история. Дори се сдоби с пълен комплект отпечатъци от работилницата му в комуната. Обаче никой не знаеше къде е отишъл. Тъй или иначе, отпечатъците му се появиха няколко години по-късно в една открадната кола, използвана при въоръжен обир в Сиатъл. Полицията не го включи в кръга на заподозрените, защото алибито му бе непробиваемо, но Джуди бе автоматично уведомена. Когато двамата със своя стар приятел Дон Райли — вече женен за една застрахователна агентка — прегледаха досието му, видяха, че почти с нищо не могат да докажат участието на Дъбака в „Проклятие от рая“ и решиха да го оставят на мира.
	Милтън Лестрейндж умря от рак. Брайън Кинсайд се пенсионира. Марвин Хейс подаде оставка и стана директор охрана на верига супермаркети.
	Майкъл Куъркъс се превърна в знаменитост от средна величина. Тъй като изглеждаше добре и обясняваше още по-добре, от телевизията викаха най-напред него, когато станеше въпрос за земетресения. Бизнесът му потръгна.
	Джуди бе повишена в супервайзър. Премести се да живее при Майкъл и Дъсти. Когато бизнесът на Майкъл започна да носи добри пари, двамата си купиха къща и решиха да си родят бебе. Месец по-късно тя вече бе бременна и те се ожениха. Бо плака на сватбата.
	Джуди разбра как Грейнджър е успял да се измъкне.
	Раната в лицето му била много гадна, но не смъртоносна. Куршумът в рамото разкъсал някакъв важен кръвоносен съд и той загубил съзнание от загуба на кръв. Преди да отиде да помогне на Майкъл, Джуди е трябвало да провери пулса му, но е била изтощена от раните си и загубата на кръв, затова не е могла да спази реда.
	Тъй като при падането си Грейнджър е бил свит на две, кръвното му налягане отново се е вдигнало и съзнанието му се е върнало няколко секунди след като тя си е тръгнала. Той се довлякъл криво-ляво до Трета улица, където на един светофар имал късмета да хване някаква кола, чакаща на червено. Вмъкнал се в нея, насочил револвера в главата на шофьора и го накарал да го заведе в града. По пътя се обадил чрез мобифона на Мелъни на Пол Бийл, онзи, който им бутилирал виното и бил стара дружка на Грейнджър. Бийл му дал адреса на един нелегален доктор.
	Грейнджър накарал шофьора да го остави в някакъв опасен квартал. (Травматизираният човечец се върнал вкъщи, звъннал веднага в полицията, но телефонът дал заето и след това се сетил да го направи чак на другия ден.) Докторът, някакъв хирург с отнето разрешително за употреба на морфин, успял да закърпи Грейнджър. Той преспал в апартамента му, после си тръгнал.
	По-нататък Джуди никога не успя да разбере какво е станало с него.


	_Водата бързо се надига. Вече е наводнила всички малки дървени къщички. Домашно направените столове и маси плуват във водата зад затворените врати. Готварната и храмът също бавно потъват._
	_Той бе чакал със седмици водата да стигне до лозето. И накрая дочака — водата безучастно поглъща безценните растения._
	_Беше се надявал да намери поне Спирит, но него отдавна го няма._
	_Бе изпил бутилка от любимото си вино. Трудно му е да яде и да пие — заради раната на лицето, закърпена лошо от доктор, който бе друсан. Все пак бе успял да излее достатъчно количество в гърлото си, за да се напие._
	_Той хвърля бутилката и вади от джоба си огромна цигара марихуана, щедро поръсена с хероин, който спокойно може да го нокаутира. Пали я, поема дълбоко дъх и бавно започва да слиза надолу по склона._
	_Когато водата стига до коленете му, той сяда._
	_После оглежда долината за последен път. Почти неузнаваема е. Няма ги вече бързореките поточета. Виждат се само покривите на сградите и оттук те му приличат на остатъци от корабокрушение, плуващи в тихите води на някоя лагуна. Лозите, засадени от него преди двадесет и пет години, вече са под вода._
	_Това вече не е долина. Превърнала се е в езеро и всичко в нея е избито._
	_Той опъва от голямата цигара между пръстите си и дълго задържа смъртоносния дим в дробовете си. Става му приятно, тъй като дрогата навлиза в кръвообращението му и залива мозъка. Малкият ми Рики, мисли си той, най-сетне си щастлив._
	_Претъркулва се и пада във водата. Обръща се с лице надолу, безпомощен, дрогиран до крайност. Съзнанието му бавно избледнява, както лампата в далечината става все по-бледа и по-малка, докато накрая изгасва съвсем._


>	Благодарности

	Благодарен съм на следните хора, помогнали в написването на тази книга:
	Пит Уилсън — губернатор на Калифорния; Джонатан Р. Уилкокс — заместник-директор на отдел „Обществени задължения“ в кабинета на губернатора Пит Уилсън; Андрю Поут — зам.-директор на отдел „Транспорт“.
	Марк Д. Зобак — професор по геофизика и завеждащ катедрата по геофизика в Станфордския университет.
	__От клона на ФБР в Сан Франциско:__
	Специален агент Джордж Е. Гроц — завеждащ отдел „Връзки с печата и обществеността“, който ми отвори много врати; специален агент Кандис Делонг — координатор, която щедро посвети голяма част от времето си да ми обяснява как живее и работи един агент; Боб Уолш — главен специален агент; Джордж Винсън — заместник главен специален агент; Чарлс У. Матюс III — помощник специален агент, супервайзър специален агент Джон Грей — главен координатор при кризисни ситуации; супервайзър специален агент Дон Уейли — главен регионален съветник; супервайзър специален агент Лари Лонг — от отдел „Технически“; специален агент Тони Максуел — координатор на оперативна група; Доминик Гизи — администратор.
	__От клона на ФБР в Сакраменто:__
	Специален агент Керъл Микози; специален агент Майк Ърнест.
	Пърл Гийвс — компютърен специалист от отдел „Информация“ към щаба на ФБР.
	Шериф на окръг Сиера — Лий Адамс.
	Люсиен Г. Гантън — директор на отдел „Спешни случаи“ към общината на Сан Франциско.
	Джеймс Ф. Дейвис — главен геолог на щата Калифорния; госпожа Шери Ризър — отдел „Информация“.
	Чарлс Янес — управител. Южен Тексас, „Уестърн Джиофизикъл“; Джанет Лъвдей — „Уестърн Джиофизикъл“; Ронда Д. Бун — „Уестърн Атлас Интърнешънъл“; Дони Маклендън — „Уестърн Джиофизикъл“. Фриър, Тексас; господин Джеси Розас — булдозерист.
	Сет Розинг Делонг.
	Доктор Кийт Д. Розинг — директор „Спешни случаи“ в медицинския център „Ървинг“.
	Брайън Бътъруърт — професор по невропсихология в Юнивърсити Колидж, Лондон.
	Повечето от гореспоменатите хора ми бяха намерени от Дан Стерър от „Проучвания за писатели“, Ню Йорк.
	Както винаги, моите щрихи и чернови бяха прочетени и сурово критикувани от агента ми Ал Зюкърман, от редакторите ми Ан Пати от Ню Йорк и Сюзън Бабуно от Лондон, както и от много приятели и близки, включително и Джордж Бренън, Барбра Фолет, Ангъс Джеймс, Джан Търнър и Ким Търнър.
