P>
	Бог Кронос —
	сам време във времето —
	поглъща вселените.

	Небеса вездесъщи,
	кажете ми вие,
	кога е потеглил
	От моята Атика
	печалният кораб
	със седем девойки
	и седем момци,
	да бъдем предадени
	на царя на Крит,
	та той да ни хвърли
	на подземния звяр
	Минотавър.

	Не цар беше Минос,
	а смърт върху трон! —
	Без дума да каже —
	със пръст отброи
	нещастните жертви
	и мене сред тях.

	А после…
	Проклет Лабиринт!
	В началото още
	засмука ни той
	и ние, залутани
	един друг
	се загубихме.

	И не сетих кога,
	останал самичък
	сред сумрака,
	изпод хитона си бял
	измъкнах широкия меч
	и кълбото, което
	от татко си Минос
	Ариадна
	подаде ми скришом,
	та щом победя
	Минотавър,
	да мога
	по тънкия път
	на конеца
	назад да се върна.

	Бог Кронос —
	сам време във времето —
	поглъща вселените.
	Животът
	е негово мигване.

	С какво да пресметна
	животите, смъртите,
	откакто се лутам
	изтерзан в Лабиринта?
	Колко стъпки пристъпих
	през здрачени незнайности,
	за да чувам ехата
	на своите мисли
	и да стигам учуден
	дотам,
	до където съм стигал.

	Откога през ръката ми
	се изниза конеца
	от кълбото, което
	Ариадна ми даде.
	(Ариадна!
	Афродито приоблачна,
	потънал във времето,
	забравям чертите й!)

	А пред мен, а зад мен
	все придебват нечуто
	нозе.
	И подишват на разкрач
	притаени гърла.
	И напразно от стискане
	моя меч
	се вдълба във дланта ми
	и от вглеждане пламъци
	очите ми станаха.

	Богове и човеци,
	защо си измислихте,
	че аз
	съм убил Минотавър?
	Защо си измислихте?

	Минотавър е жив!
	Тук и там — в Лабиринта.
	От Живота по-стар.
	От смъртта по-безсмъртен.
	Безконечност изтече,
	без да могат
	очите ми
	да го зърнат ни миг.
	Само стъпки и кости
	от невинно погинали…

	Минотавър е жив!
	Все едно.
	И страхът ми дори
	по-безстрашен ме прави.
	Тезей е един!
	Ще сразя Минотавър.

	Но кажете ми как
	да го видя,
	за да влезем в двубой?
	Какъвто да е,
	със бича глава
	или драконска,
	ще грохне в нозете ми.
	Тезей е един!
	И с Херкулес, трябва ли,
	меч ще кръстосам!
	Но не Минотавър!
	Не Минотавър! —
	Лабиринта е страшен!
	Лабиринта ме мами
	и не зная къде е
	нито изток,
	ни запад.
	Лабиринта завързва
	минотавърски възли.
	В грозен сумрак се вие
	под земи и води.
	Вгражда в гибелна мрежа
	чак призвездните бездни.
	През душите ни гъне се
	и във тях може би,
	увива и сплита
	най-коварния възел…

	Богове и човеци!
	Не, не Минотавър!
	Лабиринта е страшен!
	Проумейте го!
	Помогнете ми!
	Ако наистина тук,
	върху тая земя,
	човешката мисъл
	и воля
	не за присмех се раждат,
	а за подвизи!
P$
