P>
	За розите от Розовата долина
	и тяхното ухание.
	За всички светли гении,
	опитвали да ни налеят разум
	и някак неразбрали,
	че има черепи препълнени
	със нещо си,
	та няма де да се налива.
	И пак за разума,
	главил се за мастит слуга
	на слепи интереси,
	и в ролята си на такъв,
	напънал се да ни доказва,
	че са окати.
	Наздраве!

	За всички рилски езера,
	наречени очи на планината.
	За Лудвиг ван Бетховен,
	Прокофиев и Петко Стайнов,
	събрали висотата на духа ни.
	За разните му бонапартовци
	и александровци,
	За Черното море и капката роса
	ту слънчеви, ту мрачни.
	За щедрия на празни думи
	и тия, дето с пълно го посрещат.
	За скрития клеветник
	и този, който зорко пази
	пресвятата му скритост.
	За мъката, заседнала ей тук.
	Приятели и неприятели,
	не е възможно да не сте я сещали
	и да не знаете,
	че тъкмо в нея може би пониква
	ожиданият светъл кълн
	подобно утринта
	в утробата на мрачините,
	преди да е разсъмнало.
	За мъката!
	Наздраве!
P$
