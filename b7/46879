P>
	Листопадна самота,
	многоцветна пъстрота,
	лъкатушещи листа,
	тиха есенна мълва.

	Свил гръбнак замислен път,
	взрян в молитвен горски кът,
	гдето нежни багри бдят
	и велурен плат тъчат.

	Горе, в сивото небе
	само вятъра снове,
	и към южни брегове
	властно птиците зове.

	Тук-там дремещи скали,
	като каменни мъгли,
	ронят сбраните сълзи
	на отминалите дни.

	Сгушен, малък манастир,
	богобоязлив пастир,
	слуша тихия псалтир,
	славещ есенния мир.

	Със прошарена коса
	и аз слушам песента,
	лъкатушещи листа
	милват есенна душа.
P$
