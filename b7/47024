P>
	Сред безсънния свят на просъмваща нощ
	със гребени враснали в тъмните облаци
	огромните бели петли кукуригат,
	огромните бели петли
	предусещат разсъмване!

	И ето, разсъмва, разсъмва, разсъмва!
	Погълнали жар от горящи сърца,
	червените гребени греят,
	червените гребени дръзко прорязват
	притаената хитрост на мрака…
	Но гледайте!
	Сгъстява се черният мрак
	и черни живеца на жарките гребени
	и кърти резеца на тяхната жар.

	Сред безсънния свят на просъмваща нощ
	със клюнове вбити в дъха на небето
	предвечните бели петли кукуригат,
	предвечните бели петли
	предвещават разсъмване!

	И ето, разсъмва, разсъмва, разсъмва!
	Засмукали зрака на светещи мозъци,
	коравите клюнове светят,
	коравите клюнове стръвно просвредлят
	непрогледната мисъл на мрака…
	Но гледайте!
	Вюмручва се тежкият мрак
	и удря светлеца на яките клюнове
	и гъне остреца на техния връх.

	Сред безсънния свят на просъмваща нощ
	със шипове впити в плътта на земята
	безсмъртните бели петли кукуригат,
	безсмъртните бели петли
	обещават разсъмване!
P$
