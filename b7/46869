P>
	Дълбоко във душата — несъбудени,
	все още спят неписаните стихове,
	за пориви и страсти — необрулени,
	от вятъра на времето — нестигнати.

	Спокойни, със мълчанието на камъка,
	таящ у себе си прекрасна статуя,
	замряла във вековното очакване,
	да се роди в ръцете на ваятеля.

	Почивайте куплети — неизказани,
	когато дойдат времето и вятъра,
	ще украсите нечии бели страници
	и всеки ще поеме към съдбата си.

	По пътя си, навярно, ще пробудите
	сълзи студени и горещи трепети,
	едни ще бъдат мразени и хулени,
	а други пък — обичани и четени.

	Но туй, което още неродените
	не ще простят на бъдещите стихове,
	е те да нямат топла кръв във вените,
	и най-важно, ако са неискрени.
P$
