P>
	На най-високия, най-каменния връх
	просвредлил като изстрел висотите,
	нощта го е вковала,
	да бъде нейно кобно привидение
	и неин мъченик,
	и неин скръбен глас да бъде!

	И вече час ли, век ли, векове ли
	клечи на острия острец,
	с опашка, смръзнала върху гранита,
	със врат,
	изхапан от фъртуните,
	с глава, отправена към небесата,
	безсилна да узнае
	ни себе си,
	ни другото край нея.

	Прадревен вой на единак! Без ехо вой!

	Ушите на душата са го слушали
	в овчарските помръзлици на детството
	как тъне и прозира през мъглите
	като безкрайна призрачна ръка,
	протегната за помощ.

	Затуй навярно детската ми вяра
	се втурваше през мрака да го дири
	и доведе на топло!
	А дядо ме възпираше сърдит:
	„Назад! Такава е съдбата му!
	Той сам не иска твоето огнище,
	че топлото
	със лаене се плаща!
	Дете,
	не знаеш ти какво е единак!“

	Далечен дядо, вече знам! И виждам го:
	На най-високия, най-каменния връх
	нощта го е вковала
	да бъде нейно черно наказание
	и неин изкупител,
	и неин горък плач да бъде!

	И вече час ли, век ли, векове ли
	клечи на острия острец
	с озъбени от вълчи глад ребра,
	със лапи
	покрай хълбоците кървави,
	с муцуна сива, стрелната нагоре,
	безсилна да надвика
	ни себе си,
	ни другото край нея.

	Прадревен вой на единак! Без ехо вой!

	Ушите на душата са го слушали
	в овчарските помръзлици на детството.
	Прокрадвал се е чак в дрезгавините
	на моето зачатие
	като въпрос
	от някого към някого.

	Затуй навярно детската ми вяра
	се впускаше през мрака да го дири
	и къшейче да му даде!
	А дядо ме възпираше сърдит:
	„Назад! Такава е съдбата му!
	Той сам не иска твоя къшей хляб,
	че със скимтене
	хляба се заплаща!
	Дете,
	не знаеш ти какво е единак!“

	Препатил дядо, вече знам! И виждам го:
	На най-високия, най-каменния връх
	нощта го е вковала
	да бъде нейно люто неспокойствие,
	и нейна рана,
	и неин пъклен вик да бъде!

	И вече час ли, век ли, векове ли
	клечи на острия острец
	със криви нокти, всечени в леда,
	с гърди,
	поели студовете,
	със ноздри — тръпно влажни пипала, —
	безсилни да проникнат
	ни в себе си,
	ни в другото край тях.

	Прадревен вой на единак! Без ехо вой!

	Ушите на душата са го слушали
	в овчарските помръзлици на детството.
	Прокрадвал се е чак в дрезгавините
	на моето зачатие.
	И в мъртвото на идващата смърт
	на тоя вой безмилостната горест
	като змиорка
	в челюстта на видра
	от болка ще се гъне.

	Затуй навярно детската ми вяра
	се стрелваше през мрака да го дири
	и с братство да го утеши!
	А дядо ме възпираше сърдит:
	„Назад! Такава е съдбата му!
	Той сам не иска нежното ти братство,
	че то
	с изяждане на брата
	се заплаща!
	Дете,
	не знаеш ти какво е единак!“

	Първичен дядо, вече знам! И виждам го:
	На най-високия, най-каменния връх
	нощта го е вковала
	да бъде нейно крепко упование
	и нейна истина,
	и неин див протест да бъде!

	И вече час ли, век ли, векове ли
	клечи на острия острец,
	обиквал всичко в тоя светъл свят,
	за да усети
	колко е самотен.
	Намразвал всичко в тоя тъмен свят,
	за да усети колко е безсилен.
	Загърбвал всичко в тоя леден свят,
	за да усети
	колко е излишен.

	И ей ги — каменния връх и той!
	И долу зимната помръкнала земя,
	студена като безразличие.
	И горе — взрени в тъмнотите — небеса,
	изцъклени
	като безсмислие.
	и зъзнещи звезди — несвясни сънища
	на предалечни единачества.
P$
