P>
	Изречено е вече всичко.
	И всичко е направено.

	Но пак Тантал гори от жажда.
	Преражда се Сизиф и все
	търкаля тежкото безсмислие.
	Апокалипсиса Йоан вещае
	и все не знае, че след туй
	не ще да има ничий съд.

	А някъде отвъд отвъдното
	или съвсем до мен,
	на времената вечен воин,
	бездомен глас на стон подобен
	се скита в няма неизбродност
	и нещо пита, пита, пита…

	О, Свят, иззидан от въпроси! —
	Без отговори Свят!
P$
