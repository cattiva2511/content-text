P>
	„Преследват Лорд, извика някой,
	ще го убиват!“

	А Лорд —
	любимецът на целия квартал,
	с очи — любов, с опашка — поздрав,
	се вреше между хората
	и тихичко скимтеше.

	Крещяха майки: „Не, не бива!
	Не го убивайте! Добър е Лорд!
	И няма бяс!“
	Деца хълцукаха.
	И Лорд не издържа,
	озъбен заръмжа и хукна
	да се укрие някъде.

	Намерихме го проснат в дворчето
	на престарелите стопани.
	Деца, с лица на възрастни,
	повдигаха главата му.
	И Лорд отвори клепки, взря се в нас.
	И заговориха очите му:
	„Обични хора! Мои богове!
	Аз нямах бяс! Не, нямах!
	Бесът припламна от окото
	на Оня с черно яке.
	След туй премина през цевта,
	изскочи с гръм… и ме събори.
	Могъщи хора! Страшен е бесът!
	На него ли с покорен глас се молехте!
	Нима е по-могъщ от вас?“

	Но изведнъж през Лорд премина гърч.
	Тревожните очи застинаха.
	И в тях като на фотография
	от стари времена
	застина и въпросът му.

	Ех, Лорд, —
	с очи — любов, с опашка — поздрав
	и вълча лапа за ръкуване.
P$
