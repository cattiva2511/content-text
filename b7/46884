P>
	Навлязох във хладна гора,
	сред синьо-зелена мъгла
	и клони, преплетени в кръг,
	засмукваща всеки мой дъх.

	В душата усетих се сам,
	дори в мисълта си бях ням,
	студена ме слабост обзе,
	във тръпни крака и ръце.

	Пътеката с мръсни петна
	се глухо под мен завъртя
	и с нея към рай или ад,
	поеха посока и цвят.

	След миг, сякаш времето спря
	и цялата вечност замря,
	достигнала краен предел,
	без смисъл, причина и цел.

	И както бях в нищото спрял,
	и в него се бях разпилял,
	безименен глас долових
	и своето име открих.

	Зовеше ме блед силует,
	оформящ човешки портрет,
	кръвта се задвижваше в мен,
	макар да бях още студен.

	И пак озовах се в гора,
	но с болнични, бели легла;
	високи прозорци със свод
	ме будеха пак за живот.
P$
