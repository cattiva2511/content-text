P>
	Забулена в мъгла луната
	безимен поглед хвърля пак,
	градът — покрит от тишината
	таи се в есенния мрак.
	Сломени от тъга, бездушни
	дървета къпят се в печал,
	и само сенките им шушнат
	удавени в димяща кал.
	От ъгъла самотно куче
	страхливо взира се във мен,
	а аз очаквах да се случи
	най-после нещо този ден.
	И търсих да открия нейде
	оазис в сивата мъгла,
	с една-единствена надежда —
	да пия вълшебната вода,
	която мигом да ме върне
	в изгубената пъстрота,
	та в нея пъпа си да хвърля,
	на детството при пролетта…
	Внезапно сепнах се, луната
	тъмнееше открай, докрай;
	отново бях насред мъглата
	и чувах само кучи лай.
P$
