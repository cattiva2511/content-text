P>
	Изгрява слънцето —
	око на светлина —
	и свети радостта му
	във светлите зеници
	на будни океани,
	на езера с елмазени
	и кротнали реки.

	Възлиза слънцето —
	поет на висините,
	и пияня`т сърцето му
	преплетените песни
	на звънки ветрове,
	на белоусти ручеи
	и утринни листа.

	Пътува слънцето —
	гореща птица-жар —
	и палаво се рее
	сред палавите полети
	на лястовици ловки,
	на засвистели гълъби
	и облачни орли.

	Играе слънцето —
	добро пребяло бебе —
	и с дълги пръсти шари
	по белотата бистра
	на бухнали акации,
	на стоплени кокичета
	и зимни върхове.

	Сияе слънцето —
	усмивка поднебесна —
	и весело приема
	щастливите усмивки
	на пътища нехайни,
	на за`ветни поляни
	и злачни далнини.

	Прижуря слънцето —
	неизтощим любовник —
	и пълна е душата му
	със повиците огнени
	на млади пеперуди,
	на премаляли сойки
	и влюбени щурци.

	Потрепва слънцето —
	родилка нескончаема —
	и без остатък влива се
	във тръпките родилни
	на семена набъбнали,
	на оплодени чашки
	и стоплени яйца.

	Не знае слънцето,
	че ничии очи
	без неговия поглед
	не биха се отворили,
	че ничие крило
	без неговия полет
	не би поело в път.

	Не знае слънцето,
	че всичко е във него,
	че всичко е от него,
	че то на небесата
	и бог, и храм, и жрец е,
	че вън от него зъзне
	невиждащият мрак.

	Благословете слънцето!
	И нищо
	не му казвайте!
P$
