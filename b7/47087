P>
	Среднощни зарева от неми мълнии,
	прокобващо разкошни,
	опъват тетива.

	Нощта гори в червени мигновения.
	Бетонните комплекси се разголват
	с угаснали прозорци — пещери.
	Представите — камилски птици,
	подлагат гърбове и ме отнасят
	при тебе чак, Иване Рилски.
	Невзрачната ти пещера ме среща
	като немигвало око.
	Безкръвните ти пръсти правят кръст.
	И Те възславят грешници…

	Отшелнико! —
	Обърнаха се времената!
	И всичко се обърна! —
	Грехът Светата Праведност повика.
	И рече й:
	„Безсилна си, нещастнице!
	Откакто свят светува —
	в душата ти бълнувания само.
	На грешното ми рамо облегни се!
	Защото, стигнат ли човеците
	последното грехопадение —
	ни мене ще ме има, нито тебе!“
	Самото зло се побоя,
	светецо на Доброто!
	Самото зло!

	О, зарева от неми мълнии —
	космически неразгадаем морз…
P$
