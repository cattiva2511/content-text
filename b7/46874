P>
	Когато минах тук за първи път,
	зелено-бяла пролет бе възкръснала
	и с волна свежест всеки полски кът
	със вишнев цвят отгоре бе поръсила.

	Унесен от великденския ек,
	за кратко спрях се, вслушан в песнопението
	на храма, който сякаш не човек
	бе вдигнал, а самото провидение.

	Далеч над мене смели върхове,
	мъдруваха над своята история
	и като хор под властното небе,
	прегърнати, шептяха оратория.

	А нощно време топли светлини
	припяваха отвсякъде във тъмното,
	родени между двете планини,
	край извори и гробници безмълвни.

	Отминах — неразбрал, но помъдрял,
	по своя път — забоден в неизвестното,
	но пролетния стих зелено-бял,
	отдавна вече с мене бе понесъл се.

	И ще ме връща всеки път назад
	(дори, когато съм далеч във времето)
	към пролетта и вишневия цвят;
	и ще звучи на храма песнопението.
P$
