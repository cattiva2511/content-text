P>
	Аз, Хаосът, говоря ви:

	Земята е сълза
	в окото на вселената,
	помръкнала от скръб,
	от вековечна скръб,
	за всички и за всичко,
	родено върху нея.

	Не е ли истина?

	Земята е сълза,
	изгряла във всемира
	да носи радостта
	на звездните сияния,
	и тя самата радост,
	да грее в радостта си.

	Не е ли истина?

	Земята е сълза —
	като снаряд заседнала
	в цевта на битието,
	готово да простреля
	самия жив живец
	на гладните надежди.

	Не е ли истина?

	Земята е сълза
	в гледеца на безкрая
	засветила от воля,
	от мегатонна воля
	да го обходи цял,
	до край да го познае.

	Не е ли истина?

	Земята е сълза,
	като микроб проникнала
	в кръвта на световете,
	способна да отрови
	и себе си, и тях
	ведно със боговете.

	Не е ли истина?

	Поемай всички истини!
	Поемай и живей!
	И с радостта ми радвай се!
	Защото аз отвеки,
	донине и вовеки
	съм бил и ще пребъда!

	Не е ли истина?

	Поемай всички истини!
	Тъгувай със тъгата ми!
	Защото всеки хаос
	е пъклената мъка
	по вечната хармония,
	която вечно търси.

	Не е ли истина?
P$
