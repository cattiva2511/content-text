	[* Разказано от Мари Алин, русифицирана чуванска жена. Записано от г-жа Софи Богорас, в село Марково, Анадирски регион, през зимата на 1900 г.
	Чуванците са националност в Чукотка, полуостров в крайния североизток на евразийския континент. Марково е село в Анадирския регион на Чукотския автономен окръг на Русия. — Б.пр.]

	Живели един старец и жена му. Те имали трима сина. Старецът казал на синовете си:
	— Слушайте, деца мои! Не се качвайте на покрива, не се качвайте на горната греда.
	На другата сутрин най-големият син се покатерил на покрива и се изкачил на горната греда. Оттам видял на морския бряг една млада жена, която ловяла риба със собствените си панталони. Той слязъл и отишъл на брега. Там била Жената-Геге и ловяла риба с панталоните си.
	— А, ти дойде.
	— Дойдох.
	— Искаш ли да ме вземеш за жена? Ако си съгласен, ще ти сготвя нещо за ядене.
	— Добре.
	Те отишли вкъщи. Жената-Геге сготвила риба и я поднесла на бъдещия си съпруг, но той я отблъснал и рибата паднала на земята.
	— Кой ще иска да яде от гадната ти риба, наловена в панталони?
	Той си тръгнал от къщата, но Жената-Геге го последвала и високо завикала:
	— Геге, вълци, геге, мечки, геге, росомахи, поз, поз, поз!
	И вълците, мечките и росомахите дошли и го разкъсали. Така старецът загубил първия си син.
	Вторият син се качил на покрива и видял Жената-Геге как лови риба с панталоните си. Той тръгнал по същия път и стигнал до брега.
	— О, момко, вземи ме за жена. Ако си съгласен, ще ти сготвя нещо за ядене.
	— Добре.
	Те отишли вкъщи и тя сготвила риба и я предложила на госта си, но той я отблъснал.
	— Кой ще иска да яде от гадната ти риба, наловена в панталони?
	Той излязъл от къщата, но тя го последвала и високо завикала:
	— Геге, вълци, геге, мечки, геге, росомахи, поз, поз, поз!
	Дошли мечки, вълци и росомахи и го изяли. Така старецът загубил и втория си син.
	Третият, най-малкият син, се качил на покрива и видял Жената-Геге. Отишъл на брега на морето.
	— О, момко, вземи ме за жена. Ще ти сготвя нещо за ядене.
	— Добре.
	Той ял от храната. И така, те заживели заедно. Тя забранила на мечките и вълците да разкъсат момъка.
	През това време старецът направил много капани и други примки. Той изловил всички мечки, вълци и росомахи едно след друго. После казал на сина си:
	— Можеш да си вървиш. Не остана никой, който да те унищожи.
	Същата нощ той избягал от там. Жената-Геге го последвала. Той видял тънка струя дим да излиза от земята и скочил долу. Това било подземната къща на Жената-Хайхай.
	— Ох, върни ми съпруга! — извикала Жената-Геге.
	— Няма. Той ще бъде мой.
	Двете жени започнали да се бият и се погубили една друга. Момъкът излязъл и хукнал към къщата на родителите си. Те отишли в къщите на мъртвите жени и взели всичко, което било там. Така станали богати. Това е всичко.
	{img:zhenata_gege.jpg|Жената-Геге|#Илюстрация: Иван Билибин, 1902}
