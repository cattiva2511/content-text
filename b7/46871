P>
	Случайно бях дочул преди години
	за бледа и невзрачно тънка линия,
	рисувана от скитащите пръсти
	на майстор, неизвестен и некръстен,
	предназначена с точност да прокара
	бразда между неверие и вяра
	и ориентир да бъде на душата
	в разнопосочно духащия вятър.

	Пребродих и небето, и земята,
	поставих под съмнение всичко свято,
	във търсене на отговора таен,
	света що би направил познаваем.
	И взирайки се в себе си усетих,
	че има линия някъде в сърцето,
	рисувана и трита упорито —
	по-явно или по-прикрито.

	Така открих потайната вселена,
	а в нея и загадката решена,
	и коленичил, гледайки безкрая,
	героите успях да разпозная.
	Сърцето беше майсторът некръстен,
	очите бяха скитащите пръсти,
	а в бледата, невзрачно тънка линия
	познах душата — търсена с години.
P$
