>

E>
	Сега разбирате причините за моя гняв. И те са напълно основателни! Само вижте тъпото невежество на ирландците и англичаните, които масово продължават да величаят собственото си страдание. Припомнете си кървавата ръка на Либия с нейните тренировъчни лагери за терористи и свободно носене на оръжие. Е? Как бих могъл да търпя такива глупаци да си живеят спокойно?
@	Джон Роу О’Нийл, Писмо второ
E$

	Повечето от висшите ръководители и изследователи на Хъдърсфийлд се събираха в работната зала в административната сграда за сутрешната си среща с Рупърт Стонър. Бързаха по алеите, опасно привели напред разтворените си чадъри, поспирайки се тук-там под всяка възможна стряха, за да се скрият от лекия дъждец, който бе завалял още призори.
	Стонър бе пристигнал четиридесет минути по-рано. Веднага се бе свързал с Уикъм-Финч, бе му наредил да телефонира на помощниците си и на Бекет, след което незабавно да се яви при него. Финч пристигна задъхан, палтото му от туид бе на тъмни влажни петна там, където дъждът се бе стичал от чадъра му. За щастие, неговите помощници вече бяха поднесли кафе и сладки. Последва кратък дружески разговор със Стонър. Припомниха си старите училищни дни и неусетно зарязаха официалностите и преминаха на „Уай“ и „Стоуни“.
	Стонър не се бе променил кой знае колко от гимназията, където двамата се подготвяха да станат едни от малкото привилегировани да носят на плещите си товара на цивилизацията. Тогава той беше набит, червендалест младеж с кестенява коса и вечно разчорлен перчем. Имаше четвъртито лице с каменно изражение, подсилвано от студените, проницателни светлосини очи.
	Лицето му бе все така червендалесто, а кестенявия перчем все така непокорен, макар че тази небрежност вече изглеждаше по-скоро като нарочно търсен ефект. Очите му бяха станали още по-студени. Училищният му прякор* сега още повече му подхождаше: каменното му изражение се бе засилило.
	[* От английското _Stone_ — камък. _Стоуни_ — каменния — Б.пр.]
	— Събираме хората в работната зала, Стоуни — рече Уикъм-Финч. — Сигурно вече всички са там. Говорих и с Бил Бекет. Той също каза, че ще дойде.
	— Онзи американец? — Дълбокият баритон на Стонър издаваше белезите на специална школовка.
	— Наистина доста забележителна личност — каза Уикъм-Финч. — Много е способен, особено когато трябва да направи работата ни разбираема за другите.
	— Той има ли да докладва нещо определено?
	_Почна се!_ — помисли си Финч.
	Усети внезапното напрегнато очакване, в което застинаха помощниците му около масичката с кафето и сладките.
	— Ще го оставя той сам да ни разкаже за това — отвърна.
	— Очаквах да те заваря тук в кабинета ти, когато пристигнах — каза Стонър.
	— Имам друг работен кабинет в една от лабораториите — отвърна Уикъм-Финч. — Сутринта е най-подходящото време, да свърша и аз нещо полезно.
	— И колко полезни неща свърши днес? — попита Стонър.
	— Опасявам се, че цялата ми сутрин бе заета от телефонния разговор с колегата, заемащ моя пост в Ирландия.
	— Дохъни? Не вярвай на това копеле!
	— Е, той наистина ми даде твърде интересна информация тази сутрин — и Уикъм-Финч се зае да повтори разкритията на Дохъни за мъжа, когото подозираха, че е истинският Джон Роу О’Нийл.
	— И ти вярваш на тая история? — настоя Стонър.
	— Ние, учените, винаги чакаме доказателствата — отвърна Уикъм-Финч — Като заговорихме за доказателства, та се сетих, че моите хора вероятно са се събрали в залата. Няма ли да тръгваме вече?
	Уикъм-Финч кимна на един от помощниците си, който ги поведе напред, като отваряше вратите пред тях.
	Залата бе просторна семпла стая, приличаше на пушалня в някой от лондонските клубове, само че бе по-голяма. Ламперия от тъмно дърво опасваше цялата стая, а над нея по стените висяха черни драперии на кафеникави щампи. Имаше само четири прозореца, закрити от тежки завеси. В голямата мраморна камина гореше огън. Дълбоки кожени кресла бяха наредени край дългата махагонова маса от едната страна на камината. Тук-там се мъдреха високи пепелници върху поставки от кована мед. Светлината идваше от четири огромни свещника, за които персоналът се шегуваше, че са умалени модели на космическия кораб от филма „Близки срещи от третия вид“. Лъчите на стенните прожектори осветяваха дългата маса, зад която вече се бе настанил Бекет с три прилежно подредени папки пред себе си. Повечето от останалите присъстващи си бяха избрали места по-далече от масата, очевидно с намерението да не попаднат в центъра на вниманието.
	_Мълвата се носи бързо_, помисли си Уикъм-Финч.
	При влизането на шефовете, Бекет стана от стола си. В залата настъпи раздвижване. Няколко човека прочистиха гърлата си.
	Тази сутрин Бекет приличаше на розовобузест ученик, помисли си Уикъм-Финч. Твърде измамно излъчване. Наистина Уикъм не бе имал много време, да го въведе в обстановката, но Бекет вероятно и сам доста добре разбираше деликатността на положението.
	Уикъм-Финч ги представи един на друг и Стонър и Бекет си стиснаха ръце над масата. Двама асистенти съвсем дискретно донесоха по един стол за Уикъм и Стонър и после се оттеглиха в най-отдалечения ъгъл на стаята.
	Още трийсет и един човека бяха събрани в залата, преброи ги на ум Уикъм-Финч. Нямаше смисъл да ги представя всичките на Стонър. По-късно, може би. Хората бяха доведени тук от професионалното си любопитство, а не за да се срещнат с властимащите. Уикъм-Финч седна до Стонър и се зае да запали дългата си лула. Сякаш по чудо, пред него изникна един пепелник, подаден от нечия предвидлива ръка. Уикъм-Финч махна с ръка в знак на благодарност и бавно и внимателно постави позлатената си запалка до пепелника.
	— Е, Стоуни, не знам до колко си запознат с естеството на нашата работа…
	— Уай, хайде не ми пробутвай номера с великите тайнства на науката, дето не са за простосмъртни, а? — прекъсна го Стонър.
	Бекет се приведе напред и рече с измамно спокоен глас:
	— Думите на директора бяха съвсем учтиви и по същество.
	_Охо_, помисли си Уикъм-Финч. _Бекет намери на кого да си го изкара. Доста интересно ще стане._
	— Нима? — Гласът на Стонър сякаш къртеше ледени късове.
	— Не бих го казал, ако не беше истина — отвърна Бекет. — Без предварително да знаем доколко сте наясно с материята, с която боравим, не бихме могли да ви информираме за настоящото положение на нещата. Ще започна с това, че няма нищо ненормално човек да е незапознат с естеството на работата ни. Чувство на неудобство трябва да изпитва само този, който продължава да си бъде невеж, въпреки предоставената му възможност да учи.
	_Добре му го рече, старче_, помисли си Уикъм-Финч.
	Стонър се облегна назад в стола си с каменно изражение на лицето. Само пулсирането на една малка вена на слепоочието му издаваше вътрешната борба.
	— Винаги са ми казвали, че Янките са самоуверени и безцеремонни личности — рече той. — Хайде, давай, освободи ме от моето невежество.
	Бекет се напрегна. Само така трябва да се действа с това надуто копеле, помисли си той. Изкарай го от равновесие и го дръж там. Уикъм-Финч бе казал, че Стонър е слаб в науките, отбирал само от математика. Следователно щеше да се чувства доста не на място.
	Бекет бавно се зае да отваря папките и да подрежда пред себе си разни документи.
	— В момента сме насочили усилията си в проучване на ензиморазрушаващото действие на болестта — рече Бекет. — Без съмнение сте чували за откритието на канадския екип. Този проблем е твърде важен, защото липсата на ензими води до липса на една определена аминокиселина, а промяна в структурата или състава, дори само в една от около тристате вида аминокиселини, има вече фатални последици. Ние сме убедени, че О’Нийл е блокирал определени аминокиселини като е свързал структурите, които ги съставляват.
	— Чел съм доклада на канадците — каза Стонър.
	_Но дали си го разбрал?_ — зачуди се Бекет.
	— Добре — продължи той. — Значи разбирате защо смятаме, че тази чума причинява нещо като преждевременно състаряване на организма. Процесът протича изключително бързо и обичайните видими ефекти на остаряването просто нямат време да се проявят. Ще насоча вниманието ви към белите петна по ходилата и дланите. Те са много показателни.
	— Гени, които контролират остаряването? — с нарастващо любопитство в гласа запита Стонър.
	— Дейността на всеки ген е свързана с формирането на един определен ензим, какъвто е протеинът — поясни Бекет. — Гените контролират аминокиселинния състав на определени протеини. Така че невъзможността на някои ДНК комбинации да произведат точно определени аминокиселини може да се превърне в смъртоносна болест за онанизма.
	— Чух да се споменава също и РНК? — вметна Стонър.
	— РНК и ДНК се отнасят една към друга както шаблонът към готовия продукт — отвърна Бекет. — Както леярската форма и отливката от нея. Заразеният приемник произвежда протеини по установения от РНК модел. Когато бактериалният вирус зарази бактерията, се образува РНК, която копира ДНК на вируса, а не тази на приемника. Веригата нуклеотиди в молекулата на новата РНК допълва тази от РНК на вируса.
	— Значи той разпространява тази гадост чрез вируси? — попита Стонър.
	— Той е създал нов вид бактерия чрез нови вид вирус. Изключително прецизна намеса в изключително фини структури. Върховно постижение.
	— Не смятам, че ми харесва да слушам възхвали за тоя тип — рече Стонър с безизразен глас.
	Бекет сви рамене. Явно Стонър не можеше да разбере.
	— О’Нийл е създал субклетъчни организми, плазмиди, ако се съди по свързващите им функции, и ги е вкарал на ключови места в рекомбинантния процес. Ако нещата не бяха придобили такива зловещи, уродливи измерения, за този му труд със сигурност щяха да го номинират за Нобелова награда. Той е истински гений, но обладан от тъмната страна на човешката природа.
	Стонър пропусна това покрай ушите си.
	— Споменахте нуклеотидите — рече той.
	— Нуклеиновите киселини са молекулите, върху които се „записват“ кодовете с генетичната информация. Те направляват производството на протеини и държат ключа към наследствеността. Също както и самите протеини, нуклеиновите киселини са тежки полимери.
	— Носят се слухове, че сте открили недостатъците на нещо, което наричат „теория на ципа“ — подхвърли Стонър.
	Уикъм-Финч впи остър поглед в него. Значи все пак това копеле си имаше агенти и тук в Хъдърсфийлд, в самия изследователски център! Или може би подслушваха телефона?
	— Молекулата на ДНК е съставена от две вериги, които са увити една около друга под формата на спирала — отвърна Бекет. — Те са изключително гъвкави и се увиват по твърде странен начин. Ние смятаме, че тъкмо тези извивки са от изключителна важност.
	— И защо?
	— Те се „сключват“ една около друга, следвайки някакъв свой вътрешен модел. Извивките са ключ към този модел.
	— Умно — кимна Стонър.
	— Така че, според нас двете вериги се свързват не толкова като „цип“, а по-скоро като вашата зимна шуба — с двойно закопчаване. Първо една система от връзки, после още една, която припокрива първата.
	— Добре, какъв е начинът да се справим със заразата? — попита Стонър. — Освен с огън, разбира се.
	— Изглежда, че силната концентрация на озон ограничава действието на чумата. За съжаление обаче, такава концентрация е твърде опасна както за мъжете, така и за жените. Да кажем, че озонът е „прекалено“ биологически активен, би означавало просто да омаловажим ефекта му.
	Стонър замислено подръпна долната си устна.
	— И върху кои функции на организма влияе той?
	— Смятаме, че блокира вътрешното налягане в кръвоносните съдове, а и не само това.
	— Което е жизненоважно, а?
	Бекет кимна.
	— Истина ли е, че чумата убива хермафродитите? — Стонър произнесе „хермафродити“ така, сякаш самата дума бе изключително мръсна и противна.
	— Да, истинските хермафродити — отвърна Бекет. — Това е близко до ума, нали?
	— Мислех си за обществото, което ще се получи. Изцяло мъжко и женско, а хермафродитите напълно ще изчезнат. — Изкашля се. — Всичко това е много интересно наистина, но досега не чух нищо ново. Нищо, което да носи драматичен вътрешен заряд.
	— Все още събираме данни — отвърна Бекет. — В момента например, провеждаме паралелно проучване на някои симптоми на заразата, които са сходни с тези при неутропенията.
	— Неутро… какво? — попита Стонър.
	Уикъм-Финч се втренчи в Бекет. Това наистина бе нещо ново!
	— Неутропения — повтори Бекет. Забеляза как челото на Стонър се сбърчи недоумяващо. — Неутрофилите са грануларни левкоцити. Ядрата им не са единични, а под формата на грозд, съдържащ от три до пет зрънца, свързани с хроматин. Цитоплазмата е изградена от изключително фини гранули. Те са част от първата защитна линия на организма срещу бактериална инвазия. Така че, това е болест, която може да има генетичен произход.
	_Прекалено научно говори за стария Стоуни_, помисли си Уикъм-Финч. Но новите факти сами по себе си бяха наистина изключително важни.
	— Добрахте се до това от аутопсията на Фос, така ли? — попита той.
	Бекет замълча за момент, забил поглед в документите пред себе си без да ги вижда.
	— Преди да умре, Ариън ни даде някои доста ценни насоки.
	— Говорим за доктор Ариън Фос, която работеше с Бекет и другите преди заразата да я убие — обясни Уикъм-Финч на Стонър.
	Последният кимна, забелязвайки болката в очите на Бекет.
	— Преди да умре, тя ни описа собствените си усещания за симптомите на болестта вътре в нея. Чумата убива по следния начин: първо предизвиква тотален срив на централната нервна система и блокира ензимите. Следва общо затихване на всички жизнени функции, изпадане в безсъзнание и бързо настъпване на смъртта.
	— Виждал съм как умират жертви на чумата — тихо рече Стонър.
	— Развитието на болестта е прекалено бързо и много от симптомите не могат дори да се проявят — каза Бекет. — Принудени сме да боравим само с началните симптоми, с първите проявления на заразата, но Ариън ни даде много подробен анализ на този начален стадий.
	— Да, да, много интересно — нервно рече Стонър.
	Уикъм-Финч пусна гъсто кълбо дим от лулата си и посочи с нея към Стонър.
	— Да не забравяме, Стоуни, че заразата е създадена така, че да има точно определен ефект — да убива само жени и то да ги убива бързо, въпреки всички медицински усилия да бъдат спасени.
	— Запознат съм с тая селективност — сухо отвърна Стонър.
	— Забележително постижение — рече Уикъм-Финч.
	— Ако за момент се отърся от усещането, че присъствам на среща на Възхитените Последователи на Безумеца — натърти Стонър — трябва да ви кажа, че поне дотук не успяхте да ме освободите от невежеството ми.
	— Имаме работа с един изключително сложен код — не обърна внимание на думите му Бекет. — Една твърде сложна комбинация за ключалката на един изключително усъвършенстван сейф. Все пак, О’Нийл е успял да открие кода, следователно сме сигурни, че това може да се направи.
	— Значи на вас ви трябваше толкова много време — сухо рече Стонър, — за да ми кажете простия факт, че сме се сблъскали с един изключително сложен проблем. Никой не оспорва този факт. Това, което искаме да знаем, е: Колко близо сте до решаването на проблема?
	— Може би доста по-близо, отколкото мнозина предполагат — отвърна Бекет.
	Уикъм-Финч рязко се облегна назад.
	Бекет хвърли поглед навън в салона, където Юп седеше с напълно спокойно изражение зад очилата с дебели стъкла. Столът му бе изтеглен малко по-напред от тези на Данза и Лепиков. И тримата внимателно наблюдаваха Бекет. След последните му думи вниманието на всички присъстващи бе насочено единствено към него.
	_Оня неистов разговор между Браудър и Юп_, помисли си Бекет. Представи си младия мъж в изолационната камера заедно с бременното младо момиче. Как ли му е хрумнала идеята за Майското дърво? Сякаш и беше, и не беше вярна. Но какво въображение се искаше за да я видиш!
	Уикъм-Финч изгледа Бекет резервирано.
	— По-близо отколкото предполагаме? — наведе се напред Стонър.
	— О’Нийл ни демонстрира на практика някои основни неща — започна Бекет. — Клетката не е чак толкова непристъпна. Той ни показа, че химическите съставни елементи на клетката могат да бъдат пренагласени, премодифицирани, така че да изпълняват нови, непривични за тях функции и процеси. Организацията на живот в клетката, кодираната система, която координира клетъчните операции, може да бъде разгадана! Тя вече е разгадана! Вече не се съмняваме, че това може да се постигне. По-важното в случая, обаче, е това, че вече знаем, че генетично насочваните изменения във функциите на клетката може и да не прекъсват с настъпването на зрелостта. Примерът с неутропенията ясно ни показва, че можем да пипнем нов вид генетична болест и като възрастни, зрели хора.
	Стонър премигна.
	Уикъм-Финч все така втренчено гледаше Бекет и мълчеше. Значи на това американците му викаха „водя някого за носа“?
	— Ако някой от стотиците хиляди химически процеси, които непрекъснато протичат в живите клетки на организма бъдат блокирани, забавени, или отстранени по някакъв начин, развитието на самия организъм се променя по специфичен начин — продължи Бекет. — О’Нийл ни доказа това като създаде сложен комплекс по-висши организми от по-простите форми. Това може да предизвика огромни видоизменения. Той ни показа и това, че цялата клетъчна система подлежи на много фина настройка. Може да бъде пренастройвана.
	— Мили Боже! — възкликна някой откъм салона.
	Уикъм-Финч извади лулата от устата си, внезапно прозрял какво се опитва да каже Бекет. Процесът беше обратим! Двупосочен! Бе толкова очевидно. Дали Стонър имаше и най-малката представа какво точно бе чул току-що?
	— В министерството проблема ми бе разяснен от един специалист доктор-биолог — отегчено рече Стонър. Изглеждаше раздразнен и студенината отново се бе върнала в погледа му. — Всичко това прилича на „хартиената гонитба“*. Не трябва да пропуснеш нито едно късче хартия.
	[* Детска игра, в която преследвания ръси след себе си хартиени късчета, по които останалите играчи трябва да го открият — Б.пр.]
	Стонър не бе разбрал казаното от Бекет, въздъхна Уикъм-Финч. Бе минало покрай ушите му.
	— Значи намеквате, че сте близо до края на преследването — рече Стонър. — Това ли да предам на министър-председателя? Той ще ме попита: колко близо сме до целта?
	— Още не можем да кажем със сигурност — отвърна Бекет. — Но сега вече много по-ясно виждаме следата. Това, което е получил О’Нийл е особен вид вирус, който пренася кодирано съобщение от донора ДНК върху живата клетка чрез инфектиран бактериален агент.
	— Канадците казват, че са засекли някаква спирохета или как там се казваше — рече Стонър. — Това ли е заразата.
	— Аз лично смятам, че не е. Ние мислим, че те са открили остатъчен продукт, една разсейка от чумата на О’Нийл. Може би някакъв вид мутация.
	— Значи насложен в клетката — промърмори Стонър.
	— Като панделките на майското дърво — рече Бекет.
	— Майско дърво! — изненада се Стонър. Кимна. Очевидно това сравнение му хареса. Явно щеше да направи впечатление в Министерството на вътрешните работи.
	— Определено съществува специфична група гени, които определят дали даден зародиш ще бъде от мъжки или женски пол — рече Бекет. — Бактерията носител на чумния вирус се вмъква в тази полоопределяща група гени и се задържа там достатъчно дълго, за да създаде пълен и непоправим хаос.
	— Поема топката и я запраща в трибуните — промърмори Стонър.
	_Забравих, че беше голям футболен запалянко_, помисли си Уикъм-Финч.
	— Добре казано — рече той.
	Гласът на Бекет бе леко озадачен, когато продължи:
	— Веднъж формиран, блокът е изненадващо устойчив. Вероятно е свързан с много здрави химически връзки. О’Нийл е проникнал толкова надълбоко в паралелните процеси на ДНК, че е могъл да разграничи отделни детайли от веригите и да избере за целта си който си поиска от тях.
	— Наистина ли смятате, че вече сте му по петите? — Попита Стонър.
	— Казвам само това, в което съм абсолютно сигурен — отвърна Бекет и забеляза как Юп в отсрещния ъгъл на залата кимна в знак на съгласие.
	Захапал вече угасналата си лула, Уикъм-Финч приличаше на стар спокоен мъдрец. Щеше му се да изглежда поне толкова уверен в себе си, колкото изглеждаше Бекет.
	Стонър погледна директора. В погледа му се четеше известна подозрителност.
	— Ти какво ще кажеш за всичко това, Уай?
	Уикъм-Финч извади лулата от устата си. Постави я върху пепелника и заговори без да откъсва очи от нея:
	— Убедени сме, че О’Нийл е свързал двете половини от специалните сектори на ДНК-РНК-спиралата на човешката генетична система. Направил го е по някакъв начин, намерил е нужната връзка. — Кимна към Бекет. — Двете половини се заклещват една в друга в изключително здрава и неразрушима връзка. Екипът на Бил смята, че вътре в самата спирална верига има други независими репликиращи системи, които съставят тази връзка.
	— А какво смяташ ти? — попита Стонър.
	Уикъм-Финч го погледна.
	— Може би са начертали най-ясната и обясняваща процесите картина на нещата, постигана досега.
	— Може би — повтори Стонър. — Значи не си убеден?
	— Аз съм учен! — възпротиви се Уикъм-Финч. — Трябва да видя доказателството.
	— Тогава защо смяташ, че подхода им е обещаващ?
	— На първо място, той показва виновника — ДНК на вируса. Всички знаем, че там някъде се крие проблема. Освен това обаче, той оставя ясни дири в клетъчната система.
	— Аз лично не ги виждам — вметна Стонър.
	— Следите или късчетата хартия в тази „хартиена гонитба“ са блокираните ензими — обясни Бекет.
	Стонър го стрелна с поглед, после отново извърна очи към Уикъм-Финч. Все пак тоя коментар не му се бе изплъзнал и очевидно щеше да бъде докладван на министър-председателя.
	— ДНК на вируса може да се свърже с ДНК на бактерията чрез един доста прост и лесен процес — продължи Уикъм-Финч. — Цялото потомство на бактерията ще съдържа ДНК на вируса и всички „съобщения“, записани в тази ДНК.
	— Съобщения — сухо повтори Стонър.
	— Когато — продължи Уикъм-Финч — бактерията попадне в тази част на човешката ДНК-верига, която определя пола на приемника като женски, тогава ДНК на вируса, или поне така смятаме ние, се вклещва в клетъчната обвивка и се освобождава от бактериалния си носител.
	— И съобщението е предадено — завърши Бекет.
	— Но знаете ли точно по какъв начин става това? — попита Стонър.
	— Вече можем да проследим процеса — отвърна Бекет. — Съвсем скоро ще можем да разгадаем и цялостния механизъм.
	— Колко скоро, по дяволите? — впи огнен поглед в него Стонър.
	Бекет само присви рамене:
	— Работим върху проблема толкова бързо, колкото ни е възможно.
	— Вече със сигурност можем да кажем, че познаваме условията, при които се репродуцира — Намеси се Уикъм-Финч. — Да не забравяме и факта, че антибиотиците имат обратен ефект. То просто процъфтява в тяхна среда.
	— Ние вече ставаме нетърпеливи — натърти Стонър.
	— Точно в момента вашето нетърпение ни държи настрана от пряката ни работа — отвърна Бекет.
	Стонър бутна назад стола си и се изправи.
	— Някой да каже на шофьора ми, че съм готов да тръгвам.
	Уикъм-Финч вдигна ръка и видя един от асистентите бързо да се изправя и да напуска стаята.
	Стонър се обърна и се втренчи в него:
	— Разочаровахте ме, Уай. Ако зависеше от мен щях да докарам пръскачките тук и да изпепеля това място заедно с всички ви. Щях да стерилизирам земята, върху която сте стъпвали и после да се опитам да започна всичко отначало.
	— И да направите същите грешки още веднъж — добави Бекет, заобикаляйки масата.
	Стонър бавно се извърна и впи студени очи в Бекет.
	— Може би не. Май ще трябва да впишем научноизследователската работа в списъка на углавните престъпления.
	Рязко се извърна и излезе от стаята без дори да погледне асистента, който му отвори вратата.
	Бекет застана до Уикъм-Финч и проследи с поглед вратата, която се затвори зад Стонър.
	— Какво мислиш, че ще каже на премиера? — попита Уикъм-Финч.
	— Ще му каже, че имаме нова теория, която може и да даде резултати, но правителството трябва да изчака, за да ги види.
	— Наистина ли смяташ така? — Директорът измери Бекет с тежък поглед, после се наведе и взе от масата лулата си.
	— Да. Звучи много научно даже. Изчакай и ще видиш доказателствата.
	Уикъм-Финч се загледа в лулата си.
	— Я ми кажи, Бил, на това ли викат твоите хора „водене за носа“?
	— Ни най-малко.
	Директорът вдигна очи и срещна погледа на Бекет.
	— Много ми се ще да ми беше казал предварително всичко това, което поднесе на Стонър. Особено онова за двупосочността на процеса.
	— Нима се съмняваш в…
	— Не, разбира се! Просто не съм сигурен, че бих го споделил със Стоуни.
	— Та той дори не го разбра. Мина му покрай ушите.
	— Да, тук си напълно прав — замислено промърмори Уикъм-Финч, без да сваля очи от асистентите, които се изнизваха един по един от стаята, избягвайки погледа му, — но той си има шпиони и тук и все някой от тях ще му обясни за какво става дума.
	— Е, тогава освен за меда ще научи и за жилото.
	— Политиците не обичат други да държат жилото. Както и меда, между впрочем.
	— Доста сме развълнувани за новите открития — смени темата Бекет.
	Уикъм-Финч хвърли поглед към Юп, който все още седеше в креслото. Залата бе почти празна.
	— Смятам, че доктор Юп не е толкова развълнуван колкото теб, Бил. Той като че ли е заспал.
	— Е, какво пък! — усмихна се Бекет. — Работихме цялата нощ.


>

E>
P>
	От Ирландия сме ние родом,
	малка тя е, не побира огромната омраза,
	която ни беляза
	от първия ни земен миг.
	Забило още в майчината ми утроба
	ще спре единствено във гроба
	сърцето ми на фанатик.
@	Уилям Бътлър Йейтс*
	[* _Уилям Бътлър Йейтс_ (1865–1939) — ирландски поет, носител на Нобелова награда за 1925 г. — Б.пр.]
P$
E$

	Наближаваше пладне, когато стигнаха до дъното на долината. Сега Джон видя, че тя не е толкова равна, колкото изглеждаше от високото. Ниски хълмчета се издигаха и спускаха отстрани на пътя. Малки къщички се гушеха в подножията им. Някои от тях не бяха изгорени, но повечето бяха без прозорци. Вратите зееха. Все още нямаше и следа от човешко присъствие. От време на време откъм дърветата се дочуваше лай на лисугер, а веднъж, когато завиха зад един каменен зид се разнесе стреснатото кудкудякане на кокошка. За миг се мярна кълбо кафеникави пера, което се стрелна към крайпътните храсти. Врани бяха свили гнезда в много от комините. Самотният гигантски клен насред полето бе нагизден с ято качулати гълъби — нежни бледосиви петънца, проблясващи изпод зеленината. Много от нивите бяха покрити от избуяла трева и плевели.
	Крачейки редом до Джон, Херити подуши въздуха и рече:
	— Определено се чувства характерния мирис на човешко присъствие, макар че хората отдавна ги няма.
	Джон се втренчи в гърбовете на момчето и свещеника, които вървяха на около двайсетина крачки пред тях, разделени от ширината на пътя. Свещеникът крачеше в левия му край, забил поглед в краката си така, че главата му почти не се виждаше от голямата раница на гърба му. Момчето крачеше в десния край, понякога притичваше до средата на пътя, хвърляше по едно око от другата страна, като от време на време накланяше глава и се ослушваше. Звукът от стъпките им по твърдата настилка отекваше в каменните огради от двете страни на пътя.
	Джон започна по-внимателно да оглежда заобикалящата ги долина. Пътят се виеше напред през нея, криволичеше между ниските хълмове, или се изкачваше по някои от тях. Над цялата долина тегнеше някакво мъчително усещане за самота. Изглеждаше далеч по-празна и самотна, от която и да е пустош. Разбра, че това чувство идва от факта, че тук бяха живели хора. Били са тук, но вече ги няма. Точно този тип усещане за празнота.
	— Какво е станало с тази долина? — попита Джон.
	— Кой знае? Един нищо и никакъв слух може да опразни цяло село. Може и тук тълпата да е подивяла. Може да са запалили всичко и да са се пръждосали. Какви ли не слухове се носят. Чули са например, че в съседното село са намерили лекарство и там жените са живи и здрави. Може би мъжете са дошли тук и са разбрали, че слухът не е верен.
	— Този ли е най-краткия път до лабораторията?
	— Този е най-безопасния.
	Аха, помисли си Джон. _Най-безопасния! Значи Херити разбира от тези неща. Къде ли се е научил?_
	Пътят зави зад следващия хълм и пред тях се разкри гледката на реката с редиците от дървета покрай брега. Накъсаните облаци бяха позволили на слънцето отново да се покаже. От лявата страна на пътя се ширеше росна ливада, окъпана в златистия лазур. Отвъд нея гъст храсталак от черен бъз образуваше жив плет на брега на реката. Надвисналите над водата клони леко се полюшваха от нежния бриз.
	— Парнел е идвал да ловува в тази долина — рече Херити. — Явно е имал английски навици! Второто му име е Стюарт с френското произношение. Чарлз Стюарт Парнел*… или Джим Фъшкията. Джеймс Фъшкията Стюарт!
	[* _Чарлз Стюарт Парнел_ (1846–1891) — виден ирландски политик, отстоявал независимостта на Ирландия — Б.пр.]
	Джон бе очарован от начина, по който хората се отнасяха към историята в тази страна. Тя не беше само груб сбор от исторически събития, имена и дати на битки. Дребните детайли бяха важни. Парнел е ловувал в тази долина! И когато Джеймс Стюарт предал Ирландия на нейните врагове, ирландците му лепнали прякора „Джим Фъшкията“. Това бе станало преди четиристотин години и все пак, сякаш отрова капеше от устните на Херити, когато произнесе името. А какво пък толкова бе сторил Парнел, чиито мечти за реформи са били убити от публичните разкрития на англичаните, че имал незаконни деца от любовницата си? Но и на него веднага му се приписват „английски навици“.
	— Джойс* е писал поема за тия хълмове пред нас — рече Херити.
	[* _Джеймс Джойс_ (1882–1941) — известен ирландски писател, един от най-видните представители на Модернизма — Б.пр.]
	Джон го погледна крадешком:
	— Писал е също и за Парнел.
	— Ааа, ти си бил много начетен, бе! — отвърна Херити. — Да пукна, ако дядо ти не е заспивал и сънувал под ей туй същото небе.
	Джон усети празнота в гърдите си. Сякаш чу гласа на Мери: „Как ми липсва дядо Джак“. Мислите му се объркаха. _Каквото и да кажа, Херити внимателно слуша и си вади изводите._
	— Дето и да иде ирландеца, Ирландия си е винаги с него — каза Херити.
	Известно време вървяха мълчешком. Вече можеха да чуят ромона на реката, а през една пролука в бъзака се виждаше каменно мостче. В рамките на същата пролука се виждаше част от покрива и малко от каменните стени на една къща в далечината.
	Щом зърна вилата в рамката от зеленина, Херити си помисли: _Ето го и гълъбарника на Бран Маккрий! Скоро ще видим от какво тесто е замесен тоя Джон О’Донъл._
	Свещеникът и момчето се спряха в началото на мостчето и се обърнаха да видят дали ги следват спътниците им.
	Джон закрачи по мостчето, стигна до средата и се загледа надолу по течението, където водата се плискаше в позеленелите от мъха скалички. От другата страна на реката, през дърветата се виждаше ливадата. Тя се спускаше надолу към брега, където образуваше тясна мочурлива ивица. Тук-там по нея се виждаха цветчетата на лечебна дилянка и жълтурче. Пчели се трудеха върху ливадата, но ромонът на реката заглушаваше жуженето им. Слънцето, топлината, реката — пасторално спокойствие изпълни душата на Джон. Прие от момчето парче хляб и тънък резен бяло сирене. Малчуганът се облакъти на каменния парапет на моста и докато ядеше не откъсваше очи от водата. Джон долавяше сладкия мирис на детската пот. Малките бузи се издуваха и хлътваха равномерно с дъвченето.
	Какво странно хлапе, помисли си Джон. То сякаш се опитваше да бъде прозрачно. Просто да го няма! Но все пак беше там. Ядеше храната, която му даваше отец Майкъл. Обръщаше вниманието им към различни неща като рязко и продължително се вторачваше в тях. Понякога се гушеше в свещеника като ранено животно, което се крие. А и с мълчанието си още повече привличаше вниманието на околните върху себе си. Това мълчание бе като упрек. Протест, много по крещящ от който и да е възглас.
	_Аз не говоря!_
	Това крещяха очите му всеки път, когато Джон погледнеше към него. Тази форма на протест, бе безкрайно дразнеща, особено за Херити.
	Джон погледна към отец Майкъл и Херити, които стояха край раниците си в края на моста и се хранеха мълчаливо, без да се гледат един друг. Херити хвърляше от време на време по някой поглед към Джон и момчето. Бавно дъвчеше хляба и сиренето като не преставаше да държи под око пътя, по който бяха дошли и едновременно с това оглеждаше околността, дебнеше да долови всяко движение, да засече всичко, което можеше да крие заплаха. Бдителен, това беше най-подходящата дума за Херити. Той бе също толкова изолиран и самовглъбен, колкото момчето, но безпокойството му имаше друг произход. Ето пак! Пак джобното ножче! Винаги си човъркаше ноктите с това ножче — педантично точен и погълнат от действието, което вече се бе превърнало в навик. А имаше елегантни ръце — дълги и изящни, но същевременно с това и силни. Но понякога заприличваха на лапите на хищник с оголени нокти. Тогава сухожилията ясно изпъкваха над побелелите кокалчета.
	Свещеникът стоеше изправен до него — висок и изпит. Много висок, чак мършав. Един облечен в черно Хамлет, с нахлупена ниско над очите черна шапка. Чертите на лицето му напомниха на Джон за израза „конска физиономия“. Изпъкналата челюст, леко приведения врат, едрия нос и тъмните очи изпод тежките вежди. Едрите здрави зъби, леко издадени навън. Не особено красиво лице, но такова, което не можеш да забравиш лесно.
	Момчето се задави, закашля се и плю в реката. Джон се опита да си представи малчугана с румени бузи, с блеснал щастлив поглед да лудува в буйни игри. И той някога е изпитвал радостите на живота, с несигурна стъпка и протегнати напред ръце е правел първите си крачки към мама. Всичко това съществуваше, бе скрито там някъде, дълбоко вътре в съзнанието му, в спомените. Юначага е това момче. Тялото му бе жизнено и здраво, въпреки празнотата вътре. Замряло, но не и мъртво.
	Защо момчето толкова много дразнеше Херити? Колко пъти само Джон бе виждал Херити да врънка момчето да се откаже от обета си за мълчание. „Каква полза има от тоя обет? Няма да върне мъртвите, я!“
	Така и не получи отговор. Момчето още повече се отдръпна и се затвори в бронята на мълчанието си. Начинът, по който криеше главата си в качулката на синия анорак, напомняше за костенурка, но сравнението не бе точно. Костенурката прибираше уязвимите си части и се вторачваше страхливо през отвора, докато отмине опасността. Момчето се скриваше в някакви много по-далечни и потайни дълбини, нямащи нищо общо с качулката на анорака. Изчезваше толкова далеч, че понякога искрицата на живота угасваше в очите му. Всичко, което момчето правеше в такива моменти се изразяваше в някакво мрачно упорство, много по-ужасяващо тихо, отколкото самото мълчание. Тогава сякаш вътрешното му аз отлиташе нанякъде, жизнените процеси замираха, оставаше голата безжизнена плът, която продължаваше да се движи механично. Тялото оставаше просто обвивка на един инертен дух, маса, която мърда безцелно, ненаправлявана отвътре.
	Освен когато хвърляше камъни по враните.
	Защо ли момчето толкова много мразеше черните птици? Дали не ги бе виждал, накацали трупа на любим човек? Вероятно това беше обяснението. Навярно някъде, оглозгани от птиците, белееха костите на някой, който момчето е обичало.
	Джон приключи с обяда си, избърса ръце и прекоси моста. В този край, неравни, уронени каменни стъпала слизаха към водата. Приклекна до потока, подложи шепите си на струята и шумно отпи, наслаждавайки се на приятния хлад от стичащата се по лицето му вода. Тя сладнеше и имаше лек привкус на гранит. Нещо изшумоля до него и той извърна глава. Момчето го бе последвало до брега на поточето и сега пиеше на едри глътки, потопило лице във водата.
	Спря да пие и вдигна глава към Джон. Капки вода се стичаха по мокрите му страни. Сериозните му, изучаващи очи сякаш питаха: _Кой си ти? Трябва ли да бъда като теб?_
	Мълчаливият въпрос в погледа на момчето го обърка. Джон рязко се изправи, отръска водата от ръцете си и се качи обратно на моста. Как можеше момчето да говори толкова красноречиво без думи?
	Подпря се на парапета над момчето без да гледа към него. Няколко ниски върби растяха между мочурището и бъзака. Внезапно слънцето бе затъмнено от облак и светът между дърветата потъна в хладна сивота. Шумът на реката си бе просто обичайният шум на река, каза си Джон. Не беше човешки говор, както му се бе сторило. Някога тази земя може и да е била омагьосана, но сега духовете си бяха отишли от нея. Останала бе само празнотата, тоталният упадък в хармония с чворестите върби под бъзака и лепкавата кал на мочурището. Реката му говореше. Нашепваше му богохулни думи: „Животът си отиде от мен. Аз съм ненужна.“
	Облакът премина и слънчевите лъчи отново блеснаха сред дърветата и затанцуваха по водата. Но този път някак по-различно.
	Момчето се качи на мостчето при Джон. Свещеникът се присъедини към тях, понесъл раницата си в една ръка. Херити остана сам в другия край, загледан назад към ливадата.
	— Това е скверно място — рече отец Майкъл.
	Момчето вдигна глава към него с ясно изписан въпрос в мълчаливите очи: _Какво означава това?_
	Свещеникът срещна погледа на детето.
	— Това е ужасно място.
	Явно озадачено, момчето се обърна и се огледа наоколо. Изражението му излъчваше недоверие и почуда. Сякаш казваше: „Но как така, аз мисля, че това място е хубаво — дърветата, реката, пълният стомах“.
	_Раната зараства_, помисли си Джон. Дали щеше да проговори, когато се излекува съвсем?
	Херити се приближи до тях:
	— Аха, нашият поп е в едно от мрачните си настроения. Вярата му май е поразклатена, а от устата му се леят душевни терзания!
	Отец Майкъл се извърна към него:
	— Нима мислиш, че можеш да сломиш вярата, Херити?
	— Уф! Не аз съм тоя, дето иска да сломи вярата, попе — ухили се на Джон Херити. — Тази велика трагедия тук, тя убива вярата.
	— Поне веднъж и ти да си прав — тихо отвърна отец Майкъл.
	— Не може да бъде! — престори се на учуден Херити. Свещеникът пое дълбоко дъх:
	— Всички съмнения, които някога са разяждали вярата, сега избуяват като плевели в изоставената градина, която някога се наричаше Ирландия.
	— Ама и ти се извъди един поет, попе! — Херити се извърна и срещна втренчения поглед на момчето. — Наследил си каменистата родина на Шоу*, бедничкият ми, а нямаш нито разума, нито чувствата да я видиш.
	[* _Джордж Бърнард Шоу_ (1856–1950) — Ирландски писател и драматург, носител на Нобелова награда за 1925 г. — Б.пр.]
	Тежка въздишка разтърси отец Майкъл:
	— Понякога си мисля, че това е просто един ужасен кошмар, белият огнедишащ жребец на всички злочестини. И ние скоро ще се събудим и ще се посмеем от сърце на среднощните си тревожни сънища. И животът ще си потече постарому. Помози Бог!
	Момчето се загърна плътно в анорака си, обърна се и тръгна бавно напред. Отец Майкъл метна раницата на раменете си и го последва.
	Херити погледна въпросително към Джон:
	— Ще тръгваме ли вече?
	Почти незабележимо, отначало пътят започна да се изкачва нагоре към края на долината. Херити и Джон вървяха съвсем близо до момчето и свещеника, на не повече от пет крачки зад тях.
	По-безопасен ли беше този участък, чудеше се Джон. Херити не ги държеше разпръснати. Или пък заради острите завои, които правеше пътя, и заради които не можеше да се види какво става отпред? Дали пък Херити не искаше да бъде близо до свещеника, за да види заедно с него, с какво ще ги изненада пътя в следващия момент?
	— Знаеш ли какво се е случило на нашето отче там? — попита Херити. — Виждам, че той няма да ти каже и думица за това, макар да е жив свидетел на станалото.
	Свещеникът не се обърна, но раменете му се напрегнаха.
	Херити продължи на висок глас, сякаш говореше на гърба пред него:
	— Още в първите дни на чумата, когато започна да беснее оная с косата, една голяма разярена тълпа от мъже запали и изгори градчето Мейнут в графство Килдеър. Изпепелиха всичко до основи, дори колежа „Свети Патрик“ заедно със замъка Фицджералд, а той си беше свято място навремето. Новото крило изгоря като факла. А старото се срути от експлозивите и после багерите го изравниха. Каква гледка само!
	— Защо го направиха?
	— Бяха страшно ядосани, направо бесни. Бог ги беше изоставил. И понеже не можеха да се доберат до него, се докопаха до Църквата и си го изкараха на нея. — Херити вдигна глава и подвикна: — Нали това ми каза и ти, отче Майкъл?
	Свещеникът остана все така мълчалив, като момчето, което крачеше до него.
	— Цели три дни небето бе черно от гъстия дим — продължи Херити. — А докато изтлеят останките мина още сума време. Уф, пламъците се издигаха чак до небето, а сред тях побеснялата тълпа търчеше напред-назад, погнала свещениците. Изгаряха всеки, до който се докопат.
	— Изгаряли са свещениците?
	— Хвърляха ги право в огъня!
	— И отец Майкъл е бил там?
	— О, да. Нашето отче е било там и е видяло целият тоя лов. Лов на свещеници, ха! Поповете си имаха доста богат запас от напитки в избите.
	Джон се замисли за белега върху челото на отец Майкъл.
	— Тогава ли са го жигосали?
	— А, не! Това стана по-късно. Неговите собствени хора го жигосаха, защото знаеха, че е бил в Мейнут, а все пак е оцелял. Ооо, нее, докато горяха кладите, всеки поп, когото хванеха го чакаше сигурна смърт.
	Херити замълча. Само звукът от стъпките им отекваше между каменните огради край пътя. Отпред се дочуваше тихото монотонно мърморене на отец Майкъл. Свещеникът се молеше.
	— Чуй го само! Моли се! Помниш ли ония дни, попе? О, Джон, горящият Мейнут можеше да се види от цели мили разстояние. Пушекът се издигаше право нагоре, да. Познавам един поп, който беше там, и който каза, че това е сигнал към Бога.
	Само тихият шепот на молитвата се чуваше откъм отец Майкъл.
	— Е, видяхме посланието към Бога, нали тъй, отче Майкъл? — провикна се Херити. — И какво си казахме? И Господ може да лъже. Ей това си казахме. Бог ни излъга.
	Херити говореше толкова образно, че Джон живо си представи сцената. Усети как скрития в него О’Нийл, сякаш се размърда, ослуша се, но не пожела да изплува на повърхността. Пламъците, писъците… сякаш кънтяха в ушите му.
	— Ти си бил там с отец Майкъл — каза Джон.
	— За негов късмет! Спасих му краставата кожа — избухна в смях Херити. — Абе, хич не му се нрави това, ама няма как. Не му харесва туй дето дължи мизерния си живот на такъв като мене. Толкоз други попове хвърлиха топа, пък той оцеля. Ама че зрелище беше, казвам ти! Никой не четеше бройката, ама да пукна, ако не изпържиха поне двеста попа. Бух в огъня и право горе в казаните на Ада!
	Отец Майкъл вдигна свитите си пестници към небето, но не се обърна. Продължи да напява молитвата си.
	— Като мъченици на кладата! Такова масово жертвоприношение тая земя не помни от векове насам. Но нашият отец Майкъл не е замесен от тестото на мъчениците.
	Свещеникът се умълча. Забави крачка, движенията му станаха някак по-мудни. Раницата сякаш натежа и натисна надолу раменете му.
	— Само дванадесет свещеници успяха да се спасят — продължи Херити. — Предрешени и скрити от малцината от нас, които запазиха здравия си разсъдък и не се подадоха на всеобщата лудост. Понякога се чудя, защо ли им помогнах. Но като се замисля, вонята на изгоряло месо беше ужасна, пък и всичкото пиене отиде зян. Нямах причини да остана повече.
	Херити тайничко се подсмихна на някаква своя си мисъл, после се обърна и смигна на Джон:
	— Обаче Безумеца би се побъркал от кеф при оная гледка. Направо щяха да му потекат лигите! Сигурен съм.
	Джон трепна. Усети как скрития в него О’Нийл истерично се хили.
	_Защо каза това? Защо го каза точно на мен?_
	Херити обаче бе забил поглед в краката си с непроницаемо изражение на лицето. Тук вече бе по-стръмно и пътят се изкачваше между хълмовете. Когато завиха, видяха пътя да изчезва в горичката в горния край на долината.
	Въздухът бе топъл и влажен, почти като в тропиците. Сетивата на Джон настойчиво му шепнеха за джунгли и палми, сякаш отказваха да възприемат зелените хълмове и черния тесен път, който ги прорязваше. Редките дървета край пътя бяха предимно европейски тополи, измършавели от постоянните битки със зимните вихрушки, които използваха долината като проход към гъстите гори и мочурищата на изток.
	Все още замислен за последните думи на Херити, Джон изведнъж осъзна колко странна бе връзката на ирландците с родната им земя. Защо Херити бе спасил свещеника? Защото отец Майкъл е дошъл на белия свят на същото това парче земя като него. Имаше нещо особено в това „бракосъчетание“ между тази земя и този народ. Келтите бяха влезли под кожата на Ирландия. Те не бяха като номадите, които просто се придвижват по земята. Дори и този скитник тук, по-скоро минаваше през сърцето на Ирландия, отколкото просто да пресича страната. Народът на Херити се бе превърнал в неразделна част от самата пръст. Никога не бе стоял въпросът дали те притежаваха Ирландия. Точно обратното. Ирландия притежаваше тях самите.
	Джон погледна напред. Отвъд тополите се виждаше тъмната зелена маса на засадените в гъсти редици по склона на хълма борчета. Там горе, където гората бе най-гъста, се виждаше огромна къща, прилична на френски замък, която сякаш изобщо не бе засегната от опустошенията в долината. От комините се издигаше пушек. Къщата се гушеше сред дърветата. Сякаш беше „осиновена“ от Ирландия. Вече нямаше нищо френско в нея. Това си бе ирландска къща. Пушекът миришеше на торф.


>

E>
	И накрая ще кажа на ирландците да си спомнят за банши* от Далас Айбел, тази банши, която предупреждава Брайън Бору, че ще умре в Клонтарф. Ирландийо, чуй зловещия вой на банши, защото моето възмездие тегне над теб. Вече не можете да избягате от личната си отговорност, за това, което ми причинихте. Аз съм лихварят, който ще ви накара да си платите всичко с лихвите — сега и вовеки веков.
	[* В Ирландската митология _Банши_ е женски дух, чийто злокобен вой предвещава смърт в семейството — Б.пр.]
@	Джон Роу О’Нийл, Трето писмо
E$

	Самюъл Бенджамин Велкур бе преминал през всички постове на Щатския Консултативен Съвет и Американската Агенция за Международно Развитие /ААМР/. Склонността му към своеволия и несъобразяване с мнението на другите бяха забавили израстването му в йерархията, но той бе успял да си създаде много приятели сред военните по време на престоя си в ААМР — нещо, което сега му беше само от полза. Разбира се, докладите му, често хвалени заради проницателното тълкуване на проблемите, също си бяха казали думата.
	На шейсет и една години, когато разбра, че няма накъде повече да израства в ААМР, той напусна Агенцията, където и без друго бе само временно изпратен от Консултативния Съвет, и се кандидатира за сенатор от Охайо. Предимствата му бяха смазващи.
	Можеше да накара другите да го разберат в каквато и да е компания, при това на четири езика.
	Имаше зад гърба си мощна финансова подкрепа от богата фамилия.
	С искрящото си остроумие прекрасната му съпруга, Мей, допадаше както на възрастните, така и на младите феминистки. (Старите жени я харесваха и заради това, че изглеждаше такава, каквато си беше всъщност — жизнерадостна и решителна бабка).
	Добрата работа на предизборния щаб на Демократическата партия в Охайо, както и славата му на човек със собствено мнение, който не зачита партийни повели, веднага му дадоха подкрепата както на независимите гласоподаватели, така и на либерално настроените Републиканци.
	И като капак на всичко — плътният, убедителен баритон, в съчетание с внушителна външност и благородна осанка. Той изглеждаше както трябваше да изглежда един сенатор и говореше като такъв.
	На трибуната, Самюъл Бенджамин Велкур демонстрираше властно _присъствие_, а и прекрасно знаеше как да се представи в най-добра светлина пред телевизионните камери.
	Ефектът беше поразяващ. Влезе в Сената с гръм и трясък, през парадния вход. Една паметна победа, и то в годината, когато Републиканците спечелиха всичко възможно, освен президентското кресло.
	Както беше писал един репортер от _Ейкрън_: „Гласоподавателите казаха, че харесват стила на тоя мъжага и го искаха в Сената, за да държи под око ония копелета вътре“.
	А един британски наблюдател на изборите бе направил следния коментар: „Истинско чудо е, че досега е седял на задните редове!“
	Не минаха и два месеца, откакто бе влязъл в Сената и Сам Велкур се измъкна от задните редове и изпъкна на фона на безличната тълпа народни избраници, с което още веднъж доказа, че годините, прекарани в ешелоните на властта са го научили как точно работи системата.
	Работеше с вещината на импресарио, който умее да изстиска и последната капка талант от актьора си и да го представи в най-добрата светлина.
	Така че малцина се учудиха, когато бе предложен за вицепрезидентския пост за втората кампания на Прескът. Трябваше им Охайо, трябваше им някой, който да допада и на Републиканците, да бъде вещ във воденето на предизборната кампания и да има привлекателна съпруга. Трябваше им човек, който да има собствен финансов гръб и желание за мястото — човек с всички ония качества, които реално определяха избираемостта на една кандидатура. Единствено склонността на Велкур да не се съобразява понякога със спусканата отгоре линия и да действа на своя глава малко тревожеше хората в партийната централа.
	Самият Адам Прескът обаче наклони везните в негова полза:
	— Нека му дадем поста и да видим как ще се справи. Така или иначе, ако изкара още един мандат в Сената, после никой няма да може да го спре. По-добре да е при нас, за да го държим под око.
	— Здравата ги е наплашил в Държавния Департамент — бе казал един от президентските съветници.
	На това Прескът се бе усмихнал доволно:
	— Добре е в Държавния да се постреснат малко, макар че той не ми прилича на човек, който ще размаха брадвата. Едно-две дялвания със скалпела — да, но не ми се вярва да пролее реки от кръв.
	Прескът се бе оказал прав във всичко и когато чумата ги връхлетя към края на втория мандат, те вече се бяха сработили като две неразделни части от едно цяло. Военните приятели на Велкур се бяха оказали изключително полезни в тежките условия на заразата, и това само повдигна авторитета и на самия Прескът.
	Велкур си припомняше всичко това, докато стоеше край прозореца в Синята зала и гледаше навън, към трафика по осветения Южен булевард. Беше ранна привечер. Преди по-малко от три часа, той бе положил клетвата си като новия президент на Съединените Щати. Съвсем скромната церемония се състоя в края на Роуз Гардън, без излишен шум и с минимално присъствие на медиите — само два репортера, една телевизионна камера и два фотоапарата, единият от които на Белия Дом.
	Велкур знаеше, че ще му липсват прагматизма и решителността на предшественика му. Адам бе корав политически боец, с много опит. Бе човек, които умело прикриваше вътрешните си колебания и съмнения.
	_Май не мога да прикривам колебанията си_, помисли си Велкур. _Ще трябва да внимавам за това._
	Навремето в Харвард един професор бе казал на младия тогава Велкур:
	— Упражняването на всеки вид власт изисква определена степен на безчовечност. Въображението е просто излишен багаж, който често няма да можеш да си позволиш да носиш. Ако започнеш да мислиш за всички хора като за индивидуалности, това само ще ти пречи. Народът е восък, който трябва да оформяш със собствените си ръце. Това е истината за механизма на Демокрацията.
	Въпреки тези си мисли, или може би именно заради тях, Велкур намери гледката отвън за приятна. Мей беше здрава и в безопасност на горния етаж. Една от дъщерите им бе оцеляла в мичиганския изолатор, а всичките им внуци бяха момчета.
	Реши, че вечер като тази е създадена само за любовни серенади. Една от онези меки пролетни вечери след дълга зима — предвестници на топлина и слънце. Пасторална, кръсти я Велкур. Пасторална привечер, кротка идилия: добитък преживя из тучните пасища, които някога бяха моравата около Белия Дом. Липсваше само нежното подрънкване на китара. Всичко бе някак приглушено, спокойно, без намек за насилие. Нищо, което да му напомня за мириса на изгоряла плът и горящите трупове в източния край на столицата. В тази посока все още се виждаше оранжевото зарево на пламъците.
	Огнените езици скоро щяха да утихнат и падащия мрак щеше да скрие гледката. Но не можеше да заличи спомена от съзнанието.
	_Те са просто восък_, припомни си Велкур.
	Вашингтон се опази чист от заразата, но не благодарение на някакво чудо свише. Просто градът се населяваше от хора, способни на жестоки решения и брутални действия. И в Манхатън не бе по-различно. Там имаха и три допълнителни предимства. Бяха заградени отвсякъде с вода, а всички мостове бяха разрушени. Тунелите бяха запушени. Имаше я и външната буферна зона с почернелите от пепелищата пояси.
	Последното го имаха всички подобни изолирани, „безопасни“ селища. Имаха и още нещо общо: в тях нямаше подивели тълпи.
	Метежниците, атакували Вашингтон само час след смъртта на Адам, си бяха въобразили, че с един-два бронетранспортьора и с известно количество автоматично оръжие могат да преминат през Вашингтонската Бариера. Нападателите изобщо не подозираха какво ги чака. Едва ли са си представяли ужасяващия ефект от пламъците на огнепръскачките, адските температури и безсилието на обикновените противопожарни средства. Въпреки че не даваха абсолютно чувство за сигурност, огнепръскачките променяха пейзажа до неузнаваемост. Топящият се железобетон действаше отрезвително на всеки, който видеше подобна гледка и охлаждаше и най-буйните глави. Все пак, Велкур не се самозалъгваше, че опитите да се премине през бариерата ще престанат. Стигаше само един заразен индивид да я премине и чумата щеше да пламне в града. Това си бе доста несигурен начин за оцеляване, помисли си Велкур.
	Обърна се към тъмната стая и към отворената врата в дъното, през която се виждаше част от осветения хол. Отвън се дочуваха приглушените гласове на охраната. Звукът напомни на Велкур, че имаше още работа за вършене, трябваше да се взимат решения.
	Отвън настъпи раздвижване, дочуха се забързани стъпки. Един агент от тайните служби подаде глава в стаята:
	— Господин Президент?
	— Ей сега идвам — отвърна Велкур. — В Източната зала.
	Членовете на кабинета, както и шефовете на специалните комисии бяха пристигнали, за да докладват на новия Президент. Щяха да се съберат долу в залата, където бе инсталирана необходимата аудио-визуална техника. Очертаваше се доста дълго заседание. Акцентът на обсъжданията щеше да падне върху един крайно наболял проблем — новата еврейска диаспора. Само шепа фанатици бяха останали в Израел. На пристигналите в Бразилия трябваше да им се осигури подслон и прехрана. В момента сигурно е истинска лудница в Бразилия, помисли си Велкур. Велики Боже! Щяха ли евреите някога да си намерят родина? Тези, които бяха останали се зарекоха да пресекат пустинята и да възстановят добива на Саудитски петрол. Безумие! Чумата бе намалила рязко търсенето на енергийни ресурси. Та кой ли изобщо пътуваше вече? Повечето от оцелелите живееха като в комуни. Единствено Изолационният Корпус се нуждаеше от огромни количества нафта, но Русия се грижеше за по-голямата част от доставките.
	Откъм салона се чу нов глас. Човекът, когото Велкур чакаше, и заради когото се бавеше, бе пристигнал. Шайлок Бродърик. Старецът бе пристигнал от вашингтонския си дом с молба да му бъде разрешено да „инструктира Президента“. Заедно с официалната молба, той бе изпратил и една лична бележка, започваща със „Скъпи Сам…“, с която напомняше на Велкур за старото им сътрудничество. Без да бъде написано черно на бяло, от бележката ставаше пределно ясно кой точно е изпратил Шайлок Бродърик „да инструктира Президента“.
	Самият факт, че прие да се срещне със стареца, бе нещо като прищявка (_Аз съм президентът, в края на краищата!_) за Велкур.
	— Пуснете Бродърик — нареди той. — Кажете на другите да започват без нас. Тъкмо ще изгладят някои разногласия, докато дойда.
	Приведе се и включи един лампион, поставен на пода близо до удобно меко кресло. Самият той седна в друго кресло, срещу първото, но оставащо в сянка. Още с влизането си Бродърик видя мизансцена и разбра.
	— Не, не ставайте, сър.
	Шайлок бе остарял доста от последния път, когато се бяха виждали. Пристъпваше с тежката, леко куцукаща походка на старец. Нови, по-дълбоки бръчки браздяха изпитото му лице, а къдравата коса бе почти побеляла. В крайчетата на очите му се забелязваше влага, а тънките устни бяха станали още по-изсечени.
	Велкур остана седнал, докато се ръкуваха. Бродърик зае мястото си в креслото до лампата, окъпан от безмилостния блясък на насочената към него светлина.
	— Господин Президент, благодаря ви, че ме приехте преди да се видите с другите и ми позволихте, така да се каже, да ги изпреваря.
	— Не, не си ги изпреварил, Шайлок. Просто аз ги накарах да изостанат.
	Думите му предизвикаха одобрителен смях.
	Велкур ясно виждаше как Шайлок се колебае, дали да се обърне към него като към Президента, или със свойското „Сам“. В крайна сметка, дългите години дипломатическа служба си казаха думата:
	— Господин Президент, не знам дали оценявате възможността, която ни се предоставя, да приключим веднъж и завинаги с проблема Комунизъм.
	_О, по дяволите_, изруга на ум Велкур. _А аз си мислех, че тия хора могат да измислят нещо ново._
	— Хайде, кажи какво те тревожи, Шайлок.
	— Вие си давате сметка, разбира се, че те все още имат свои действащи агенти у нас, та дори и във Вашингтон.
	— В днешно време думата имунитет е загубила старите си значения — рече Велкур.
	Бродърик подсмръкна.
	— Искате да кажете, че и ние си имаме наши хора там. Това е така, обаче, нека ви обърна внимание, че в момента се намираме в съвсем различна ситуация: И в Съветския Съюз и в Съединените Щати населението е концентрирано в определени точки от целите територии. Оцелелите живеят в незаразени от чумата селища, затворени в себе си като отделни общности или комуни. Едно сравнение на относителната уязвимост на тези населени центрове показва, че ние определено имаме предимство.
	— Нима?
	— Абсолютно сигурно, сър. Нашите общности са с по-малко население и са по-разпръснати в териториално отношение. Замисляли ли сте се за това?
	Исусе Христе! Нима щеше да извади от нафталина старата идиотщина за „изпреварващия ядрен удар“?
	— С предшественика ми обсъдихме донякъде този въпрос — сухо отвърна Велкур. — Не, не мога да си представя, че се опитвате да ми…
	— Не, не става въпрос за атомно оръжие, сър. Аз говоря за бактериологическо!
	— И естествено ще хвърлим вината върху О’Нийл? — Гласът на Велкур бе станал още по-сух и остър.
	— Точно така!
	— И какво общо имат с това съветските агенти?
	— Ще им подхвърлим фалшива следа, за която да се хванат, и която да доказва нашата невинност.
	— И как предлагате да заразим руснаците?
	— С птици.
	Велкур едва удържа усмивката си. Поклати глава.
	— Прелетни птици, господин Президент — продължи Бродърик. — Точно така би действал и Безумеца…
	Велкур не можеше повече се да удържа. Цялото му тяло се затресе от смях.
	— Какво има, господин Президент?
	— Веднага след като положих клетва, Шайлок, позвъних на съветския премиер. Поговорихме си около половин час за това, че старите договорености си остават в сила, за евентуални нови предложения, неща от тоя род.
	— Много добър ход — кимна Бродърик. — Трябва да приспим подозренията им. Кой ви превежда? — Усети гафа и се покашля. — Извинете, сър.
	— Позна, говорихме си на чист руски. Премиерът смята, че говоря с грузински акцент. Намира за много полезно това, че зная езика му. Така рисковете от неразбирателство се свеждат до минимум.
	— Тогава защо се засмяхте току-що?
	— Премиерът с прискърбие ме информира за едно предложение, което са му направили наскоро неговите военни. Познай от три пъти какво са му предложили?
	— Заразени птици?
	Велкур отново се затресе от смях.
	Бродърик се наведе напред с напрегнато изражение:
	— Сър, много добре знаете, че не можете да им се доверите за нищо! А ето сега, щом вече разработват…
	— Шайлок! Съветският Съюз ще направи всичко, което е в негов интерес. Както и ние. Премиерът им е много прагматичен човек.
	— Той е едно лъжливо копеле, дето…
	— Стига толкова! Разбира се, той също много добре знае, че и аз невинаги съм бил напълно откровен с него. Нали самият ти казваше навремето, че това именно е същността на дипломацията — да превръщаш лъжите в приемливи решения?
	— Имате много добра памет, сър, но комунистите наистина искат да ни унищожат. Не можем да си позволим да отслабим бдителността си дори за…
	— Шайлок, моля те! Не ми се слушат лекции за комунистическата заплаха. В момента заедно сме изправени пред една много по-голяма заплаха и, поне за сега, успешно си сътрудничим в търсенето на начин да предпазим човечеството от изтребление.
	— Ами какво ще стане, ако те първи открият лекарството?
	— Наши хора работят в техните лаборатории, Шайлок, а техни специалисти работят тук, у нас. Даже Лепиков и Бекет са заедно в Англия. Сътрудничим си открито. Аз лично говорих с Бекет миналата седмица преди… Е, разменяме информация, общуваме. Разбира се, всеки от нас оценява ролята на откритото сътрудничество. Не се заблуждавам, че то ще трае вечно, но поне е една надеждна крачка напред при положението, в което се намираме, със свят заплашен от пълно унищожение. И ако има как да се спечели някакво предимство от това сътрудничество, Шайлок, ако може да се спечели такова предимство без да се правят компромиси с общите ни усилия, бъди сигурен, че бих се възползвал от него. При цялото ми уважение към теб, Шайлок, нима предполагаш, че ние нямаме подобни групировки?
	Бродърик се облегна назад в креслото, събра длани и подпря брадичката си с върховете на пръстите им.
	Велкур знаеше кого представлява Бродърик — групировка от много влиятелни и много богати особи, някои все още в бюрократичната система на администрацията, други вече пенсионери. Това бяха все хора, направили добри кариери, основавайки се на неписаното правило, че са „винаги прави, дори когато не са“. Велкур рано бе научил урока, че в една бюрократична система факта, че си прав съвсем не те прави победител в състезанието и не ти докарва овации, особено ако по този начин някой по-висшестоящ от теб се оказва на противното, погрешно мнение. Тези, които се издигаха до влиятелни постове в бюрократичната система, бе забелязал Велкур, бяха все хора, правещи всичко заради медиите. Те искаха тлъсти заглавия на първа страница, колкото по-драматични, толкова по-добре. Отговорите трябваше да бъдат прости и ясни, независимо от това, че впоследствие щяха да се окажат напълно погрешни. Да представиш фактите като в драма — това бе най-силното предимство в една зала за конференции, особено когато ставаше въпрос за възможно най-сухата и скучна материя. Бродърик бе направил кариера, съблюдавайки единствено това правило.
	— Доста дълго отсъства от управлението, Шайлок, — рече Велкур. — Знам, че имаш много контакти с изключително важни хора, но те може би премълчават някои неща пред теб.
	— А ти — не, така ли? — Гняв се прокрадна в гласа на стария дипломат.
	— Аз съм възприел политиката на почти пълна откровеност. Не казвам, че винаги съм напълно откровен, но се стремя да бъда такъв максимално.
	Шайлок Бродърик прие това с мълчание.
	Велкур бе забелязал, че заразата бе променила съзнанието на много от властимащите. Това вече не беше просто адаптиране към нови политически ситуации, а някаква различна степен на осъзнаване на нещата, по-различен поглед върху тях, друго прозрение. То поставяше на първо място оцеляването, а политическите игри оставаха на втори план. Политиката изобщо бе сведена до най-личната й, индивидуална същност, изразяваща се с въпроса: _На кого мога да вярвам?_ Винаги, когато този въпрос се зададеше в условията на ситуация от типа „да бъда или да не бъда“, той можеше да има само един отговор: Вярвам единствено на хората, които познавам.
	_Аз те познавам, Шайлок Бродърик, но не ти вярвам._
	— Защо ме поканихте тук, господин Президент? — попита Бродърик.
	— И аз имам доста опит в системата на бюрокрацията, Шайлок. Малко ли пъти и аз съм се опитвал да преодолея политическите барикади, да се опитам да стигна до човек, който би се вслушал в думите ми и, същевременно с това, да е способен да „направи нещо“. Мога да си представя как се чувстваш в момента.
	Бродърик отново се наклони напред:
	— Сър, ей там отвън… — посочи към прозорците — … има хора, запознати основно с много от нещата, които вие трябва да знаете. Аз представлявам някои от най…
	— Шайлок, ти засегна точно болното ми място. Как да намеря тези хора? И веднъж щом ги намеря, как да разбера кое е полезното, как да отсея само нужното от всичко онова, което те ми предлагат?
	— Доверете се на приятелите си!
	— Ох, Шайлок — въздъхна Велкур — нещата, които ми се представят като информация… е, искам да кажа, че в повечето случаи това, което се премълчава, е много по-важно от онова, което ми се казва. Сега аз съм президентът, Шайлок. И твърдото ми решение е да се очистя от всички онези доброжелателни съветници, които ми поднасят изтъркани мелодрами. С радост бих се вслушал в думите им, ако ми предложеха нещо ново, но не мога да си губя времето със стари глупости.
	Бродърик долови в тона на президента, че е свободен да си тръгва, но не се помръдна.
	— Господин Президент, осмелявам се да ви припомня, че с Вас се познаваме доста отдавна. Нека се върнем назад в миналото, когато…
	— Когато много често аз бях правият, а ти грешеше.
	Бродърик стисна устни.
	— Не ме разбирай погрешно — продължи Велкур. — Не съм злопаметен, пък и сега нямаме време за такива глупости. Това, което искам добре да разбереш, е, че възнамерявам да се осланям единствено на собствената си преценка. Този кабинет ми дава това право. Освен това, ако се върнем назад ще видим, че моята преценка винаги е била по-правилна от твоята. Ти си ми полезен само в едно отношение, Шайлок — информацията.
	_Дали изобщо подозира истинската стойност на информацията, която ми даде днес?_ Бродърик представляваше група от хора, които не биха се поколебали да действат на своя глава и така да застрашат изключително деликатното равновесие. Дори леко накланяне на везните, можеше да доведе до една мъртва планета, без следа от човешко присъствие. Хората на Бродърик очевидно се ръководеха от ситуации и предпоставки, които отдавна бяха изчезнали. Операция „Ответен удар“ трябваше да бъде променена.
	Бродърик задъвка устни, после заговори с добре овладян, но напрегнат глас:
	— Винаги сме знаели, че не обичаш глутницата и си падаш малко единак.
	— Радвам се да чуя, че имате такова високо мнение за мен. Ще ми направиш неоценима услуга, Шайлок, ако се върнеш при своите хора и им кажеш, че мнението ми за бюрократичната ни машина не се е променило много.
	— Никога не съм чувал това мнение.
	— Те направиха фатална грешка, Шайлок. Опитаха се да копират съветския модел. — Бродърик понечи да възрази, но Велкур вдигна ръка и го накара да замълчи. — О, много добре знам причината за това. Вгледай се по-добре в примера на Съветите, Шайлок. Те създадоха бюрократична аристокрация, или по-скоро, бих казал, възстановиха модела на царизма. Ти винаги си искал да бъдеш аристократ, Шайлок. Само че си избрал не тази страна, която трябва, за да се опиташ да станеш такъв.
	Бродърик сграбчи страничните облегалки на креслото. Кокалчетата на пръстите му побеляха. Едва удържаше гнева в гласа си:
	— Интелигентните трябва да управляват, сър!
	— Кой смее да преценява кой е интелигентен и кой не, Шайлок? Нима интелигенцията не ни вкара в този батак, в който сме в момента? Знаеш ли, аристократите могат да прикриват грешките си, само ако тези грешки са достатъчно дребни.
	Велкур се надигна от стола и заговори на седналия Бродърик от сумрака над лампата.
	— А, сега ме извини, Шайлок, но трябва да отида оттатък и да се опитам да открия другите грешки, които сме на път да допуснем.
	— Вече не съм добре дошъл, така ли?
	— Чух това, което имаше да ми кажеш, Шайлок.
	— Значи няма да се възползвате от предимството…
	— Ще се възползвам от всяко възможно предимство, за което аз преценя, че е добро. И за което преценя, че не застрашава основната ни грижа в момента — намирането на лекарство против чумата. Затова и моята врата ще остане отворена за теб, Шайлок, винаги когато имам свободно време. Може би ще ми донесеш нещо полезно другия път.
	Велкур се обърна и излезе от стаята, несъзнателно имитирайки решителната крачка, която толкова пъти бе наблюдавал у Адам Прескът. Вън в салона продиктува някакво съобщение на един от съветниците си, докато двамата се отправяха към Източната зала.
	Да се зарови в информация, това не беше начинът да противостои на Бродъриковците, мислеше си той. Не, начинът беше да се огради с хора, които използваха аналитичните си способности така, както умееше да ги използва и той самият. Познаваше няколко такива. Те сигурно познаваха други. Това съобщение бе само първата крачка. Трезво мислещите хора трябваше да бъдат открити… трябваше да се намерят кадърните, тези, които не се страхуваха да докладват лошите, непопулярни вести. Анализите и заключенията трябваше да се правят в отсъствието на Президента. Може би този начин на работа, трябваше отдавна да бъде възприет в Белия Дом. Трябваше да избухне заразата, за да лъсне некадърността на евтините „драматурзи“ в бюрокрацията и да се види ясно необходимостта от нов подход.
	И все пак, Бродърик бе прав за едно нещо, помисли си Велкур. Трябваше да намери нужните хора, тези, които можеха да правят правилните преценки. Но когато ги намереше, когато „смелеше“ тяхната информация и вземеше решенията си въз основа на нея, трябваше и да се увери, че заповедите му се изпълняват. Очевидно бе, че властта и силата на хората, които представляваше Бродърик, често надхвърляха тези на временните обитатели на Овалния кабинет. Тя дори надхвърляше властта на тези, които обитаваха и други кабинети, седяха зад огромни бюра или в края на дълги заседателни маси в просторните зали, чиито стени бяха окичени с портретите на бивши временни величия. Бюрократите твърде рано бяха осъзнали простичката истина за собствената си мощ: „Ние ще бъдем тук още дълго, след като «временните» бъдат сменени от електората“.
	Времето беше на тяхна страна.
	Велкур се поспря за миг пред вратата на Източната зала. Е, чумата бе променила и това. Сега времето имаше един-единствен смисъл — да се намери начин за оцеляване.


>

E>
P>
	Зарад мене погина горкият Исус;
	Аз отнех на децата си Рая!
	Трябваше мене да разпнат на Кръста.
	Ни Адът би бил, ни скръбта, ни страха,
	да не бях съгрешила!
@	„Плачът на Ева“, древна ирландска поема
P$
E$

	Пътят излизаше на билото в края на долината много по-вдясно от къщата, отколкото Джон бе очаквал. Полегатият склон отдясно бе обрасъл с млади борчета, които ставаха все по-гъсти и по-високи на върха на хълма. Вляво склонът се спускаше стръмно надолу около петдесетина метра, преди да прелее в широка около хиляда метра долчинка. Замъкът — триетажна масивна постройка — се гушеше до една издатина в скалите в другия й край. Стадо овце кротко пасяха тучната зеленина на моравата отпред. Тополи се редяха от двете страни на обраслия селски път, който водеше към къщата, излизайки под ъгъл малко вдясно от нея. Двете редици тополи и растящите край тях борови дръвчета отчасти скриваха обширната ливада отвъд.
	Западният вятър разклати дърветата и наклони високите тревни стръкове, прорасли из каменната ограда покрай пътя, по който вървеше Джон. Той се обърна да погледне към спътниците си. Херити бе стъпил с един крак на оградата и се бе наклонил напред, явно заслушан в нещо. Отец Майкъл и момчето бяха спрели до него и се любуваха на пасторалната гледка, ширнала се пред очите им.
	— Погледни само — тихо го извика Херити.
	Отец Майкъл сви длан и я постави като фуния на лявото си ухо.
	— Я чуйте!
	И тогава Джон чу детската гълчава — високите крясъци на детски гласчета. Играят на нещо, реши той. Покачи се на каменната ограда близо до Херити и се загледа към къщата. Гласовете идваха отвъд тополите и редицата борови дръвчета.
	Херити свали крака си от оградата и с бърза крачка се понесе надолу, докато се озова отвъд преградата от дървета. Останалите побързаха да го последват.
	Тичешком отец Майкъл извади от раницата си подарения му от Ганън бинокъл. Спря и го насочи към широката поляна, която вече се виждаше от новата им позиция. Другите спряха до него.
	Сега Джон вече ги видя — група деца търчаха по поляната и гонеха една топка. Бяха облечени в бели блузки и чорапи, черни обувки и тъмносини… поли! Тъмносини поли!
	Херити припряно протегна ръка към отец Майкъл:
	— Дай ми тоя бинокъл!
	Свещеникът изпълни исканото и Херити фокусира далекогледа върху играещите. Прошепна нещо, което не се разбра, после рече:
	— Охо, виж ги ти само, малките красавици! Хубавиците ми те! — Бавно свали бинокъла от очите си и го подаде на Джон. — Я виж какво е пропуснал Безумеца.
	С треперещи ръце Джон вдигна бинокъла и го насочи към ливадата. Играещите бяха момичета на възраст от около дванайсет до шестнайсет години. Косите им бяха сплетени на по две плитки; които се мятаха насам-натам, докато момичетата щъкаха из поляната, подритваха топката и викаха към другите играчи. Джон забеляза, че някои от тях имат зелени ленти на ръкава си, а други — жълти. Два отбора.
	— Девическо училище? — попита той с дрезгав глас. Усети слабото, далечно потрепване на скрития в него О’Нийл. Насили се да потисне издайническия жест на раздразнение.
	— Това е малкият гълъбарник на Бран Маккрий — рече Херити. — Направи това закътано убежище тук, извън обсега на Фин Садъл и другите. Пък и общоизвестно е, че Маккрий има най-малко пет ракетни установки, както и набор от други подбрани инструменти за насилие, така че Военният Съвет изобщо не поставя под въпрос правото му да прави каквото си иска.
	Мълчаливото момче се приближи до отец Майкъл, без да отмества напрегнатия си поглед от поляната.
	Джон свали бинокъла и го върна на свещеника. Той го предложи на момчето, но то поклати глава отрицателно.
	— Това наистина ли са момичета, или са момчета, облечени като момичета? — попита Джон.
	— Само момичета и млади девойки — отвърна Херити. — Надлежно пазени в префасонирания за целта френски замък на господин Маккрий. На теб не ти ли прилича на френски замък, Джон?
	— Донякъде — промърмори отнесено Джон, загледан към покрива на сградата, който се виждаше над върховете на дърветата. Четири от комините димяха. До ноздрите му достигна миризмата на горен торф.
	— Защо минахме оттук, Джоузеф? — попита отец Майкъл с леко треперещ глас. — Не трябва да се доближаваме до това място. Ние със сигурност сме заразени с чумата.
	— Както и войниците, които ги охраняват — изсумтя Херити. — Това не им пречи обаче да бъдат добре изолирани и в цветущо здраве, както можете да се убедите сами. Не всички жени на Ирландия са мъртви.
	— Що за човек е този Бран Маккрий? — попита Джон.
	— Истински Крез — отвърна Херити. — Беше най-големият вносител на селскостопанска техника в страната. Фрашкан е с пари. Има няколко къщи като тази, купища оръжие, както и — тъй поне съм чувал — корави женоря, дето знаят как да си служат с него.
	Обърна се и понечи да тръгне, когато откъм къщата се разнесе изстрел от карабина. Един куршум удари каменната ограда съвсем близо до него, рикошира и изсвистя във въздуха. Отец Майкъл повали момчето зад оградата. Джон понечи да се хвърли по очи на земята, но Херити го улови за ръката и го задърпа към отсрещната страна на пътя. Претърколиха се зад каменния зид в момента, в който още един куршум изсвистя над главите им. Отец Майкъл и момчето пресякоха пътя пълзешком, прехвърлиха се през оградата и се присъединиха към тях. Лежаха във високата трева на обраслия с борчета склон, който Джон бе видял по-рано.
	Джон се ослуша. Вече не се чуваха виковете на играещите момичета. Откъм къщата висок мъжки глас, усилен от стържещия метален екот на мегафон излая команда:
	— Бързо вътре!
	— Само искат да ни предупредят — задъхано рече отец Майкъл.
	— Явно не познаваш Бран Маккрий — отвърна му Херити. Впери поглед надолу към долчинката и към отсрещния скат. — Следвайте ме — викна им, и привел ниско глава се втурна надолу по склона. Запромъква се сред борчетата като газеше ниските и се провираше странично между по-високите клони.
	Останалите го последваха. Отскачащите клони безмилостно шибаха раменете и ръцете на Джон.
	— Тук вътре! — подвикна им Херити.
	Пробиха си път през гъстия клонак и излязоха на малка полянка в средата на която се издигаше самотна гранитна скала. Херити се прикри зад нея, останалите сториха същото. Проснаха се задъхани в тревата, която миришеше на прах и кремък. Отец Майкъл се прекръсти. Момчето се притисна към него.
	— Защо бягаме? — попита Джон.
	— Защото знам що за човек е господин Маккрий — изсумтя Херити.
	Над полянката се възцари тишина, после изведнъж откъм съседната долчинка с къщата се дочу свистящ тътен. Оглушителна експлозия избухна на пътя, който току-що бяха напуснали. Дъжд от камъни и пръст посипа околността.
	Херити се обърна към свещеника:
	— Видя ли какво имам предвид? Тоя Маккрий изобщо не си поплюва.
	Ушите на Джон още пищяха от експлозията. Запуши ги с длани и разтърси глава. Скритият в него О’Нийл се бе размърдал. Експлозиите за него означаваха бомби, не мини. Бомби, убиващи хората, които обичаш.
	— Тези, които обичаше, са мъртви — прошепна Джон.
	— Какво казваш? — рязко попита Херити.
	Джон свали длани:
	— Нищо — отвърна тихо. Усети как скрития в него О’Нийл отново замря, но нямаше покой в тази летаргия. Какво щеше да стане, ако О’Нийл изведнъж се разбудеше и изплуваше на повърхността в присъствието на Херити? Това щеше да бъде катастрофа.
	— Трябва да се махаме оттук — каза отец Майкъл.
	Херити вдигна ръка, за да го накара да замълчи. Втренчи поглед в боровата горичка на север. От там се дочу пропукването на съчка — нещо едро се движеше сред клонака. Херити посочи към джоба на Джон, устните му беззвучно произнесоха думата „пистолет“. Постави пръст на устните си, а автоматът изведнъж се озова плътно притиснат до гърдите му. Херити запълзя по посока на шума, стигна до гъстите клони и се запровира под тях. Няколко секунди по-късно изчезна от поглед.
	Джон безшумно извади пистолета от джоба си и продължи да гледа в посоката, в която се изгуби Херити. Чувстваше се някак глупаво. Какво можеше да направи малкия тапешник в ръката му срещу една минохвъргачка? Откъм боровата горичка вече не се чуваше нищо.
	Отец Майкъл бе извадил молитвената си броеница. Пръстите му прехвърляха зърната едно по едно, докато устните мърдаха беззвучно. Момчето се бе свило на топка, напълно изгубено в анорака си.
	Тишината се проточи — мъчителна, потискаща. Джон изпълзя напред покрай свещеника, седна и опря гръб в топлата скала. Сега ниските борчета бяха точно срещу него, само на няколко крачки разстояние. Високата кафеникава трева и гъстите зелени клони над нея бяха почти идеален параван, който скриваше всичко, което ставаше извън полянката.
	Някъде от високо, откъм хълма от дясната му страна се дочу мъжки глас. Джон не можа да разбере какво вика човека. Почувства се разголен, изложен на открито като мишена за всеки, който се спотайваше сред дърветата. Вдигна пистолета и запъна петлето. Сред борчетата настъпи раздвижване — може би Херити?
	— Янки! — наистина бе неговият глас — Приятели са. Идваме при вас.
	Джон освободи петлето, свали пистолета и го прибра в джоба си.
	Херити се появи на поляната, следван от двама едри мъжаги, прилични на бостански плашила в зелените си униформи и тъмно зелените барети. Върху пагоните и баретите им се виждаше извезана арфа — отличителния знак на Ирландската армия. И двамата носеха автоматични карабини. Херити небрежно държеше автомата в отпуснатата си дясна ръка.
	Джон впи изучаващ поглед в двамата новодошли. Приличаха си дотолкова, че спокойно можеха да минат за близнаци, въпреки че този, който вървеше отпред, изглеждаше по-възрастен — повече бръчки браздяха състареното му лице. Пясъчноруси кичури се подаваха изпод баретите и на двамата. Светлосините им очи напрегнато изучаваха обстановката наоколо. Къси носове, меки закръглени брадички и пълни устни завършваха описанието им.
	Тримата стигнаха до прикритието зад скалата, докато Джон и отец Майкъл се надигаха на крака. Момчето остана седнало, като надничаше намръщено изпод качулката си.
	Мъжете се спряха пред Джон.
	Херити проговори пръв:
	— Това е Джон Гарич О’Донъл, Лайъм. Отец Майкъл вече го познаваш. А това тук… — погледна надолу към момчето — … е хлапето.
	По-възрастният от двамата новодошли кимна с глава.
	— Това е Лайъм — представи го Херити на Джон — а това е братовчед му Джок. Те са от клана Калънс, и двамцата. Лайъм и Джок са тук с осемте взвода редовна армия, които държат под око господин Маккрий и същевременно охраняват чудничкото му именийце, което е доста изкусителна хапка за разни пропаднали типове, дето се навъртат наоколо.
	— Хвала на Бога — прекръсти се отец Майкъл. — Нищо не бива да се случи на тези млади девойки там.
	Лайъм хвърли на отчето гневен поглед изпод смръщените си вежди. Джон се учуди от тази проява на неприязън. Имаше нещо гнило във всичко тук и това започваше силно да го тревожи. Херити познаваше тези двама мъже. Те пък познаваха отец Майкъл. Въпросът, който свещеникът бе задал по-рано, сега му се стори твърде уместен. _Защо бяха минали точно по този път?_
	— Хвала на Армията — изръмжа Джок, с характерно, гърлено „р“.
	_Този не говори като ирландец_, помисли си Джон.
	Сякаш прочел мислите му, Херити се обади:
	— Нашият Джок има страхотно произношение, нали? Той е шотландец, Джон. От католиците в Антрим.
	— Както и да е — намеси се и Лайъм. — Нали знаеш, че тоя път е затворен, Джоузеф. Защо си търсиш белята, като изкушаваш господин Маккрий и минохвъргачките му?
	— Да го накарам да си изразходва амунициите — ухили се Херити.
	— Я го гледай какъв веселяк се извъдил! — изсумтя Лайъм.
	— Не по-голям от теб самия — бързо отвърна Херити. — Пък и не ми е толкова остър езика!
	— Имаме негласно споразумение с Маккрий и ти знаеш това — каза Лайъм. — Онези момичета там трябва да бъдат запазени на всяка цена. Независимо, че се намират в мръсните лапи на Маккрий.
	Отец Майкъл се приближи към тях:
	— Какво искаш да кажеш, Лайъм Калън?
	— Не се меси, където не ти е работата, попе — отряза го Лайъм. Обърна се към братовчед си: — Върни се и кажи на останалите, че всичко е наред. Могат да кажат на господин Маккрий, че няма нищо опасно. Само няколко безобидни поклонници са се заблудили насам.
	Джок се обърна и тръгна. Зелената му униформа сякаш се разтопи сред боровете. Скоро дори и шумът от стъпките му вече не се чуваше.
	Отец Майкъл не се предаваше лесно:
	— Ти каза нещо за „мръсните му ръце“, Лайъм Калън? Какво става тук?
	— Е, поне две от по-големите момичета със сигурност са бременни — отвърна Лайъм.
	— Има ли свещеник горе, при Маккрий? — настоя отец Майкъл.
	— Колкото до това — изсумтя Лайъм, — господин Маккрий вече не изповядва твоята религия и не съблюдава каноните на твоята Църква.
	Отец Майкъл бавно поклати глава.
	Разговорът между двамата явно се струваше забавен на Херити. Той се обърна към Лайъм:
	— Успяхте ли вече да ги преброите?
	— Не точно, но смятаме, че при него има девет възрастни жени и поне трийсетина момичета.
	— Откъде са се взели там? — попита Джон.
	— Виж това го знаем — отвърна Херити. — Нашият господинчо Бран Маккрий се усетил навреме и ги забърсал още при първите признаци на бедствието. Изкарал е дяволски късмет. Няма нито едно заразено момиче в цялата група. Колкото до жените… — Погледна въпросително към Лайъм.
	— Те са с него от години.
	— Как така ги е „забърсал“? — попита Джон.
	— Казал на родителите им, че трябва да бъдат укрити на сигурно място, за да не се заразят с чумата — отвърна Лайъм. — Което всъщност било абсолютно вярно.
	— Направил го е сам-самичък? — учуди се Джон.
	Лайъм кимна.
	— Трябва да говоря с него — каза отец Майкъл.
	— Едва ли би искал да чуе и дума от това, което възнамеряваш да му кажеш, попе — рече Лайъм. — Маккрий и жените му са последователи на Друидската религия. Или поне така казват.
	— Още едно богохулство! — гневно отвърна свещеника. — Нали каза, че имате споразумение с него. Поговори му. Кажи на Джок…
	— Групова сватбена церемония ли възнамеряваш да проведели? — попита го Херити. — Свързвам господин Маккрий и всичките му жени в свещен брачен съюз! Колко трогателно!
	Отец Майкъл не обърна внимание на саркастичната забележка. Продължи да гледа настойчиво Лайъм:
	— Ако не ми уредите разговор с него, аз ще ви дам възможност да ме застреляте в гърба, докато се качвам там, при тях. Няма да оставя душите им да горят в ада!
	— В края на краищата, защо не? — сви рамене Лайъм. — Ще ти уредя разговор с Маккрий. Това ще е добро забавление за моите момчета. Ще говориш с него по полевия телефон, и то най-малко на петстотин метра от неговата територия. Не можеш да се приближиш повече. Ако наистина искаш само да си поговориш с него, можем да го уредим. Но те предупреждавам, че ако възнамеряваш да не се подчиниш и тръгнеш да се срещаш с него лично, ще си получиш куршума на секундата. Дали в гърба или някъде другаде, ще решим ние.
	— Кога ще уредите разговора? — вече поуспокоен, попита отец Майкъл.
	— Довечера.
	Лайъм се обърна и тръгна към дърветата.
	— Когато се изравним с пътя, си дръжте главите наведени. Можете да ни изчакате от другата страна на склона.
	Мъжете го последваха. Джон тръгна последен в редицата. Запровира се сред гъстите клони на боровете. Жълтият му пуловер се наби с иглички. Усещаше ги и по главата си. Между някои от дърветата имаше големи паяжини. Разчистваше ги с ръка.
	Докато останалите се занимаваха със свещеника, някой друг можеше незабелязано да се промъкне до замъка на Маккрий. Тази мисъл го смути. Ако това станеше, Херити със сигурност щеше да разбере кой е О’Донъл.
	_Но кой съм аз всъщност?_
	Усети някакво бучене в ушите си и се зачуди, дали няма да припадне. Джон О’Нийл не искаше нито една жена да оцелее в цяла Ирландия. А в замъка имаше жени.
	Херити и Лайъм Калън нещо се препираха приглушено отпред. Изведнъж гласът на Лайъм се извиси:
	— Ти си глупак, Джоузеф Херити! Винаги си бил глупак. Превишил си правомощията си, както стори и тогава. Вече те предупредих, но ще го сторя още веднъж: имам си стриктни заповеди и няма да допусна да застрашиш с нещо изпълнението им!
	Херити отвърна нещо, което Джон не разбра, но той вече и не слушаше. _Заповеди? Какви заповеди?_
	Изведнъж застана нащрек. Какво ставаше тук? Усети как скрития в него О’Нийл се размърда неспокойно. Тоя поход през Ирландия не беше това, което изглеждаше. Колко време вече пътуваха? Повече от месец. Наистина ли им бе нужно толкова дълго време, за да стигнат до лабораторията? Защо бяха всичките отклонения и обиколни пътища? Защо Херити непрестанно повтаряше, че трябва да вървят по най-безопасните маршрути?
	Ганън бе усетил нещо нередно. Дали не беше прав?


>

E>
	Ако се оставим да зависим изцяло от защитните мерки, все повече и повече ще заприличваме на преследвани животни, които непрекъснато бягат от едно прикритие до друго, всяко от които по-сложно и по-скъпо от предишното.
@	Рене Дюбо
E$

	— Този замък е обитаван от духове — прошепна Кейт. Потрепери в леглото до Стивън, поне веднъж доволна от това, че леката вдлъбнатина на дюшека ги принуждава да се притискат плътно един в друг.
	— Шшшшт — отвърна Стивън. — Няма такова нещо.
	Цялата камера и лабораторията около нея тънеше в мрак. Само приглушените стъпки и сподавеното кашляне на пазачите отвън нарушаваха покоя на нощта.
	— Слушай какво ти говоря! — сопна му се Кейт. — Баба ми винаги усещаше кога наблизо има духове. Наследила съм го от нея. Това място е прокълнато.
	— Тук си в безопасност от чумата — леко повиши глас Стивън. Бе се отказал за момента от опитите да заспи. Когато изпаднеше в такива настроения, Кейт трудно можеше да бъде успокоена.
	— Духовете ме преследват — рече тя. — Няма да изляза жива от тук. — Взе една от дланите на Стивън и я постави върху корема си. — И това бедно дете няма да се появи живо на белия свят.
	— Кейт, престани!
	Тя продължи, сякаш изобщо не го бе чула:
	— Войниците тук се бият помежду си, Стивън. Всичко това идва от лошите духове. И двамата знаем, че е така!
	— Нищо подобно!
	— Нали чу за Дърмот Хулихън и Майкъл Лински? Дето се сбили заради гласа на говорителката?
	— Казахме им да спрат да използват жени-говорителки по радиото — рече Стивън.
	— Дърмот казал, че гласът на жената по радиото бил абсолютно същия като на неговата починала Лилиан. Майкъл казал, че не, не било вярно, ами гласът й бил точно като на неговата Пег. Чух как Мун го разказваше, Стивън. Истински ужас! Заудряли се с юмруци, вкопчили се и се затъркаляли по пода. И сълзи се стичали по окървавените им лица.
	— Кейти, скъпа, но нали после заедно отишли в бара, хванати под ръка. Даже се смеели и разправяли „какъв голям пердах“ си били дръпнали.
	— Пълна лудост!
	— За тях е нещо нормално, Кейти.
	— Не ми викай „Кейти“! Не съм дете!
	— Съжалявам, скъпа. — Посегна да я погали, но тя отблъсна ръката му.
	— Духовете са — тихо прошепна тя. — Вече няма жени, които да оплакват мъртъвците. Затова феите прибират душите им. О, много работа имат феите напоследък.
	— Кейт, трябва да престанеш с тия приказки. Не е добре за бебето.
	— Целият свят не е добър за моето бебе!
	— Просто си уморена, това е — опита се да я успокои той. — Вече е много късно, Кейт. Трябва да е три или четири сутринта.
	— Многото пари ще ги принудят — поклати глава тя. — Ще им омръзне да плащат толкова много пари, за да ни държат тук и ще ни изхвърлят навън, на чумата.
	— Ще убия първият, който се опита! — рече Стивън.
	— И как ще ги спреш? С това малко пищовче ли?
	— Ще намеря начин!
	— Стивън, какво ще стане, ако не намерят лекарство?
	— Почваш да говориш глупости, Кейт — меко я сгълча той. — Как така няма да намерят лекарство? Защо… защо… — Замълча, неспособен да намери аргумент, с който да обори тази ужасна мисъл.
	— Дори няма да ме погребат като хората — продължи Кейт. — Вече няма свещеници.
	— Разбира се, че има свещеници.
	— Тогава защо не могат да намерят поне един, за да ни венчае?
	— Ще намерят. Нали чу какво каза Ейдриън? Дори и в момента, търсят този… как му беше името? А, отец Майкъл Фланъри.
	— Търсят свещеник посред нощите? Правят го само, когато трябва спешно да се вземе последно причастие. А не след дълго аз ще имам нужда точно от това.
	Стивън не отговори. Тези мрачни настроения на Кейт го плашеха. И тия нейни приказки за феите! Тя не беше дете. Скоро щеше да стане майка. Феи! Глупави детинщини.
	— Къде са летящите ескадрони, да ни спасят от мъката и нищетата? — прошепна Кейт.
	Стивън разбра, че тя мисли за баща си. Летящите ескадрони! Тя му бе казала, че баща й все разправял за тях.
	— Редовно ходехме на конските панаири, когато някой пристигнеше в околността — рече Кейт. — Веднъж дори отидохме на Дъблинското Родео. Бях толкова малка, че татко трябваше да ме вдигне „на конче“, за да мога да виждам. Беше толкова вълнуващо!
	_Не трябва да я оставям да мисли за Дъблинското Родео_, реши Стивън. Тя знаеше какво се бе случило там, след като избухна чумата и наложиха карантина. Сега щеше да започне да говори и за това.
	— Ще намерят лекарството, Кейт — бързо рече той. — И скоро единствените ни тревоги ще бъдат в кое училище е най-добре да изпратим децата си.
	— В утробата си нося само едно дете, Стивън, а и още е прекалено рано да се говори за училища.
	— Чух, че в момента възстановявали колежа „Света Една“ — рече той. — Няма ли да е прекрасно, нашето дете да…
	— Малоумници! — злобно изсъска Кейт. — Сякаш се надяват да призоват духа на Свети Патрик* да ни благослови. Внимавай, когато викаш духове! Баба ми винаги тъй казваше.
	[* _Патрик Пиърс_ (385–461) — католически свещеник, ръкоположен за епископ през 432. Канонизиран след смъртта си. Покровител на Ирландия. — Б.р.]
	— Това е само едно училище, Кейт.
	— Колко ужасно е да се фантазират такива неща!
	— Ще говоря още веднъж с Ейдриън за свещеника — рече той.
	— Това много ще помогне, няма що! Той ни е затворил тук, защото така му отърва. И изобщо не го е грижа, че душата ми ще гори в Пъкъла!
	— Кейт!
	— Скоро от мен ще остане само една малка медна табела като тия в мемориала в Глазнъвил — „На героинята на Ирландия… И нека паметта й вечно живее в нас“. Само думи, Стивън. Само думи. А сега се обръщай и заспивай.
	_Типично в неин стил_, помисли си той. _Наплаши ме със страховете си, разбуди ме, а сега хайде иди, че спи!_


>

E>
	Ирландия бе притисната от наказателните закони. Англичаните ни забраниха да изповядваме нашата религия, забраниха ни каквато и да било форма на образование, а сега ни се присмиват, че сме неуки! Не можем да упражняваме никаква професия, нито да работим на държавни постове, нито да се занимаваме с търговия. Не можем да живеем в големите търговски центрове, нито дори да се заселваме по-близо от пет мили околовръст. Не можем да притежаваме кон, по-скъп от пет лири. Не можем да притежаваме или вземаме под аренда земя, нито да гласуваме, нито да притежаваме оръжие, или пък да наследяваме имуществото на протестант! Когато ожънем дадените ни под наем ниви, не можем да задържим печалба от реколтата по-голяма от една трета от стойността на наема. Законът ни принуждава да посещаваме протестантските религиозни обреди и ни забранява католическите меси. Плащаме двойни данъци, за да поддържаме милицията, която ни потиска. И ако католици-бунтовници причинят някаква вреда на държавата, пак ние сме тези, които плащат за това! Все още ли се чудиш защо мразим англичаните?
@	Джоузеф Херити
E$

	Херити и Лайъм Калън седяха на една малка полянка долу в ниското. Далеч отгоре, някъде над тях се намираше ливадата пред къщата на Маккрий, на която пасяха овцете. Ясно съзнаваха, че Джон ги наблюдава от високото. Двамата мъже сякаш лениво се наслаждаваха на залеза и сумрака, който се спускаше по хълма към долината и замъка. Лястовички се стрелваха след насекомите в оранжевия заник над главите им. Някъде откъм боровата горичка се носеха звуците на флейта. Свиреше някой от войниците — тиха и протяжна, мелодията се виеше из златистата синева. Ухаеше на борове и окосена трева.
	— Ей там горе е — тихо рече Лайъм. — В момента ни наблюдава.
	— Видях го. Добри стрелци ли са хората, които си разставил по пътя?
	— Нима мислиш, че съм толкова глупав, та да изкушавам съдбата като тебе?
	— Трябва да го хванат и да го доведат тук, а не да го убиват, нали разбра?
	— Аз съм човек, който изпълнява дадените му заповеди, Джоузеф. — Лайъм хвърли бързо поглед към Джон, после отново извърна очи към ливадата. — Той ли е твоя човек?
	— Понякога си мисля, че е той, а друг път съм сигурен, че не е. Отвън никой не може да ни помогне, нищо не могат да ни кажат за него. Паническият огън изпепели всичко, нали знаеш. Може и да е той, може и да не е. Нищо не е останало от малкото забутано градче, където е живял. Пък и никой не е оцелял, за да ни каже.
	— Какво те кара да се съмняваш, че не е той?
	— Спи като пън, със съня на праведните. Дори не трепва, доколкото мога да вярвам на очите си, а аз съм го наблюдавал доста.
	— Тогава защо си мислиш, че той е Безумеца?
	— Има някои дребни неща. Нещо странно проблясва в очите му, когато гледа цялата тая пустош, потънала в руини.
	— Не си сигурен, а си го довел тук!
	— Трябва да си призная, че и аз самият бях любопитен да видя това място — отвърна Херити. Поклати глава. — Как можете да живеете с това всеки божи ден?
	— Имаме си своите задължения, а в армията сме свикнали да изпълняваме заповеди. Не можем да си позволим разни скитници да се мотаят наоколо и да дрънкат врели-некипели за нашата работа.
	— Гроб съм за това, Лайъм.
	— Така казваш сега, щото си трезвен. Ама какво ще стане после, като му удариш една-две чашки?
	— Внимавай какви ги дрънкаш, Лайъм. ИРА защитаваше честта на Ирландия тогава, когато дори и твоята скапана армия не искаше да ни подаде ръка за помощ.
	Лека усмивка се плъзна по устните на Лайъм:
	— Хм, носят се разни слухове, че точно ти си вдигнал семейството на О’Нийл във въздуха.
	— Какви ли не лъжи се приказват за всички ни, Лайъм. — Херити хвърли поглед към автоматичната карабина в скута на Лайъм и гласът му стана мек като коприна: — Е, стари друже, когато се гонехме като хлапета из ръжта, кой можеше да си представи всичко това, дето става сега?
	— Теб винаги те е бивало в приказките, Джоузеф. От това, което ми разправяш в момента, обаче, схващам само, че наистина смяташ, че този янки е Безумеца. И защо… стари друже?
	Херити се загледа в спускащия се над долината мрак. Зад прозорците на замъка се виждаше блещукането на запалени свещи. Крава измуча някъде откъм сенките под къщата.
	— Беше още първия ни ден заедно — замислено заговори Херити. — Влачехме се по пътя и аз обърнах разговора към тероризма, както го наричат. Тогава янкито каза, че ИРА е посрамила честта на Ирландия.
	— Точно това пише и Безумеца в писмата си, но тия приказки ги знаят вече всички. Не съм доволен от отговора ти, Джоузеф. Какво да предам в Дъблин?
	— Кажи им, че още не съм сигурен… което означава, че той все още е заложена бомба със закъснител, която не можем да обезвредим.
	— Дал си му да носи пистолет — сети се Лайъм. — Защо?
	— Искам да го накарам да мисли, че му се доверявам.
	— А ти всъщност не му се доверяваш, така ли?
	— Не повече, отколкото се доверявам на теб. Няма ли да тръгваме вече към онази твоя колиба с полевия телефон?
	— Не бива да пускам никой от вас да си тръгне оттук жив! Имам заповед да запазя тайната на Маккрий.
	Херити рязко се извърна и се изправи лице в лице с него. Бяха на не повече от педя един от друг.
	— Този янки е мой! Ясно ли ти е? Не си ти този, който ще решава дали той ще живее или ще умре! Той е мой!
	— Така казват и ония в Дъблин — смекчи тона Лайъм. Обърна се и се заизкачва по пътеката нагоре до мястото, където Джон все още седеше и чакаше.
	Видя ги да се приближават и се изненада, когато Лайъм, без да спира, го подмина и подвикна през рамо:
	— Тръгвай с нас, янки.
	Понеже не можа да чуе за какво си приказваха мъжете долу под него, Джон се тормозеше с най-различни предположения. Само едно му бе станало ясно. Херити не бе негов ангел-пазител, а просто негов пазач. Той подозираше нещо. Но какво?
	Изпълнен с безпокойство и подозрения, той последва двамата мъже. Взеха отец Майкъл от колибата на караула. Момчето оставиха заспало върху сламеника в единия ъгъл. Вече се бе мръкнало напълно, когато стигнаха до дървената къщурка долу в ниското, в подножието на замъка.
	Влязоха, Лайъм драсна клечка кибрит, запали една свещ и пламъкът й освети вътрешността на къщичката. Беше от нерендосани талпи с груби дървени дъски вместо покрив. Цялото обзавеждане се състоеше от един стол и маса, на която бе поставен полевия телефон. От него излизаше кабел, който минаваше под стряхата. Отвън се чуха стъпки, после гласът на Джок:
	— Всичко е наред, Лайъм.
	Лайъм видимо си отдъхна. Посочи стола на отец Майкъл:
	— Уредих Маккрий лично да вдигне слушалката оттатък. Той изгаря от нетърпение да проведете една теологична дискусия, или поне така каза.
	Отец Майкъл, който бе мълчал през цялото време, сега вдигна слушалката до ухото си:
	— Благодаря ти, Лайъм.
	— Оня откачения може и да ни пусне една мина тук, вместо да отговаря — промърмори Херити. — Нищо не можем да му направим.
	— Можем да го уморим от глад, когато му свършат запасите с храна — отвърна Лайъм. — А сега млъквай! Достатъчно неприятности ни докара вече!
	— Силни думи, силни думи — ухили му се Херити.
	Лайъм отново завъртя ръчката на телефона.
	— Защо трябваше да чакаме да се стъмни? — попита отец Майкъл.
	— Маккрий винаги постъпва така — отвърна Лайъм. — Харесва му да ни гледа как се препъваме по нощите.
	— Басирам се, че той си има прибори за нощно виждане — изсумтя Херити. — Може би оптически мерник с инфрачервени лъчи.
	Настъпи мълчание. Някаква странна, застинала тишина, сякаш в колибата бе влязъл призрак и всичко живо се бе вкаменило от ужас.
	Лайъм превъртя едно ключе отстрани на кутията с телефона. Тихо бръмчене се чу откъм уреда.
	— Така ще можем да го чуваме — поясни той, — но само отчето ще приказва с него.
	Секунда по-късно, телефонът прещрака и един дълбок, добре модулиран мъжки глас попита:
	— Попа ли е отсреща?
	Отец Майкъл се прокашля:
	— Аз съм отец Майкъл Фланъри. — Изглеждаше нервен и притеснен, помисли си Джон.
	— И какво искаш от мен, попе? — Маккрий сякаш се забавляваше. Изисканият му, вежлив тон звучеше така, като че ли някой шеф се опитва да бъде учтив с дребния си подчинен.
	Отец Майкъл се поизправи и притисна слушалката силно към ухото си:
	— Искам да знам как забременяха младите девойки!
	— Аха — изхили се Маккрий — типичното невежество на римокатолическото духовенство. Никой ли досега не ти е обяснил функцията на…
	— Не ми се прави на остроумен! — отряза го отец Майкъл. — Настоявам да науча, дали тези момичета са венчани за бащите на…
	— Я се дръж прилично, попе, или ще вдигна оная колиба долу във въздуха, заедно с теб вътре.
	Отец Майкъл мъчително преглътна:
	— Ще отговорите ли на въпроса ми, господин Маккрий?
	— Ами, виж сега, младите девойчета са бременни, защото такава е функцията на монахините. Те легнаха под самодивското дърво при пълнолуние и аз ги заплодих. И нека благодатта на самодивското дърво се посипе връз всинца ни!
	Отец Майкъл пое дълбоко дъх няколко пъти. Лицето му бе бледо като платно.
	Джон използва момента, за да се приближи незабелязано до единствената врата на колибата. Дали Джок бе все още отвън? Какво ли искаше да каже той с това „всичко е наред“? В момента и Лайъм и Херити не откъсваха намръщен взор от свещеника.
	— Самодивското дърво — промърмори отец Майкъл.
	— Нашите прадеди благоговеели пред самодивското дърво и били много по-щастливи от другите, които плащали лепта на Свети Петър — рече Маккрий.
	— Не след дълго ще започнете да се кланяте и пред Митра, или някоя друга езическа статуя! — укорително рече отец Майкъл.
	— Внимавай какво приказваш, попе — отвърна Маккрий. — Митра е бил ирански бог, донесен от римските легионери при походите. Като добър Гел, аз мразя всичко, донесено от римляните, включително и твоята католическа църква!
	Херити се изкикоти:
	— Чуй ги само как се дърлят като двама Йезуити! Хохохо, ти беше прав, Лайъм. Истинско удоволствие е да ги слуша човек.
	Джон протегна ръка и тихо освободи резето на вратата. Открехна я леко. Маккрий трябва да се намираше някъде точно пред него. Телефонният кабел се виждаше опънат право в тази посока.
	— С кого си приказваш там? — настоя да узнае Маккрий.
	— С Джоузеф Херити — отвърна свещеника.
	— Самият той от плът и кръв? Ммм, какъв рядък дивеч, който би изкушил стар ловец като мен. Лайъм Калън също е с теб в колибата, но има и още един. Кой е той?
	— Казва се Джон О’Донъл.
	Херити рязко протегна ръка и запуши устата на отец Майкъл с длан. Поклати глава отрицателно. Свещеникът го погледна изненадано.
	— Та какво беше почнал да казваш, попе? — попита Маккрий.
	Херити дръпна дланта си от устните на отец Майкъл и вдигна предупредително пръст.
	— Тръгнали сме на север да търсим място, където да ни приютят — отвърна отчето със слаб глас. Вниманието му остана насочено към Херити.
	— Ха, и няма място в крайпътния хан, така ли? — изкиска се Маккрий. — Та кой от вас, казваш, е бременен?
	— Господин Маккрий, — започна отец Майкъл — аз се опитвам да спася душата ви от вечно проклятие. Не раз…
	— Това не е в твоята власт — прекъсна го Маккрий. — Ние тук сме друиди, почитаме свещеното дърво и сме невинни като първите бебчета на земята. Можеш да си вземеш мръсния бог, тоя римски натрапник, и да си го завреш където не те огрява слънцето.
	Херити избухна в гръмогласен смях. Лайъм се изхили.
	Джон открехна вратата още няколко милиметра и се плъзна в мрака навън. Знаеше, че бяха дошли от дясната страна. Не виждаше нито Джок, нито някой друг, но подозираше, че има и други постове наоколо. От колибата се чу гласа на отец Майкъл:
	— Господин Маккрий, трябва да се откажете от сатанинския път, по който сте тръгнал. Покайте се за греховете си преди да е станало късно! Бог ще ви прости…
	— Не ми трябва прошка!
	Имаше нещо налудничаво в този глас, реши Джон. Той зави зад ъгъла на колибата и погледна нагоре към огромния тъмен силует на замъка. Само зад два от прозорците горяха свещи. Усети, че е нагазил в храсти. Извърна се наляво и се опита да намери пролука в тях, колкото се може по-тихо. Гласовете в колибата се бяха снижили до шепот. Когато очите му привикнаха с тъмнината видя, че склонът, който го делеше от замъка бе покрит с ниски сиви храсти. Дали можеше да се мине през тях? Пристъпи напред, препъна се и щеше да падне, ако една ръка не го бе дръпнала назад. Изведнъж се намери проснат на земята. Студеното дуло на карабина бе впито във врата му, точно под дясното му ухо.
	— И накъде се бяхме запътили? — изплува гласът на Джок от тъмнината.
	Джон започна да мисли трескаво. Дулото се впи болезнено в плътта му. Лявата му буза бе притисната към остри камъчета.
	— Отговори на въпроса, господин… _О’Донъл!_ 
	Това бе гласът на Херити, някъде отзад в мрака.
	— Тази откачалка Маккрий ще изпрати една мина тук и ще ни избие всичките — изхриптя Джон. — Можете да си стоите тук и да я чакате, щом ви харесва, но аз…
	— Маккрий винаги казва така — прекъсна го Джок, — но не би го направил, освен ако не се опитаме да се приближим до замъка.
	Натискът на дулото отслабна.
	Херити изпсува под носа си.
	Откъм колибата се чу гласа на Лайъм:
	— Хайде, купона свърши, попе. Не можеш го убеди този.
	Отец Майкъл се появи на вратата, следван от Лайъм.
	— Боже спаси тоя грешник — молеше се отчето — и бедните дечица с него!
	— И ще ми дрънка за зачатието и прераждането — презрително изсумтя Лайъм. — Сигурно му е доста забавно там, под самодивското му дърво — избута отец Майкъл навън от колибата и подвикна: — Заключвай вече, Джок. Аз ще изгася свещите.
	Обгърна ги пълен мрак.
	Някой помогна на Джон да се изправи на крака. Ръцете му останаха свободни, но усещаше присъствието на другите съвсем близо около себе си.
	— Тихо вече! — Това бе гласът на Херити, току зад него. — Върнаха ни в реалността, а?
	— Така си е. Гадната истина. — Това пък беше Лайъм, точно от другата му страна, една призрачна фигура, едва видима на светлината от звездите.
	— С изключение на господин Маккрий, ей там горе — продължи Лайъм — нито един от нас не може да се похвали, че ще остане да живее в децата си. Лишиха ни от наследници.
	— Уфф, не го казвай това, Лайъм. — Беше Джок. Гласът му идваше точно зад гърба на Джон. — Като си представя всичките онези малки сладуранки там горе и като си помисля, че никога няма да можем да ги докоснем!
	— Това е наказанието, което получаваме за това, че живеем единствено с омразата си — промърмори отец Майкъл. — Трябва да забравим омразата, Джоузеф! Трябва да спасим онзи грешник, там горе!
	— Ами, — рече Херити.
	— Зъл!
	— Лайъм, — продължи Херити — абе, вие двамата с Джок сте истински приятели. Много ми помогнахте.
	— Наше задължение е да охраняваме онзи замък — отвърна Лайъм. — Ние се подчиняваме и изпълняваме заповедите си.
	Джон усети как напрежението го напуска, докато другите си приказваха непринудено. Скритият в него О’Нийл остана притихнал. _Все пак се опитах_, помисли си Джон. Около него настъпи раздвижване. Някой го хвана за дясната ръка. Херити заговори тихо в ухо му:
	— Наистина ли просто се опитваше да офейкаш, Джон?
	— Глупаво беше да се наврем всичките в оная колиба — отвърна Джон. — Онзи горе е напълно луд. Можеше да направи всичко.
	— Те лудите са си такива — каза Херити.
	Някъде отпред, от тъмнината се чу гласа на Лайъм:
	— Хайде по-живо. Връщаме се всички в щаба.
	— А ние пък защо? — възпротиви се Херити. — Това си е ваше задължение.
	— Така си е — насмешливо отвърна Лайъм. — Обаче всички си имаме своите заповеди, Джоузеф.
	Джон се обърна към вървящия до него Херити:
	— Кой ти е заповядал да ме пазиш?
	— О, ами, самодивското дърво, разбира се — ухили се той.


>

E>
	… терзанията на разума, истинската мъка, самият Ад.
@	Бен Джонсън*
	[* _Бен Джонсън_ (1573–1637) — английски драматург — Б.р.]
E$

	— Но защо я наричат „литература на отчаянието“? — попита папата.
	Папа Люк, бившият кардинал Джеймс Макинтайър, седеше в люлеещ се стол в дъното на трапезарията, откъдето под ъгъл се откриваше гледката на филаделфийските покриви чак до старото пристанище. В студения зимен ден очертанията на сградите силно изпъкваха на фона на първите утринни лъчи.
	Носеше тъмносиня хавлия — подарък, който беше получил още като свещеник. Тя покриваше масивното му туловище. Беше обут в стари кафяви домашни чехли. Голите му пищяли изглеждаха пълни и посинели.
	Папата, както отбелязваха мнозина, удивително приличаше на опосум — полегато чело, което плешивината открояваше още повече и поглед, който успяваше да изглежда едновременно мътен и проницателен. Съсредоточени, така един приближен бе определил очите на папата. Това бяха очите на тъпо животно, интересуващо се само от вечерята си.
	Въпросът на папа Люк беше отправен към отец Лорънс Демънт, неговия секретар, който стоеше до бюфета със закуската. Папата бе хапнал едва-едва, докато отец Демънт, който изглежда не напълняваше никога и с грам, беше отрупал чинията си с бекон, четири яйца, препечена филийка с мармалад, пържени картофи и една малка пържола.
	— Литература на отчаянието — изсумтя отец Демънт — типично в ирландски стил.
	Прекоси стаята, отиде до масата, остави чинията си, изтегли един стол, така че да е с лице към папата и попита:
	— Остана ли някакво кафе?
	— Пак го свършихме — отвърна Папата. — Обаче има чай в сребърния самовар.
	Отец Демънт, който на тридесет и пет години все още изглеждаше като току-що завършил студент с будните си сини очи, с малката черна къдрица на челото, с широката си, винаги готова да се разтегне в усмивка уста, се върна до бюфета, сякаш нямаше никакви грижи на тоя свят, и си наля чаша димящ чай.
	— Литература на отчаянието — промърмори папата.
	Отец Демънт остави чашата до чинията и седна да си изяде закуската. _Какво ли е насочило вниманието му към новата ирландска литература_, зачуди се папският секретар, който бе и един от първите, забелязали приликата на негово светейшество с опосум.
	Беконът беше препържен както обикновено. Отец Демънт се намръщи, но все пак го изяде. Можеше и да няма възможност да обядва. Въпреки масивното си тяло и вечно гладния поглед, Папата изглежда преживяваше с минимални количества храна. Някои се чудеха дали не яде тайно в стаята си.
	Един доклад бе направил изключително впечатление на Папата тази сутрин и той му бе отделил цялото си внимание. Ставаше въпрос за реставрацията на две ирландски абатства, които понастоящем се обитаваха от богомолци, отдадени изцяло на описването на възвишени манускрипти върху кожа и пергаменти, точно в духа на старите традиции. Никой извън Ирландия не бе виждал такъв ръкопис до момента и съдържанието им бе известно само в най-общи линии. Докладът наблягаше върху „художествените достойнства“ на творбите и изразът, с който най-често биваха охарактеризирани — Литература на отчаянието.
	В едно съобщение тези творби бяха наречени „езиков ренесанс“ и се цитираше следния кратък откъс:
C>
	„Имаме и трите мъченичества в изобилни пропорции: Зеленото, Бялото и Червеното*. Зеленото, това е животът на отшелника и съзерцанието на Бог в усамотение. Бялото е раздялата със семейството, с приятелите и с дома, защото не може да има семейство или дом без съпруга. А какво е приятелството, ако то не израства от най-интимното съпреживяване? А Червеното мъченичество, то е най-старото от трите: да отдадеш живота си за Вярата.“
	[* _Зеленото, бялото и червеното_ са трите цвята на ирландския национален флаг. — Б.пр.]
C$
	Отец Демънт винаги бе смятал, че когато всичко друго се провали, Ирландия в крайна сметка се обръща за помощ към словото.
	Папата мислеше повече като политик. В политиката той се чувстваше в свои води. Тя бе онова, което умееше най-добре, и което го бе издигнало до настоящото му положение.
	_… И Божията милост, разбира се._
	Това бе дар. Той чувстваше, че бе избран, защото бе най-ревностния пазител на Църквата срещу разкола. В този свят имаше твърде много хора, готови да се затворят в себе си, търсещи отговор в мистиката, което Църквата не посрещаше с одобрение. Светата Църква Майка, Една и Единствена, това беше. Църквата Майка. Папа Люк познаваше проблема, който това название предизвикваше в този поразен от чумата свят. Когато няма жени, титлата „отец“ придобива цинични нюанси. Как би могло да има Църква Майка без отци? Тази титла пробуждаше черна и разтърсваща ревност у хората, загубили свои близки. Папа Люк много добре знаеше обичайните обвинения.
	— Кажи ми, попе, как може ти да имаш майка, когато аз нямам? Как може да се наричаш отец, когато аз никога няма да имам святата привилегия да бъда баща?
	И винаги имаше хора, които настояваха:
	— Къде беше ти, попе, когато ни връхлетя бедата? Къде беше твоят Бог, когато това се случи? Отговори, ако можеш!
	Бяха ли тези нови манастири в Ирландия част от новия мистицизъм, породен от такива въпроси?
	Папата бе особено разтревожен от един друг, много често цитиран от запознатите откъс:
C>
	„Нашите млади идеалисти живяха твърде дълго в мишите дупки на конспирацията. Те започнаха да мислят за тях, като за своя естествена среда и се противопоставяха на всичко, което би могло да ги изведе от нея. Но Бог ни е показал изходът. Защо не го приемем?“
C$
	„Какъв изход?“, чудеше се папата. Авторите не уточняваха, а папските въпроси до Ирландия не получаваха отговор.
	След малко Негово Светейшество стана и слезе през вестибюла в спалнята си, където бяха наредени одеждите му. Чуваше суетнята извън личните си покои. Папството се подготвяше за новия ден. Той копнееше за по-спокойни времена и често чувстваше силно нежелание да напусне някое уединено място. Именно за това и толерираше отец Демънт, защото трябваше да се изпращат съобщения, да се записват и предават думи.
	От своя страна отец Демънт се наслаждаваше на четвъртата си препечена филийка, щедро намазана с мармалад. Папските фурни във Филаделфия, според него, произвеждаха доста задоволителен хляб. А и нямаше смисъл да претупва закуската си, нямаше нужда да бърза след папата и да му помага. Този папа се оправяше сам, така предпочиташе. Неговият изповедник се оплакваше, че Негово Светейшество извършва надве-натри свещените порядки.
	Защо толкова се интересува от названието, което ирландците са дали на възвишените си манускрипти? След всички тези месеци с папа Люк, отец Демънт откриваше, че този човек все още може да го изненада със своите приумици и обрати на мисълта. Може би имаше нещо общо с церемониите, планирани за тази сутрин тук във Филаделфия.
	„Трябва да намерим щастието си в Бога.“
	Това бяха думите на папата. Литература на отчаянието, наистина доста мъгляво определение за тези писания. Нямаше нужда обаче този въпрос да се включва за обсъждане в днешната програма.
	Въпреки всички усилия да го спрат, папата вървеше с неотклонна решимост към целта, която си бе поставило филаделфийското поклонничество. Някои от новите кардинали, особено кардинал Шоу, бяха повдигнали възражения, като опасно заемаха страната на президента Велкур и другите лидери, които изтъкваха проблемите породени от чумата. Не само правителствата не одобряваха голямото движение на хора, много от които вероятно заразени, но и малките общности, обитаващи областите под карантина, проявяваха насилие към чужденците и всички, опитващи се да влязат или преминат през светите земи.
	Папа Люк оставаше непреклонен. Отец Демънт поклати замислено глава. Не, това беше по-скоро тихо упорство, отколкото нещо друго. Сякаш Бог открито бе разговарял с него и папата действаше със сигурността на неговата подкрепа. Разбира се, това беше нещо присъщо на папството. Отец Демънт знаеше, че старата вяра не може да бъде отречена. Той самият изповядваше тази вяра. След ръкополагането папата се движеше в особената аура на божията благословия и закрила. Непрекъснатата линия на святата приемственост — Христос — Петър — папа Люк — носеше в себе си обещание за божествена сила и любов. Самите стаи тук във Филаделфия, в които някога се бе помещавала областната църковна управа, сега излъчваха усещането за божествена сила, което присъствието на папата носеше.
	Отец Демънт погълна каквото беше останало от яйцето с последния си залък, пресуши чая и се отдръпна от масата с въздишка. Един църковен помощник, с подобаващ израз на покорство и свято благоговение, излезе безшумно от сянката на вратата, където се беше навъртал и разтреби масата. Отец Демънт се намръщи. Младежът беше способен, но не беше същото като едно време, изобщо не беше същото.
	Този папа не допускаше жени в обслужващия персонал на папството. Отец Демънт би определил такова поведение като патологично, ако не го проявяваше самия папа. Отецът потръпна при мисълта за неприятностите, които знаеше, че предстоят. Папата трябваше да заяви публично това, което казваше пред обкръжението си, но това вероятно бе само въпрос на време, може би в кулминацията на първия поход на поклонниците… ако изобщо допуснеха такъв поход.
	„Бог е наказал жените с божествен умисъл. Пред взора ни бе изложен на показ женския грях. Ясно ни бе казано да изкореним този грях.“
	Отец Демънт стана и изправи рамене. Червеното мъченичество, както го наричаха ирландците — то винаги е било най-крайното изискване, което Църквата поставя към хората си. Той чувстваше, обаче, че папата сякаш приканваше към такова мъченичество. Той се отнасяше изключително враждебно към сексуалните връзки, и нищо не можеше да го разубеди. Беше антифеминист. Отец Демънт се осмеляваше да мисли за това. Папата твърде много се вслушваше в думите на отец Малкълм Андрюс, протестантски свещеник, който се бе присъединил към Църквата и се бе издигнал до висш съветник.
	Отец Демънт отиде до прозореца, където беше седял папа Люк и се загледа към града. Чувстваше, че се появява някаква закономерност — Литературата на отчаянието… опитите на ирландците да възкресят старите традиции… отец Андрюс и антифеминистите, набиращи инерция около папата…
	Ето, вчера например отец Андрюс бе казал: „Някога поетите казваха, че ние живеем, обичаме и отиваме в гроба спокойни, че ще продължим да живеем в потомството си. Сега това спокойствие ни е отнето. Когато дойде сетният ни час, ние си отиваме завинаги, след нас не идва никой. Човечеството живее с постоянния страх от смъртта, от окончателния край. Никой не може да отрече посланието, изпратено ни свише чрез заразата.“
	Тук папа Люк бе кимнал в съгласие.
	Отец Демънт чуваше глъчката на събиращото се папство — съветниците, кардиналите, низшите духовници. Скоро щеше да започне и официалният ритуал. По някое време днес папата щеше да се усамоти в личния си параклис и да се помоли за божията подкрепа и напътствие. Шепа избрани от обкръжението му, между които и отец Демънт, знаеха естеството на проблема, за който папата щеше да потърси напътствие свише. Спорът между папа Люк и президентът Велкур не бе новост. Той продължаваше от известно време насам, но снощното телефонно обаждане на генералния секретар на Обединените Нации Халс Андерс Берген бе изострило конфликта. Както обикновено отец Демънт бе чул целия разговор по прикачената за целта допълнителна слушалка и си бе водил записки, за улеснение на папата.
	— Смятам, че Ваше Светейшество, не си дава сметка, какво е готов да стори президентът, ако го предизвикате — бе казал Берген.
	— Никой не може да предизвиква Господ Бог — благо бе отвърнал папата.
	— Ваше Светейшество, президентът Велкур не гледа на нещата откъм тази им страна. Той, както и други световни политически лидери, прави разграничение между политическото и религиозното папство.
	— Такова разделение не може да съществува, сър!
	— Страхувам се, Ваше Светейшество, че в новите политически условия, може и има такова разграничение. Гледната точка на президента, за нещастие, е общоприетата. Той има пълната политическата подкрепа да предприеме насилствени мерки, ако прецени, че се налага.
	— Какви насилствени мерки?
	— Колебая се дали…
	— Не се колебайте, сър! Споменал ли е какво възнамерява да стори?
	— Не съвсем конкретно, Ваше Светейшество.
	— Но вие подозирате нещо, нали?
	— Страхувам се, че е така.
	— Хайде, изплюйте камъчето!
	Докато водеше записките си, отец Демънт си помисли, че никога досега не бе чувал толкова твърда и решителна заповед от устата на папата. В този момент, той бе извънредно горд от него, както никога досега.
	— Ваше Светейшество — сухо отвърна Берген, — твърде е възможно президентът да заповяда изстрелването на ядрена ракета срещу вас.
	Отец Демънт се сепна. Моливът се изплъзна от пръстите му и надраска неразбираема заврънкулка върху тефтерчето. Бързо се окопити и провери дали е записал всичко точно. Към този пасаж щяха да се връщат многократно.
	— Той е казал това? — попита папата.
	— Не с толкова много думи, но…
	— Но вие не се съмнявате, че би постъпил точно по този начин?
	— Това е един от вариантите му, Ваше Светейшество.
	— Защо?
	— Надига се голямо брожение срещу похода на поклонниците, който искате да направите, Ваше Светейшество. Хората се страхуват от него. Президентът ще отреагира като политик и държавник, ако го принудите.
	— Значи ракетата е реакция на политик?
	Твърде наивен въпрос от страна на папата, помисли си отец Демънт, но вероятно това бе проявление на прословутата „свята наивност“.
	— Президентът Велкур непрекъснато получава петиции с искането да ви спре, Ваше Светейшество — рече Берген. — Даже имаше предложение военните части на филаделфийския гарнизон да ви нападнат и вземат в плен.
	— Моята охрана няма да позволи това, сър.
	— Ваше Светейшество, нека бъдем реалисти. Вашата охрана няма да издържи и пет минути.
	— Църквата никога не е била толкова влиятелна, колкото е днес! Народът ще въстане, ако допуснете това.
	— Не навсякъде споделят настроенията във Филаделфия, Ваше Светейшество. По мое мнение, точно това пък прави решението за ядрен удар толкова вероятно. В него има една окончателност, една безвъзвратност, срещу която не може да се извади никакъв аргумент.
	— Президентът ли ви каза да ми се обадите, сър?
	— Той ме помоли да поговоря разумно с Вас, Ваше Светейшество.
	— Значи ли това, че имате и личен мотив?
	— Признавам, че е така. Макар и да не споделям Вашата религия, Вие сте едно човешко същество, а всяко едно от тях ми е скъпо.
	Отец Демънт реши, че генералния секретар говори напълно искрено. Очевидно и папата споделяше това мнение, защото когато отговори, в гласа му се долови колко е трогнат.
	— Ще се моля за вас, господин Берген.
	— Благодаря Ви, Ваше Светейшество. И какво да предам на президент Велкур… и останалите заинтересовани?
	— Можете да им кажете, че ще се моля на Бога да ми покаже правия път.


>

E>
P>
	Боже милостиви! Боже, помогни!
	Покой ни дай, таз лудост спри!
	Д-р Уилям Дренън, „Бдението на Уилям Ор“
P$
E$

	Навън се спускаше вечерния мрак. От прозорците на Белия Дом Капитолийския хълм изглеждаше призрачен, в странния танц на изгряващите звезди, които се сливаха и разтапяха в блестящите ореоли на уличните лампи.
	Загледан навън в мрака осеян със светлинки, президентът Велкур си мислеше, че никога досега не е бил толкова уморен. Зачуди се дали ще му стигнат силите да стане от креслото и да се прехвърли на походното легло, което бе наредил да му внесат в Овалния кабинет. Знаеше обаче, че веднага щом положи глава на възглавницата, тревожните мисли ще го нападнат. Сънят нямаше да дойде, щеше да го налегне умората, но трескавата необходимост от действие нямаше да го напусне.
	Какъв ден само бе днешният!
	Бе започнал с Търкуд, който нахлу в кабинета с мрачно изражение на лицето и остави сутрешния доклад върху бюрото на президента. Понякога Велкур се чудеше дали бе постъпил разумно, като наследи Търкуд от предшественика си Прескът. Винаги възникваха случаи, когато се нуждаеш от някой да ти свърши мръсната работа, но този Търкуд имаше излъчването на покварена личност, на човек, комуто не бива да се доверяваш много-много.
	— Какво ти става? — бе го попитал Велкур, тъкмо когато Търкуд се канеше да напусне кабинета.
	— Просто трябваше да уволня един от отдела за свръзките — мимоходом отвърна запитания и отново понечи да излезе.
	— Чакай малко. Защо е трябвало да го уволниш?
	— Това не е ваш проблем, сър.
	— Всичко, което става тук е и мой проблем. Защо си уволнил този човек?
	— Той използваше каналите на Белия Дом, за да говори с някакви приятели в резервата Мендочино.
	— Как по дяволите е могъл да го стори?
	— По някакъв начин се е добрал до сателитния код и просто… е, установил е връзка с приятелите си.
	— Смятах, че това е невъзможно.
	— Очевидно не е така. Точно в момента го разпитваме, за да разберем как е успял да го направи. Той казва, че просто опитал и то взело, че станало.
	— Как се казва той, Чарли?
	Велкур усети как пулсът му се ускорява. Хм, един талантлив и необременен мозък се намираше някъде тук, в Белия Дом.
	— Как се казва ли? Ами, ъъъ, Дейвид Арчър.
	— Веднага ми го доведи тук, Чарли! На секундата!
	Търкуд много добре познаваше този тон. Хукна навън.
	Дейвид Арчър беше бледен младеж с нашарени от акне страни и погледа на преследвано животно. Начинът, по който влезе в кабинета на Велкур можеше да бъде описан единствено като „промъкване“. Търкуд влезе веднага след него с намръщена физиономия.
	Когато заговори с възможно най-топлия си и приятен глас, Велкур бе самата любезност:
	— Сядай, Дейв, разполагай се. Нали така ти викат? Дейв?
	— Ви… викат ми Ди Ей*, сър — едва приседна на стола срещу Велкур момчето.
	[* _Ди Ей_ — английските инициали на Арчър (_D.A._) могат да значат както „областен прокурор“, така и „доктор по хуманитарните науки“. — Б.пр.]
	— Ди Ей, а? — Велкур вдигна очи към Търкуд. — Можеш да ни оставиш сами, Чарли. Ди Ей не ми изглежда опасен.
	Търкуд излезе с явно нежелание, което лъхаше от всяко негово движение. Вече на прага се обърна и рече:
	— В девет и петнадесет имате уговорен разговор, сър. По телефона.
	— Не съм забравил, Чарли.
	Изчака вратата да се затвори, после се обърна към Дейвид:
	— Май са били доста грубички с теб тази сутрин, а Ди Ей?
	— Ами… доста глупаво беше от моя страна да направя такова нещо, сър. — Арчър изглеждаше малко по-живнал сега, когато Търкуд го нямаше.
	— Кажи ми как успя да получиш достъп до сателитния код, Ди Ей.
	Дейвид заби поглед в пода и не отговори.
	— Преди да ми отговориш, Ди Ей — рече Велкур, — искам да знаеш, че отново работиш в моя екип и дори имам предвид едно повишение за теб.
	Арчър вдигна глава и погледна президента със смесица от недоверие и надежда в очите.
	— Как го направи? — меко попита Велкур.
	— Доста лесно беше, сър — придаде си съсредоточено изражение Арчър. — От предавателя разбрах, че кодът се състои от деветдесет цифри, подредени в произволна комбинация. Просто изработих компютърна програма, която да търси тази произволна комбинация като отхвърля възможностите една по една. В часовете, когато нямахме предавания, пусках програмата да търси комбинацията в сателитните канали. Отне ми само около месец.
	Велкур се втренчи в младежа:
	— Открил си кода само за месец?
	— Програмата ми бе самокоригираща се, сър.
	— Какво значи това?
	— Тя сама си създава свои вътрешни подканали, за да улесни търсенето. Направих индикатор, който да сигнализира за всяка вярна цифра, или комбинация от цифри в дългата редица на кода. По този начин програмата сама си отбелязваше верните участъци, запаметяваше ги и започваше да търси оставащите. Нашите компютърни системи са много бързи, сър. Обработват по един милион различни комбинации на минута.
	Велкур усети, че току-що е чул нещо от изключителна важност, но не можеше да разбере какво е то.
	— Бяха ми казали, че никой не може да проникне в този код, Ди Ей.
	— Няма такъв код, в който да не може да се проникне, сър — преглътна Арчър. — Вие знаете, че и други изпращат частни съобщения. Аз си мислех, че не правя нищо лошо. Не съм използвал каналите, по време на официални предавания.
	— Кои други?
	— Ами, доктор Рукерман, например. Той си говори с някой си Бекет от Хъдърсфийлд.
	— О, това е официална кореспонденция. Рукерман е от екипа на Садлър, от научния съвет.
	— Но той не запаметява файловете, сър.
	— Вероятно не му остава време. Прекалено е зает, нали знаеш. Та, кой друг, казваш, използва системата, за да изпраща лични съобщения?
	— Не ми се ще да доноснича за хората, сър.
	— Напълно те разбирам, но ти не мислиш, че това, което ми каза за Рукерман, е доносничество, нали?
	— Ами, той все пак говори с Хъдърсфийлд.
	— Именно! Останалите разговори вероятно са също толкова безобидни. Все пак ми се ще зная кои са хората.
	— Господин Търкуд, сър. А, и Рукерман се свързва със семейството си в резервата Сонома. Все такива неща, сър… хората се обаждат на семействата си, или на приятели.
	— Сигурен съм, че си прав. Все пак ще искам да ми направиш списък с имената на хората, които са ползвали за лични нужди системата и да го оставиш на секретаря ми. Можеш да го подпишеш с новата си длъжност: завеждащ комуникациите на Белия Дом.
	Арчър имаше безпогрешен нюх, за да разбере кога му намекват, че е свободен да си върви. Стана от стола с широка усмивка на уста:
	— Завеждащ комуникациите на Белия Дом, сър?
	— Точно така. И имай предвид, че това е твърде отговорен пост. Трябва да следиш стриктно за изпълнението на следните неща: когато изпратя съобщение, то да пристигне точно до съответния адресат, той да потвърди пристигането му, както и да предприеме необходимите действия, съгласно моите разпореждания.
	Велкур с удоволствие си спомни за този сутрешен разговор, докато съзерцаваше сгъстяващия се отвън мрак. Бе едно от малкото приятни неща, в иначе изключително неприятния ден. Дори и в момента, докато се взираше със зачервени от умора очи през прозореца, знаеше, че съветските бомбардировачи се снишават за нов удар над Истанбул. Дежурните от сателитните наблюдения бяха засекли движението на някакво превозно средство в квартала Стамбули, близо до мястото, където навремето започваше сега разрушеният мост Галата. От сателитната връзка обаче не можеше да се разбере дали това движение се дължеше на някаква естествена природна причина или бе причинено от човек. Така че руините отново щяха да бъдат бомбардирани, Златният Рог щеше да получи нова порция ядрени бомби, а кварталите Бейуглу и Оскудар щяха да бъдат прочистени и с огнепръскачки за по-сигурно.
	_Откога не съм си отспивал като хората_, зачуди се Велкур. Вече ясно си даваше сметка, защо този пост бе убил Прескът толкова скоро.
	След разговора с Арчър, следваше телефонната конференция с руснаците, французите и китайците. После брифингът с Рукерман и Садлър. Рукерман бе подминал неофициалните съобщения с махване на ръка. И без това си имаме достатъчно много бюрократична бумащина! Този отговор се бе харесал на Велкур. В момента мислите му все още бяха заети с разговора.
	Какво, по дяволите, имаше предвид Рукерман, когато каза, че О’Нийл сигурно е намерил начин да произвежда в огромни количества Полимер Г? Какво, да го вземат мътните, беше това „Полимер Г“? Обясненията им само още повече го объркаха.
	Ами Садлър. Ей тъй, както си седеше, изведнъж изтърси, че при други обстоятелства О’Нийл най-вероятно би бил номиниран за Нобелова награда!
	Мили Боже! Един микробиолог откача и праща целия Свят по дяволите!
	Постепенно Садлър и Рукерман бяха взели да спорят, а Велкур само бе седял и слушал неразбиращо.
	— И откъде би могъл да вземе естествена ДНК, за да индуцира полимеризация, а? — бе пожелал да узнае Садлър.
	— Очевидно е намерил начин!
	Какво пък трябваше да означава това, дявол да го вземе?
	— Добре, да приемем, че е така, ами после как е успял да направи тази ДНК биологически активна? — бе запитал Садлър.
	Велкур притежаваше великолепна памет и можеше да повтори целия дълъг разговор дума по дума, но това не му помагаше да разбере казаното.
	— Не забравяй, че той е бил и фармацевт — бе подчертал Рукерман.
	Фармацевт. Е, поне знаеше какво е това. Велкур мислено се прокле, че навремето не бе смятал за нужно да посещава повече лекции по медицина в университета. Тогава не бе искал да си губи времето с „празни дрънканици“.
	— Направо фантастично! — бе се превъзнесъл Садлър. — Този човек е способен да борави с полимерите на най-деликатно ниво.
	— Да не забравяме — бе допълнил Рукерман, — че той е открил точно определените „гнезда“, които обуславят прецизния ред на подреждане на мономерите. При това, става въпрос за гигантски молекули!
	— Знаеш ли — бе отвърнал Садлър, — ние трябва да открием този човек. Той ни трябва жив! Бога ми, какъв мозък само!
	Предвид ситуацията, Велкур се бе намесил с прекалено благ тон:
	— Имате ли нещо против да ме включите в дискусията, господа? Все пак се предполага, че в момента вие инструктирате Президента.
	— О, извинявайте, сър — рече Садлър. — И двамата сме просто възхитени от начина, по който О’Нийл се е справил с пептидните връзки в…
	— Какво, по дяволите, е пептидна връзка?
	Садлър погледна умолително към Рукерман, който отговори:
	— Това е основен начин на свързване в спиралата на ДНК, господин Президент. Прилича твърде много на цип, който започва с аминокиселина в единия край на веригата и затваря връзка след връзка, докато накрая цялата протеинова молекула е завършена.
	— От всичкото това, което ми казахте току-що едва ли разбирам и една четвърт — отвърна Велкур. — Което означава, че абсолютно нищо не разбирам, по дяволите.
	Яд и раздразнение личаха в гласа му.
	Рукерман се намръщи:
	— Сър, О’Нийл е създал специален вирус, даже може би повече от един.
	— Със сигурност повече от един! — намеси се и Садлър.
	— Да, твърде е вероятно — съгласи се Рукерман. — Създал е този вирус, за да инфектира една определена бактерия. Когато бактериален вирус инфектира бактерия, се формира РНК, която е тъждествена с ДНК на вируса, а не на приемника. Веригата от нуклеотиди в новата ДНК-молекула допълва тази от ДНК на вируса.
	Садлър улови гневният поглед на Велкур и вдигна ръка.
	— Сър, О’Нийл е разгадал онзи участък от генетичния код в човешката яйцеклетка, който определя пола на плода като женски. Създал е болестотворен вирус, който се прикача именно към тази част.
	Това вече беше разбираемо за Велкур. Той кимна.
	— От Хъдърсфийлд потвърдиха, че не съществуват асимптоматични носители на заразата — добави Рукерман.
	— Искате да кажете, че заразява и мъжете, но не ги убива?
	— Да, сър.
	— Тогава защо, по дяволите, не го казахте така? — Велкур пое дълбоко дъх, за да се успокои. Дявол да ги вземе тия копелета с префърцунените им празнословия! — Какви са симптомите при мъжете? — попита той.
	— Все още не сме съвсем сигурни, сър — отвърна Садлър. — Вероятно не по-лоши, отколкото при тежка настинка. — Изсмя се нервно.
	— Не смятам, че това е подходяща тема за шегички — сухо рече Велкур.
	— Не, сър! В никакъв случай, разбира се.
	— Болестта — рече Рукерман — или блокира, или променя полоопределящия модел по един смъртоносен начин.
	— Откъде е могъл да знае, че ще постигне точно този ефект? — попита Велкур.
	— Не знаем как е тествал и изпробвал изобретението си — отвърна Рукерман. — Все още не знаем доста неща и за самата зараза, но вече започваме да напипваме определен модел.
	— Какъв модел и как функционира той?
	— Говоря за модела на изследванията, които е правил О’Нийл, сър. Знаем някои неща за първата му лаборатория… преди да отиде в Сиатъл. Имал е приятели, които са го посещавали там. Знаем, че е имал компютър.
	— Уменията му в областта на химията трябва да са направо фантастични — рече Садлър. — Да вземем за пример само факта, че той сигурно е използвал бактериални ензими, получени Бог знае откъде. Принудени сме да вярваме, че той е започнал изследванията си върху ДНК най-малко пет години преди трагичния инцидент в Ирландия.
	Велкур прехвърли погледа си от единия учен на другия.
	— Що за дяволски нелепа съдба, да отреди точно на този уникално талантлив човек, такава злощастна мотивация за действие.
	— Хората ни в Бечел направиха обстоен анализ — рече Садлър. — Според тях, рано или късно, това все някога щеше да се случи. О’Нийл съвсем не е толкова уникален.
	Велкур се слиса.
	— Искате да кажете, че всеки един би могъл да стори същото ужасно нещо?
	— Е, не чак всеки — отвърна Рукерман, — но немалка част от хората. Все по-нарастващия обем на информацията, опростяването на технологиите, както и факта, че всеки, който има пари би могъл съвсем лесно да получи достъп до висококачествена апаратура… — Сви рамене. — Просто е неизбежно, като се има предвид в какъв свят живеем.
	— Неизбежно ли?
	— Спомнете си за първата му лаборатория, особено за онзи компютър. Вероятно си е складирал химически образци за всеки случай. Във всяка добра лаборатория биха направили същото. Компютърът си е използвал за каталогизиране и анализ. В това няма съмнение.
	— Разбира се, не е имал и никакви проблеми да си набави антибиотици — намеси се и Садлър. — Взел ги е от рафтовете на собствената си аптека, когато я е продал.
	— Да, заразата му има имунитет срещу антибиотиците — промърмори Велкур. Това го помнеше от един предишен брифинг, когато Прескът бе все още жив.
	— От анализа на оборудването, което знаем, че е използвал — рече Рукерман — се разбира, че за да постигне резултатите си той е използвал твърде фината, деликатна взаимовръзка между кинетика и химия.
	— Хайде пак почна! — сряза го Велкур.
	— Искам да кажа, сър — побърза да продължи Рукерман — че той е използвал температурен контрол и различни способи за отделяне на ензими на различни етапи, т.е. топлината — като двигателна сила на процеса, а липсата й — като начин за спирането му.
	— Използвал е рентгенови лъчи, процес на загряване и охлаждане, както и някои други химични процеси — обобщи Садлър.
	— Имаме списък на научните трудове, които е взимал от библиотеките — продължи Рукерман. — Очевидно е бил много добре запознат с трудовете на Кендрю и Перуц. Водил си е бележки в полетата на една публикация на Бергман и Фрутон, касаеща техниките за отделяне на ензимите.
	Нито едно от тези имена не говореше нищо на Велкур, но той долови страхопочитание към тях в гласа на Рукерман. Ето нещо, за което един политик си струваше да се замисли.
	— Казвате, че имате книга, която той е използвал?
	— Само една. Навремето я дал на някакъв студент да чете за изпит и онзи забравил да му я върне.
	— И какво излиза? — промърмори Велкур. — Тоя О’Нийл сам-самичък върши работа като за цял екип лабораторни специалисти.
	— Няма съмнение, че наистина е всестранно надарена личност — съгласи се Садлър. — Само такъв човек е способен сам-самичък да проникне в кода.
	Рукерман рече:
	— От психологическия му портрет специалистите от отдела по анализ на личността заключават, че много от талантите му са дремели скрити в подсъзнанието му, докато не са били изтласкани на повърхността от преживения ужас, когато са убили семейството му.
	— Милтън Дреслър пък смята — вметна Садлър, — че О’Нийл е бил, най-малкото, латентен шизоид* и е бил доведен до състоянието си на гении чрез проявлението на другата си личност, която е дремела скрита в него до злощастната случка с бомбата в Ирландия.
	[* Човек, засегнат от _шизоидия_ (психиатр.) — умствено състояние, предразполагащо към шизофрения, характеризиращо се със затваряне в себе си, дистанциране от околните и бягство от действителността. — Б.р.]
	Велкур беше чувал за психоаналитика Дреслър. Той бе шеф на отдела за анализи на личността.
	— Значи нашия човек, превърта, а новия му образ, откачалката де, е тоя дето свършва цялата работа — рече Велкур.
	— Образно казано, да — рече Садлър.
	И тримата нервно се засмяха. Президентът и Садлър се втренчиха един в друг някак смутено.
	Велкур нямаше много време да обмисли казаното на срещата след като двамата си тръгнаха. Все пак нещо от това, което бяха казали се загнезди в съзнанието му и не му даваше мира. Нещо свързано с „проникване в код“.
	Сега, когато го налегна умората от целия напрегнат ден, той се опита да го изрови от паметта си. Навън бе вече пълен мрак и светлините от лампите по Капитолия ярко блестяха на фона на облачното небе.
	_Утре ще мисля за това_, реши той.


>

E>
	И не ми хленчете, че не се отнасям справедливо с вас, ирландци, англичани и либийци. Вие сами си избрахте лидерите, или поне ги търпяхте мълчаливо. Последствията бяха предсказуеми. Сега плащате за липсата си на здрав разум. Поне вие, ирландци, би трябвало да бъдете по-умни. Като еднородно общество, вие заложихте оцеляването си на една-единствена карта — картата на насилието. Толкова бързо ли забравихте урока? Каквото посееш, това ще поникне. Посееш ли вятър, ще жънеш бури.
@	Джон Роу О’Нийл, Писмо трето
E$

	Джон вече не се ядосваше, че бе принуден да напусне района на замъка без да е успял да разпръсне заразата там. Сега знаеше, че е бил спасен за много по-важната задача, която го очакваше в лабораторията в Килалой. Немезида* му оставаше вярна. Джок го бе предпазил от ужасна грешка. Херити бе объркан. Наистина ли Джон просто се бе уплашил и бе потърсил укритие навън в мрака, около колибата с телефона?
	[* _Немезида_ — Богиня на отмъщението в старогръцката митология — Б.пр.]
	Със своята намеса, Джок бе издал играта на Херити. Сега Джон знаеше, че Херити търси О’Нийл.
	Това му се стори забавно. С Херити в постоянна близост, скритият в него О’Нийл никога нямаше да изплува на повърхността, да се разголи. Джон Роу О’Нийл спеше усмирен, анестезиран от страха да не бъде разкрит. Среднощните бълнувания, причинени от кошмарите, бяха временно потиснати. Джон О’Донъл можеше съвсем спокойно да крачи редом с тримата си спътници и безгрижно да си свирука. Чувстваше се свободен, волен като птичка.
	Джок Калън и четирима въоръжени войници ги ескортираха две мили надолу по хълма, далеч от замъка, преди да им върнат обратно оръжията. Херити внимателно прегледа автомата си и го окачи на врата си. Джон просто напъха пистолета и кутийката с патроните в джоба на панталона си и дръпна върху него края на жълтия пуловер.
	Разделиха се на един кръстопът, където все още стърчеше табела, указваща посоката за Дъблин. Джок посочи табелата с дулото на карабината си:
	— Знаете пътя. Не се връщайте тук.
	Нямаше смисъл да им казва какви ще са последствията при евентуално неподчинение. Войниците се обърнаха и се заизкачваха обратно по хълма, оставяйки Джон и спътниците му на оградения с каменен зид път. Навсякъде околовръст растяха високи борове, но далеч надолу, където пътят излизаше в ниското, се виждаха тучни поляни.
	Джон погледна към Херити. Този човек все повече му заприличваше на онази японска играчка, малката тумбеста кукличка с тежест в овалното дъно. Шест пъти я свали надолу, тя седем пъти ще се изправи отново. Така и той винаги щеше да се връща в изправено положение. Джон се усмихна вътрешно, като си представи как Херити се връща в изправено положение, макар и мъртъв. Имаше нещо сурово в него, нещо кораво, издръжливо. Също и опасно. Може и да беше объркан в момента, но нямаше да спре лова си.
	— Хайде да тръгваме! — Херити махна напред с ръка и понечи да ритне момчето отзад, но то ловко отскочи встрани.
	Точно в този момент Джон изведнъж прозря с какво момчето толкова много дразни Херити. Той виждаше в него млада, здрава плът, на която липсваше всякакъв живец, ако не броим дремещата омраза. Движенията на отпуснатото му тяло бяха тромави като на механична играчка, на която пружината вече почти се е развила.
	_Направи нещо!_ — сякаш му казваше Херити.
	Ето защо и ядът му се бе уталожил, когато момчето го бе нападнало в оная пералня. То най-сетне бе сторило нещо.
	След около миля стигнаха до V-образно разклонение на пътя, без никаква указателна табела. Херити тръгна по дясното разклонение, но отец Майкъл спря, а с него и момчето.
	— Минутка, Джоузеф. Тръгнал си по заобиколния път. По-дълъг е с доста повечко мили.
	Херити дори не спря:
	— Наредено ни е да се отклоним и да минем през Дъблин.
	Отец Майкъл се забърза да го настигне, но момчето изостана с Джон.
	— Но защо? — настоя свещеникът. — Кой ти каза?
	— Джок ми каза. Нареждане на Дъблин.
	Отец Майкъл хвърли поглед назад към Джон, после отново се обърна към Херити:
	— Но…
	— Мълчи бе, смахнат поп такъв! — ядно го отряза Херити. Забърза крачката си, принуждавайки отец Майкъл почти да се затича. Стъпките им приглушено отекваха по каменната настилка, край която растеше гъста редица борове. Джон усети някакво ново напрежение в движенията на Херити — крадливи погледи вляво и вдясно, нервно стискащи дръжката на автомата пръсти.
	Отец Майкъл намести раницата по-удобно на раменете си и бавно поизостана назад. Херити позабави крачка, без да спира да се оглежда изпитателно наоколо.
	Джон зарея поглед над дърветата. Утринното небе бе озарено от странна сивкава светлина, сякаш минаваща през филтър. Очертанията на предметите в далечината бяха размити от стелещата се откъм изток мъгла. Точно над главите им небето имаше тъмносребрист оттенък, избледняващ до светлостоманен в източна посока.
	Джон още усещаше тежест в стомаха. Бяха похапнали добре на закуска — прясно телешко с варени картофи и коприва. Охраняващите замъка бяха превърнали в своя столова една малка каменна постройка, някогашна фермерска къща, която се намираше от другата страна на хълма със замъка. Всички вътрешни стени бяха съборени, за да освободят широко пространство за дългата дървена маса и двете груби пейки. Сервираха им закуската на зазоряване. Зад масата бяха само групата на Джон и ескорта им.
	Херити и Джок бяха пристигнали последни. По-младият Калън изглеждаше неспокоен и сякаш се стараеше да избягва всякакви разговори, но пълният с въпроси Херити не го остави на мира.
	Джон ядеше мълчаливо и слушаше. Тук можеха да се научат доста неща. Лайъм отсъстваше, зает със задълженията си на командващ. Останалите войници вече бяха разставени по постовете си около замъка.
	Четиримата пазачи от ескорта сякаш бяха усетили нещо непривично в маниерите на Джок. Те продължиха да се хранят мълчаливо на масата, но не изпускаха от поглед нищо от това, което ставаше в къщата. Постепенно напрежението в столовата започна да се покачва.
	Отец Майкъл наруши мълчанието:
	— Бог ни подлага на сурово изпитание.
	Думите му прозвучаха неестествено сякаш се бе насилил да ги изрече. Още по-напрегната тишина увисна във въздуха след тях.
	— Точно тъй, отче — отвърна му Херити. — И коя напаст по-точно имаш предвид? Чумата или папската зараза? — Говореше с неприкрита арогантност.
	— Каква е ползата от взаимни обвинения? — меко попита свещеникът.
	— Я виж ти, кой ми задава тоя въпрос! — изсмя се Херити.
	— Имаме много грехове, за които да отговаряме пред Бог — продължи отчето. — Англичаните посяха лошо семе сред нас, но, питам ви аз, кой отгледа това семе? Не бяхме ли ние самите тези, които отгледаха плода и го откъснаха от клона?
	— А, ябълката я откъсна Ева! — изсумтя Херити.
	— Само дето ние я наричаме ИРА-Извънредни — намеси се Джок. — Хубава червена ябълка с бомбичка в нея.
	Херити стисна зъби. Червенина заля лицето му. Бавно положи длани на масата. Във въздуха витаеше насилие.
	— Достатъчно! — каза отец Майкъл. — Нима не плащаме всички еднакво за музиката, която сами си поръчахме?
	— Хайде да платим тогава и да потанцуваме — изръмжа Джок. — Ще изтанцим ли един данс, Джоузеф?
	— Стига! — натърти свещеника. — Ще прокълна първия от вас, който посегне на ближния си!
	Джок преглътна конвулсивно, после тихо рече:
	— Може и да си прав, отче. Най-добре да се помирим. Светът може и без още една разправия.
	Херити изпепели с поглед свещеника:
	— Не ме е страх от твоето проклятие, Майкъл Фланъри. Но ще уважа искреността на младия Джок. Той е честен за себе си.
	Отец Майкъл въздъхна:
	— Навремето ти беше богобоязлив човек, Джоузеф. Никога ли няма да се върнеш в лоното на Църквата?
	Херити заби поглед в чинията с изстинала гозба пред себе си, странно укротен, след като гневният огън угасна и у Джок.
	— Аз изгубих вярата си и това ме превърна в човека, който съм.
	— Тогава защо…
	— Затваряй си глупавата уста, попе! Вече не изпитвам никакво уважение към твоите събратя поповете, не и след Мейнут. По-скоро бих претопил камбаните в канчета за уиски, отколкото кракът ми да стъпи още веднъж в някоя църква! — Ухили се мъртвешки на отец Майкъл. — И ако се опиташ да ми речеш, че това е богохулство, ще те удавя в първия кладенец, до който стигнем по пътя.
	Джок ги бе повел надолу през поляните. Росната трева мокреше крачолите им. Долу пред тях се виждаше пътя. Изгубиха замъка от поглед, когато завиха зад високата канара долу в ниското. Спряха се да го погледат за последно. Виждаше се само високият ограден зид, опасващ замъка, сгушен сред дърветата. Дочуха слабите викове на играещите деца.
	Джок се загледа през рамо по посока на далечните звуци. Когато Джон се изравни с него, той го заговори:
	— Предимно момичетата учеха народните ни ирландски танци. Сега, там горе, ги танцуват вместо утринна ведрина. — Посочи към замъка с брадичката си. — Ако изгубим тези момичета, губим всичко това. Всички тези прекрасни танци. Мисля, че бих простил на Маккрий абсолютно всичко, стига да не изгубим тия деца.
	Дълго след като се бяха разделили, тия последни думи на Джок не излизаха от съзнанието на Джон. Бяха изречени с полутъга, полунадежда.
	Херити продължи да крачи пред останалите като авангард с готов за стрелба автомат в ръцете. Отец Майкъл го следваше, а Джон и момчето завършваха малкия отряд.
	Пътят правеше остър завой вляво и излизаше от редиците дървета. Право напред, отвъд завоя се виждаше малка затревена полянка, в средата на която се издигаше гранитна скала. Херити рязко спря и принуди останалите да сторят същото. Учуден какво ли го е разтревожило, Джон погледна над рамото му. Две овце преживяха на полянката близо до скалата. Подплашени животните се загледаха нагоре към хората.
	— Това са само две овце — рече отец Майкъл.
	Херити му махна с ръка да мълчи. Внимателно огледа терена около канарата и долчинката отвъд нея. Бе доста тясна, с малко поточе в дъното.
	— Истинско чудо е, че все още си жив, Майкъл Фланъри — каза му Херити. — Каквото и да е това, което е разтревожило овцете, то трябва да разтревожи и нас.
	— И какво ли пък може да ги е разтревожило? — попита свещеника.
	— Чудя се, къде ли изчезна Лайъм тази сутрин? — рече Херити. — Хайде да се върнем малко назад. И по-тихо, по дяволите!
	Херити тръгна обратно по пътя, без да сваля очи от скалата и овцете. Джон се обърна и тръгна редом с него като от време на време поглеждаше назад през рамо. Отец Майкъл и Момчето ги изпревариха и продължиха, без да се обръщат.
	— Какво има? — тихо попита Джон. Посегна да извади пистолета от джоба си, но размисли и го остави там.
	— На днешно време само човек може да изплаши овцете — отвърна Херити. — Ловят ги заради месото. А тези овце си бяха подплашени преди да дойдем.
	— Може да е просто някой от войниците на Лайъм, тръгнал на лов — предположи Джон.
	— На лов за какво? — контрира го Херити.
	Отец Майкъл се спря и се обърна да ги изчака.
	— Нещо се случи между вас двамата с Лайъм — рече той. — Искам да знам какво.
	— От Дъблин му наредиха да ни пусне свободно да продължим пътя си — отвърна Херити и хвърли поглед към Джон. — Не е в стила на Лайъм да не се подчини на заповед, когато наоколо има други хора, които да го видят и да докладват за неподчинението му.
	— Не, не може наистина да си мислиш това! — възпротиви се отец Майкъл.
	— С Лайъм сме израснали заедно. Познавам го още от ей такъв. Знам го що за човек е и сега. На кого би му пукало, ако Лайъм дойде да половува в ей тая долчинка например? А, кажи бе, попе? Нали си голям многознайко!
	Бяха се върнали до едно място, където няколко камъка от оградата край пътя бяха съборени вътре в поляната. Херити се спря край пролуката и се загледа в дърветата отвъд.
	— Ха, ето ни пътечката — промърмори. — Ще слезем оттук.
	Отец Майкъл се приближи до него:
	— И ти наричаш това пътека?
	— Няма значение какво е — отвърна му Херити. — В нашия случай ще ни е само от полза. Ясно се вижда, че днес от тук не е минавал никой.
	Свещеникът поклати глава:
	— Не мога да повярвам, че Лайъм Калън би ни застрелял просто ей…
	— Стига опява, де! Лайъм е боец. Защо според теб в оная долчинка ей там няма жива душа? Защото всички са избягали, или са избити от Лайъм и неговите хора. Тук положението е същото. Много добре знам как разсъждава Лайъм. Няма да има разни слухове, ако няма кой да ги разпространява.
	— Ама ние си знаехме отпреди за…
	— Какво си знаел? Нищо! Разни слухове и клюки, нищо конкретно. Преди това не знаехме нищо!
	Херити стъпи на оградата и се преметна от другата страна. Отец Майкъл го последва. Джон и момчето побързаха да сторят същото. „Пътеката“ представляваше тъмен тунел сред гъстата иглолистна растителност. Земята бе покрита с отпечатъци на овчи копита, но не се виждаше и следа от човешки крак. Кичури вълна, стърчаха закачени на по-ниските клони. Пътеката бе доста стръмна, тук-там стърчаха коренища.
	Четиримата се спускаха доста бързо, улавяйки се за клони и корени в по-стръмните участъци. Водеше Херити. Пътеката ги отведе до тревиста тераса. Каменни стъпала, поставени от човешка ръка слизаха до широка морава. Петдесетина метра навътре, сред избуялата трева стърчеше порутена каменна къща, на която бе останал само половината покрив. Вдясно се виждаха поредица от каменни тераси, които извиваха под редиците дървета. Долу зад къщата личаха дълбоките коловози на буренясал коларски път, който извиваше в ниското покрай терасите. Минаваше под ъгъл от ляво на дясно през две широко отворени селски порти.
	Захласнат от гледката Джон несъзнателно отупваше от себе си прахта и набитите борови иглички. Приказно! Беше като натюрморт, озаглавен: „Забравен сън“.
	— Ето нещо, което никога не можете да видите из селските ниви на добрата стара Ирландия — тихо прошепна отец Майкъл. — Оставена отворена порта.
	— Шшшт, тихо! — промърмори Херити. Спусна се по стъпалата и се насочи към къщата. Промъкваше се през високата трева като ловец, дебнещ плячката си.
	Джон го последва. Чу момчето и свещеника да си пробиват път през тревата зад гърба му.
	Херити подмина къщата и се насочи към първата отворена порта, където започваше коларския път. Преминаха през изпепелените останки на някакъв обор и край купчина животински тор. Тук тревата бе буйна и висока, а гъсталакът от буренаци вече навлизаше в пепелището. Коларският път се изкачваше плавно по хълма край каменните тераси, които започваха от височина два човешки боя и се изравняваха с пътя двеста метра по-нагоре. Когато изкачиха и втората тераса, пред тях, долу в ниското сред поляните, се разкри гледката на оградения с камъни път, който бяха напуснали преди време. На около миля от тук, по-нагоре по пътя, на върха на отсрещния хълм се виждаха руините на стар замък.
	— Ахааа — проточи Херити и спря.
	Джон спря до него. Момчето и свещеника мълчаливо се наредиха до тях. Всички впериха погледи в замъка. Той се гушеше сред зеленината от дървета и храсти, над която стърчаха само бойниците. Разноцветни петна проблясваха тук-там по стените иззад зелената завеса. Порутените кули и зъберите на бойниците се открояваха на фона на утринното небе като илюстрация от туристическа брошура. Джон се замисли, че в гледката на който и да е замък, дори и да е разрушените, има нещо зловещо — като в оголените за атака зъби на диво животно.
	— Дай ми бинокъла! — тихо заповяда Херити. Протегна ръка към отец Майкъл, без да сваля поглед от руините.
	— Какво има? — попита свещеника, докато му даваше бинокъла.
	Херити не му отговори. Насочи вниманието си изцяло върху замъка. Бавно придвижи бинокъла.
	— Тъй, тъй — промърмори той. — А сега, всички, много бавно се върнете обратно зад стената.
	— Но какво има? — настоя отец Майкъл.
	— Прави каквото ти казвам!
	Без да сваля очи от замъка, той заотстъпва назад, принуждавайки и другите да сторят същото. Едва когато стената на терасата вече ги скриваше от поглед, той свали бинокъла от очите си и се ухили на отец Майкъл:
	— Твоето приятелче Лайъм е там отсреща. Заедно със сестричето на моята малка красавица. — Той потупа дръжката на автомата, провесен пред гърдите му. — Е, питам те аз тебе, какво ли чака Лайъм Калън, скрит край този път с подобно пушкало в ръка? Ах, подлото му копеле!
	— Какво възнамеряваш да правиш? — попита отец Майкъл.
	— Ами, колкото до това, тъй като той все още не ни е видял, понеже е прекалено зает да се звери в пътя, по който ни очаква да се появим, смятам, че ще е най-добре да мина изотзад, да се кача при него и да го попитам какво прави там, толкова далеч от поста си, край чудничкото гнезденце на господин Маккрий. — Херити прочисти гърлото си и плю на земята. — Направо отчайващо. Очаквах повече от Лайъм като войник.
	— Ще дойда с теб — заяви отец Майкъл.
	— Ти ще чакаш тук! — отряза го Херити. — Ще останеш тук или като труп, или като човек, който ще може да отведе господин Джон О’Донъл в Дъблин, ако на мен ми се случи нещо.
	Отец Майкъл понечи да протестира, но протестът замря на устните му, при вида на дългия нож, който Херити извади от десния си ботуш.
	— Ако бъда принуден да те убия, Майкъл Фланъри, ще трябва да сторя същото и с момчето, понеже за него вече няма да има кой да се грижи.
	Отец Майкъл облещи ужасено очи към него:
	— Бога ми, ти наистина ще го направиш!
	— Аааа, разумът най-после заговори и в теб. Ще чакате тук, където не могат да ви видят. — Обърна се към Джон. — Погрижи се за това, моля те, Джон.
	Херити се обърна, приведе се и се отдалечи покрай ниската стена на терасата, като се поизправяше само когато коловозите на коларския път ставаха толкова дълбоки, че нямаше опасност да го видят от замъка.
	— Ужасен човек — прошепна отец Майкъл. — Понякога си мисля, че самият дявол се е превъплътил в него. — Погледна към Джон. — Мислиш ли, че той наистина би… — Замълча и поклати глава. — Дааа, би го направил, наистина.
	— Той е способен на подобно нещо — съгласи се с него Джон и се зачуди защо ли тази мисъл му доставя задоволство.
	— Да, точно „способен“. Много точна дума. Ама и аз все забравям, че ти си най-важния от нас тук, Джон О’Донъл. Ти трябва да стигнеш жив и здрав до Килалой. Трябва да не преставаме да мислим за лабораторията и всички ония човешки същества, чийто живот трябва да бъде спасен. Но какво ще стане с душите им? Питам те, какво ще стане с техните души?
	На Джон му стана неловко от този въпрос. Гласът на свещеника бе толкова мил, но в думите му се криеше жестокост. Отново се проявяваше абсолютната арогантна увереност, циментираната вяра, която не можеше да бъде поставяна под въпрос. Все пак колко нерешително звучеше гласът му, сякаш просто повтаряше репликите от стара, отдавна забравена роля.
	— Защо тогава отиваме в Дъблин? — попита Джон.
	— Ония там имат радиостанция — кимна отчето по посока на замъка на Маккрий. — Предполагам, че са им наредили да те отведат до Дъблин. От там, без съмнение, ще те закарат с кола до Килалой.
	Джон напипа пистолета в джоба си, но не го извади. Ами ако там горе наистина се криеше Лайъм, решен да ги избие? Какво щеше да стане, ако Херити бъде застрелян? Джон се загледа в пейзажа пред тях. Навсякъде открити поляни и само тук-там по някой каменен зид, зад който да се прикриеш.
	— Живеем в трудни времена — въздъхна отец Майкъл. — Трудно е да се вземат решения.
	Джон погледна вдясно към коларския път. Херити вече не се виждаше никакъв. _Дали да рискувам и да хвърля един поглед на замъка?_ Но Херити бе взел бинокъла със себе си.
	Момчето седна до Джон и облегна гърба си в стената.
	Отец Майкъл продължи да говори с тих и унесен глас, сякаш продължаваше някакъв отдавна започнат разговор със самия себе си, който едва сега е решил да сподели с околните:
	— Да, англичаните са виновни за всичко. Можем ли изобщо да обвиняваме Безумеца? Бедният човечец е дошъл тук на почивка и не е имал намерението да нарани дори и муха. Представям си как се гърчи в мъки душата му, как крещи за отмъщение. — Поклати глава. — Защо им трябваше на англичаните изобщо да идват тук? Какво добро са ни сторили някога?
	Джон отвърна без да мисли, умът му бе зает с други неща:
	— Те биха казали, че са ви дали закони, конституция, държавно управление. — Къде беше Херити? Трябваше ли да го чакат тук, открито изложени на опасност? Дали Лайъм наистина се криеше там горе? И дали наистина искаше да ги убие?
	— Английските закони! — изсумтя презрително отец Майкъл. — Ще ми говорят те за търпимост! Те пък кога ли са проявявали търпимост? Виж само как удавиха в кръв въстанията в Пакистан! Винаги са били двулични. Те са виновни за всичко.
	Мъчейки се да прикрие изненадата си, Херити отвърна сухо:
	— Друго говореше на закуска, отче. Тогава благославяше опрощението.
	— Това ни е семейна черта на всички от рода Фланъри. Дрънкаме глупости, преди да сме се разсънили. — Загледа се надолу към пътя, по който бе изчезнал Херити. — Какво се бави още? Мина доста време.
	— Бързай бавно — опита да се пошегува Джон, но и на него му се сви стомаха от въпроса на свещеника.
	— Още убийства — промърмори отец Майкъл. — Чудя се, дали Джоузеф няма нещичко останало от ракията на Ганън?
	Джон просто го изгледа. Свещеникът въздъхна:
	— Никой народ на земята не е имал по-уважителна причина да се улови за чашката от ирландците. — Сълзи се търкулнаха по бузите му. — Моят собствен брат, малкият ми Тими, та той ми казваше: „В бутилката е моето спасение“. Разправяше ми и какво рекъл Джими Джойс*: „Трезвата Ирландия е мъртва Ирландия“. Ооох, както и да е, почивай в мир, мой бедни Тими.
	[* _Джими Джойс_ — Има се предвид писателя Джеймс Джойс — Б.пр.]
	Още една тежка въздишка се отрони от устните му. Изтри очите си с опакото на ръката и се загледа надолу по пътя, откъдето бяха дошли. Погледът му се спря на полусрутената къща, която бяха подминали. Поне на тази част от нея, която се виждаше от тук.
	— Никой вече не строи — прошепна той. — Вече не. Преди да ни връхлети чумата изобщо не си давахме сметка защо всъщност строим. Правим го за децата си. Без децата от нас самите нищо не остава.
	Умълча се, после изведнъж:
	— Уф! Къде е тоя…
	Характерното насечено бумтене на автомат проехтя над долината и го накара да млъкне. Джон замръзна. Чий беше автоматът? На Херити или на Лайъм? Момчето се сепна и вдигна глава към тях. За миг Джон си помисли, че ще наруши мълчанието си, но то само навлажни устните си с език.
	Отец Майкъл погледна въпросително Джон:
	— Това не беше ли…
	— Да.
	— Кой от двамата? — прошепна отец Майкъл.
	Прекрачвайки седящото момче, Джон улови погледа му на преследвано животно. Горният край на стената на терасата бе на равнището на очите му. Пръчките на дива лоза се виеха между камъните. Щеше ли да има още стрелба? Много бавно и внимателно надигна глава, докато едното му око се показа над каменния ръб и огледа замъка в далечината.
	— Е, какво става? — прошепна отец Майкъл.
	Джон се надигна още малко. Сега и двете му очи бяха над нивото на стената. Откъм замъка нищо не помръдваше, ако не броим лекият повей на вятъра, който люлееше клоните на дърветата в основата му. Нямаше дори птици… нищо. Всичко бе застинало. Изведнъж му се стори страшно глупаво да надзърта така иззад камъка.
	Отец Майкъл го дръпна за пуловера:
	— Кажи какво става, де?
	— Нищо — тихо отвърна Джон.
	— Но това беше изстрел от автомат.
	— Да, но чий? На кого… Чакай!
	Нещо се бе появило горе, в източния край на руините — някакво слабо раздвижване, скривано от зеленината отпред. Дявол да го вземе Херити, защо не бе оставил бинокъла!
	— Какво виждаш? — настоя отец Майкъл. Понечи да заобиколи Джон, но той го спря с ръка.
	Нещо се развяваше там горе. Нещо се вееше напред-назад като семафор и… да, изведнъж Джон позна в него зеленото яке на Херити. А отдолу се жълтееше и сламената му коса, там долу под белите ръце, които продължаваха да размахват якето като победен флаг.
	— Херити е — рече Джон. — Вика ни да отидем при него.
	Джон се качи на стената и размаха ръце. Якето на върха на замъка направи още един мах, после се скри. Отец Майкъл се качи при Джон.
	— Какви са тия странни петна по стените на замъка?
	— Като се качим горе ще разберем — отвърна Джон.
	Свещеникът се дръпна назад, с очевидно нежелание.
	— Това е кръв — рече той.
	— Значи ще има нужда от теб — заключи Джон.
	Спусна се надолу по коларския път и мина през втората отворена порта, момчето и свещеника веднага го последваха. Коловозите извиха покрай стената, минаха през още една отворена порта и се изкачиха нагоре до главния път. Точно отсреща, малко по-нагоре, една павирана алея извеждаше до нисък каменен зид в основата на замъка. Там извиваше вдясно и излизаше на широк паркинг, на който се виждаха изгорелите останки на автобус. Лявата му предна гума бе провиснала над ръба на зида и цялото опушено туловище от смачкани ламарини висеше застрашително над алеята. Джон се зачуди, защо ли не е паднало до сега. Веднага разбра причината: предницата се бе врязала в дебелия ствол на едно дърво и се бе заклещила между него и стената на по-горната тераса. Короната на дървото се извисяваше над по-горната тераса и там клоните избуяваха необезпокоявани.
	Джон чу зад гърба си задъханото пухтене на отец Майкъл, който се дотътри до него, влачейки момчето за ръка.
	— Не го виждам. Къде е Джоузеф?
	— Там горе — отвърна Джон.
	Излезе на пътя, спря се и по навик се огледа първо вляво, после вдясно. Засмя се на нелепата си постъпка — нима можеше да го блъсне кола тук!
	Алеята, която водеше към замъка бе павирана със същите потъмнели, покрити с мъх и лишеи камъни, които изграждаха и зидовете от двете страни на главния път. Стръкчета трева растяха между камъните и върху зидовете.
	— Насам! — подвикна им някъде отгоре Херити.
	Джон ги поведе нататък, пресякоха паркинга и минаха през каменния свод на външната стена, за да излязат в двора на замъка. Сега вече го видяха ясно, нескриван от гъстата зеленина. Някой бе боядисал первазите на прозорците-арки в ярко червеникавооранжево — блудкавия цвят на евтина боя за коса.
	— Ето ти я и кръвта — усмихна се Джон.
	Вдигна поглед към каменната стена над прозорците. По цялото й протежение, със същата отвратителна боя, беше надраскано с огромни, по детински разкривени, печатни букви следното:
	ЗАЕБИ МИНАЛОТО!
	Херити се появи от една странична врата в същата стена. Носеше два автомата и още една войнишка раница. Видя Джон и останалите да зяпат към стената на замъка зад гърба му и се спря. Обърна се и прочете написаното. Избухна в неудържим смях:
	— Ето ви я новата ирландска поезия! — Завъртя се на пета, приближи се до Джон и му напъха в ръцете вторият автомат. — Ха така! Сега вече и двамата сме добре въоръжени и може даже да успеем да си пробием път до Дъблин със стрелба. — Свали новата раница от рамото си и я даде на Джон. — Лайъм много предвидливо е донесъл резервни пълнители и патрони.
	— Той… Лайъм ли беше? — тихо попита отец Майкъл.
	— Страхотна гледка се разкрива оттам горе, момчета — вдигна глава нагоре Херити. — Целият път се разкрива като на длан. Все пак си бе донесъл прекалено много амуниции. Щеше да му трябва само един откос, за да ни направи на кайма.
	Отец Майкъл бавно поклати глава наляво-надясно, като ранено животно. Отвори уста, но не продума. После изведнъж, сякаш някой изтръгна думите от гърлото му, изтърси:
	— Мамицата им мръсна!
	— Ха така, попе, една добра псувня помага от време на време.
	Херити се ухили и намигна на Джон.
	— Той… беше… Лайъм, нали? — глухо попита отец Майкъл. Буца бе заседнала на гърлото му.
	— Правилна употреба на минало време, попе — рече Херити. — Беше! Лайъм е минало свършено време. — Изкикоти се на собствената си шега.
	— Мъртъв ли е? — настоя свещеника.
	— О, нима съм пропуснал да ти разкажа? Изненадах го в гръб. Толкова се бе съсредоточил да зяпа пътя горкия, че ме усети едва когато вече беше много късно.
	— Къде е тялото? — уморено попита отец Майкъл.
	— Спести си безсмислените молитви за по-нататък, когато ще имаме излишно време — отвърна Херити. — Освен ако не смяташ да му дръпнеш едно опело над кенефа на замъка.
	— Какво? — втренчи се свещеника в Херити.
	— Хвърлих го където му е мястото, при останалите лайна. Бая зор ще видят, докато го намерят, ако изобщо тръгнат да го търсят. — Хвана отец Майкъл за ръката и го завъртя обратно. Посочи му изгорелия автобус. — Бил е пълен с хора, когато е пламнал. Тия малки дупчици под прозорците са оставени от тежкокалибрена картечница. Можеш да дръпнеш една молитва, докато минаваме покрай него… Отче. Сега обаче, се налага да побързаме, а и ще трябва да внимаваме, да не би Джок да ни изскочи в гърба.
	Херити пусна ръката на свещеника, подмина го и се насочи надолу към паркинга. Сега ясно видяха, че ризата му е подгизнала от пот и залепнала на гърба, като след тежка физическа работа. Не е леко да влачиш мъртво тяло, от което кръвта още шурти.


>

E>
	Докато продължават да контролират живота и смъртта, аристократите много ясно си дават сметка, че силата им зависи предимно от техните собствени фамилии, а не толкова от хората, които трябва да държат в подчинение. Това е и причината, поради която бракът запазва особеното си значение в структурата на племенната аристокрация. Властта се Жени за власт. Аристократите имат еднакъв модел на поведение. Това е тяхна отличителна черта, по която веднага се познават един друг. Все още валидните семейни договори, зестри и наследяване на имотите са основните принципи на семейната икономика, по които се прави пазарлъкът.
@	Д-р Жос Юп
E$

	Бил Бекет стоеше до прозореца в спретнатия кабинет на Уикъм-Финч и наблюдаваше Британския флаг, който се вееше на пилона пред административната сграда на института Хъдърсфийлд. В спретнатите си цветни униформи, войниците от почетната рота, които всяка сутрин вдигаха знамето, тъкмо се прибираха с маршова стъпка към бараките близо до главния портал, които им служеха за спални помещения. Ято стърчиопашки премина с бръснещ полет над маршируващите мъже. Светлите им коремчета се белнаха на фона на мрачното утринно небе.
	Бекет можеше да види замъгленото си отражение в стъклото. Фигурата му бе доста по-слаба от едно време.
	_Ще вали_, помисли си той. Чу вратата да се отваря зад гърба му, разпозна дрезгавия глас на Уикъм-Финч и лекият чужд акцент на Джо Юп. Джо повдигаше въпроса за повече време за работа с компютъра. Това бе от жизнена необходимост.
	Бекет все още усещаше в устата си вкуса на закуската — овесени питки с резенче бекон. Едно нещо със сигурност можеше да се каже за Хъдърсфийлд: добре си похапваха тук. Все пак, това май изобщо не му се отразяваше на фигурата. Данза очевидно намираше местната кухня за отблъскваща, но се бе примирил. Бекет чу как Данза и Лепиков също влязоха в кабинета.
	Обърна се и се убеди, че наистина всички са тук. Директорът се бе спрял до вратата. Затвори я, извърна бледото си, покрито с жилчици лице към Бекет и кимна. Другите бяха заети с местенето на столове около тясната масичка в далечния край на кабинета, където щеше да се проведе импровизираната им конференция.
	Бекет бавно прекоси стаята, замислен за неприятното задължение да се прави на амбулантен търговец, който си хвали стоката. Знаеше, че някои неща нямаха нужда от доказване. Нуклеиновите киселини бяха молекулите, върху които бе записан генетичният код. Именно те управляваха производството на протеини. _Те_ държаха ключа към наследствеността. Тежките полимери, като протеините, ДНК наистина представляваше двойна молекула, на която двете вериги се увиваха една около друга под формата на спирала, но вече знаеха, че тя не е просто съставена от две части структура с редуващ се четирибуквен код. Прав ли беше Юп? Нуждаеха ли се двете основни части от _възпламенител_, който се вмъкваше между тях като змия в дупката си? Това съвпадаше с теорията на Браудър за Майското дърво. По този начин съответстващите си части щяха да „разхлабят“ свръзката помежду си, да се „залюлеят“ нагоре към следващото стъпало и т.н. и т.н., до момента на пълното завършване на цикъла, момента на „възпламеняването“… Три, две, едно… Бум!
	Но за да илюстрират тая сложна и объркана теория, те имаха нужда от изключително прецизна, усъвършенствана компютърна система. И ако Уикъм-Финч не се съгласеше да им предостави необходимото време за работа с компютъра, вероятно щеше да се наложи Рукерман да го изкрънка от новия президент. Без тая помощ никога нямаше да могат да проникнат в кода.
	Бекет зае мястото си до Данза и се вгледа в седящите отсреща Лепиков и Юп. Директорът си придърпа един стол на председателското място, седна и се облакъти на масата.
	— Днес трябва да вземем решението — започна Лепиков. Пълните му устни едва-едва се раздвижиха, докато говореше, но пък гъстите му вежди компенсираха, като се мятаха нагоре-надолу при всяка дума.
	Директорът извърна глава и погледна камарата навити на руло компютърни разпечатки, които Бекет бе стоварил върху бюрото му преди това.
	— Това е само около една трета от работата ни за последната седмица — улови погледа му Юп, — но по-важната част от нея.
	— Уай — рече Бекет, — трябва да ни предоставиш много повече време за работа с компютъра. Това чакане на опашка за него само ни бави и…
	— Убедени ли сте, че наистина сте успели да моделирате структурата? — прекъсна го Уикъм-Финч. Извади лулата си от страничния джоб на сакото си от туид — сигурен знак, че е готов да не отстъпва лесно и да направи това заседание доста дълго.
	— Поне успяхме да си пъхнем крака, преди да ни затръшнат вратата под носа* — отвърна Бекет.
	[* Намеква се за нахалните пътуващи търговци, които постоянно звънят от врата на врата и досаждат на нещастните домакини със стоките си — Б.пр.]
	Директорът знаеше тоя израз, разбира се, но в момента се удиви колко на място бе казан. Натъпка лулата си и я запали.
	— Сигурно ли е, че в цяла Англия не можем да намерим нито една жена, върху която да направим тестовете? — попита Данза.
	— Още е твърде рано да се спираме на тоя проблем, не мислите ли? — отвърна директорът. Извърна очи към Бекет. Колко ли близо бяха до решението?
	— Накрая все пак ще ни трябват обекти за опитите — рече Бекет.
	— Няма налични жени в момента — каза Уикъм-Финч, — поне не такива, които да можем да доведем невредими. Но съм сигурен, че ще можем да осигурим няколко, когато му дойде времето. Може би американците ще ни помогнат. Казаха ми, че те разполагат с карантинни изолатори, в които…
	— Не можем да рискуваме да искаме от тях — прекъсна го Лепиков.
	Данза замислено почеса дългия си нос с показалец и кимна в знак на съгласие.
	— Вече обсъдихме тоя въпрос — рече Юп. — Щатите, Съветския Съюз, Китай… просто не можем да рискуваме да се обърнем към нито един от тях. Те веднага ще разберат, че сме направили пробив, че сме открили нещо важно, или че поне сме близо до решението.
	— Мммда, запознат съм с тая теория — пафна кълбо дим от лулата си Уикъм-Финч. — Въпросът, обаче, е колко близо сме наистина?
	Юп сви рамене.
	— Това, че сме си пъхнали крака във вратата, още не означава, че сме си продали стоката — отвърна Бекет.
	Директорът извади лулата от устата си:
	— Да кажем, че направя това, което искате и ви отпусна допълнително време за работа с компютъра… Точно колко време, няма да обсъждаме сега, в процеса на хипотетичните си предположения. Но, да кажем, че го направя. Тогава какво?
	— Ако ни отпуснете допълнително време при компютъра, можете да започнете да уреждате въпроса с намирането на обекти за опитите — отвърна Бекет.
	— Какво ще кажете за онази жена в контейнера в лабораторията Килалой? — попита Юп. — Съпругът й ми се обади наскоро. Не съм поставял въпроса пред него, но ми мина през ума.
	— Я ми кажете, от какво точно се страхувате, като стане въпрос за великите сили? — попита Уикъм-Финч.
	Бекет хвърли дълъг страдалчески поглед към Юп. За кой ли път вече обсъждаха това с директора. Тоя човек непрекъснато шикалкавеше, увърташе, все гледаше да претегля вероятностите. В процеса на хипотетичните си предположения! Това бе една от най-дразнещите черти в характера на Уикъм-Финч: отказваше да действа бързо и решително. Още един проклет бюрократ!
	— Ако допуснем да се разбере, че сме победили чумата — рече Юп — световните велики сили ще бъдат изправени пред няколко възможности, еднакво привлекателни за тях, в зависимост от собствената им егоистична гледна точка. Първо, всяка от тях ще започне да предприема мерки за запазване на женската половина от населението си от евентуално нападение с конвенционални оръжия. Веднъж имунизирани, жените ще се превърнат в национално богатство, което трябва да се пази под зорка охрана.
	— При известни обстоятелства, това би се сметнало за крайно неприемливо в дните преди чумата — рече Данза.
	— Спокойно можем да очакваме десант на командоси тук в Хъдърсфийлд — намеси се и Бекет. — Всички ще искат да ни контролират.
	— Дори само да научат, че сме постигнали нещо — каза Лепиков — ние няма да можем да огласим на всеослушание решението. Отговорът ще остане завинаги тук, в института.
	— Ама вие съвсем на сериозно смятате така — леко раздразнен рече Уикъм-Финч.
	— Съветският Съюз съвсем на сериозно ще вземе да пресмята предимството от премахването на съществуващите и потенциалните си противници — каза Лепиков. — Ако можеш да лекуваш чумата и особено, ако разбираш механизма на приложението й, тогава вариантът с изпреварващ ядрен удар става изключително примамлив. А пък, точно нашия институт тук, със сигурност моментално става излишен и може да бъде похарчен на секундата.
	Уикъм-Финч впи поглед в Бекет:
	— И ти ли споделяш това мнение?
	— Всяка от ядрените сили става изключително опасна за нас, ако успеем да намерим лекарство — отвърна Бекет. — Но всичко зависи от нещо, което ние тук няма как да знаем, а то е: до колко всяка от страните е успяла да запази невредимо женското си население.
	— Всяка друга част на населението може съвсем спокойно да бъде пожертвана — допълни Лепиков.
	Юп се наклони напред:
	— Те вече и без това са понесли такива загуби, че са преминали на „държавния резерв“, ако мога така да се изразя. Изправени до стената, хората имат склонността да вземат неочаквани и опасни решения.
	Уикъм-Финч замислено се почеса по бузата с мундщука на лулата си.
	— Военните навсякъде мислят по един и същи начин — промърмори Лепиков.
	Както си му беше обичаят, Данза прочисти гърлото си и погледна последователно всеки един от мъжете на масата, което бе знак, че има да им съобщи нещо важно:
	— Ще трябва да обмислите също и как биха постъпили държавите от типа на Аржентина, или Индия. Това са държави, чийто потенциал за катастрофални решения не притежава, това, което Бил нарича „достатъчно пълно досие“, затова и поведението им е непредсказуемо. Една такава държава би могла да възпламени конфликт между суперсилите, надявайки се, след като изчака отстрани да отмине сблъсъка, после да посъбере остатъците.
	Уикъм-Финч махна с пръст парченце тютюн, залепнало върху дръжката на лулата му.
	— Хм, доста интересна теория. Налудничава.
	— Лудостта е заразителна — рече Юп — колкото и самата чума. О’Нийл е пръснал още една зараза по света, именно лудостта.
	— Правителствата със сигурност ще се изкушат от идеята да възстановят световната генна система от запасите на собствените си страни — каза Бекет. — А веднъж щом разберат как да бърникат из молекулата на ДНК, както направи О’Нийл… — каза той и поклати глава.
	— Нови чуми? — недоверчиво попита Уикъм-Финч.
	— А защо не? — контрира Юп.
	Данза кимна с глава. Правеше го по странно смешен начин, като поклащането на детска играчка.
	Уикъм-Финч посегна към една малка масичка зад гърба си, взе оттам един голям пепелник и го постави пред себе си. Изтръска пепелта от лулата си в него и я напълни отново.
	— Ами какво ще стане, ако онзи в Ирландия наистина се окаже О’Нийл? — попита той.
	— И ако ирландците го принудят да им сътрудничи? — уморено запита Бекет. — Това ли имаш предвид?
	— Да — отвърна директорът. Запали лулата си и избълва кълбо дим.
	— Нали чу разговора ми с Дохъни — рече Бекет. — Казах му, че шансовете да накарат О’Нийл да им сътрудничи са нищожни… ако това изобщо е О’Нийл. Боже мой! От колко време вече е при тях? Четири месеца?
	— Но какво ще стане, ако това наистина е О’Нийл и той ни е подготвил някоя нова зараза? — попита Уикъм-Финч.
	— Светът ще се нуждае от институти като този тук повече от всякога — отвърна Лепиков. — Защо да не си признаем, че сме доста ценни, от особена важност за света.
	— Това е добро като силен аргумент срещу всяка възможна атака срещу нас — каза Уикъм-Финч. — Това, от което се страхувам обаче е, че някой друг може да намери лекарството преди нас.
	— Това е съвсем друга игра — рече Бекет. Той се бе надявал, че директорът сам ще повдигне въпроса за такава вероятност. — Е, какво ще стане с нашето компютърно време?
	Уикъм-Финч бавно издуха кълбо сивкав дим и заби поглед в лулата си. Естествено, не бе се изкачил на поста, който заемаше в момента, без да познава добре задкулисните машинации на политическата власт, но използването на тази власт винаги го изпълваше с безпокойство. Знаеше, че вероятностите, които бяха споменати тук, наистина можеха да се случат… дори се бяха случвали. Собственият му, изработен с годините начин на поведение, обаче, беше никога да не се превръща в заплаха за преките си началници и същевременно да се движи в един стабилен кръг на бавни, постепенни постижения. Той самият смяташе, че това е и същността на научния подход. Резките, прибързани действия, породени от развинтеното въображение, интуицията и тям подобни, той считаше за заплаха срещу установения ход на науката. На Уикъм-Финч не се нравеше идеята да работи научно върху един „объркан свят“, но много добре съзнаваше, че за съжаление, това бе най-точното определение за днешния свят. О’Нийл бе пъхнал прът в добре смазаните колелета на обществената машина. Истинските мъже на науката можеха само да се надяват, че ще съумеят да възстановят реда. Трябваше да се направи нещо, за да се ограничат разрушителните последствия от съвременните научни открития. Нещо, за което никой от присъстващите в тази стая дори не си даваше сметка, помисли си той.
	Членовете на Екипа от ДИЦ бяха впили в него очаквателни погледи.
	— Утре сутринта ще обявя новите часови графици за работа с компютъра — каза Уикъм-Финч. Погледна към Бекет. — Трябва да я караме полека, старче. Дай ми една нощ време да обмисля положението. — Махна с лулата си по посока на камарата компютърни разпечатки. — Смятам, че все ще се намери нещо, което да даде храна за мисълта, из цялата тая бумащина.
	Бекет въздъхна. Не бе това, което очакваше, но все пак бе нещо. Директорът щеше да им подхвърли кокала — щеше да измисли някаква форма да им отпусне още малко време за работа с компютъра. Все пак изглежда сега топката бе прехвърлена в полето на Рукерман. Той беше на ход. Щеше ли, обаче, Рукерман да се справи без да сваля картите им на масата?


>

E>
P>
	Паякът завесите плете в палата на Козро.
	Бухалът над сънищата бди в замъка Афразияб.
@	Саади
P$
E$

	Бяха минали три седмици от случилото се край замъка на Маккрий. На смрачаване спряха до малка изоставена къщичка, скрита зад едно възвишение край пътя. Стигнаха до нея по един тревясал черен път, който започваше от дупка в гранитната ограда на главния път. Джон се улови, че с наслада предвкусва почивката в малкото закътано помещение с покрив над главата. Миналата нощ бяха прекарали сгушени в изоставен полусрутен плевник, в който от всички страни студеният вятър навяваше пръски дъжд.
	Вътре в къщичката миришеше на мухъл, но прозорците бяха здрави, а вратата се затваряше плътно. Херити направи разузнавателна обиколка из района и се върна, за да им съобщи, че наблизо няма нищо прясно за ядене. Дори няма и подивели кокошки, които да щъкат из двора и да ги отведат до полозите си.
	Пред огнището имаше паянтова дървена маса без един крак, подпряна с неокастрен клон за стабилност. Отец Майкъл намери малко изсъхнал торф и подпалки в навеса до задната част на къщата и скоро вече си имаха и огън.
	— Не се виждат следи от преследвачите ни — замислено рече Херити. — Но все пак нямаме никакви гаранции. И тая нощ ще се редуваме на пост.
	Отец Майкъл отиде до ъгъла на стаята, където бе оставил раницата си и извади от нея нещо увито в найлон.
	— Ето го и свинското — оповести той.
	Момчето приседна на пода край огнището и протегна ръце към топлината на пламъците. Херити пусна раницата си до вратата, близо до тази на Джон, хвърли поглед на подпряния на нея автомат и се усмихна. Огледа стаята: нямаше таван, малкото помещение завършваше направо с гредите на покрива.
	Джон се приближи до един от двата прозореца на срещуположната на вратата стена и се загледа на запад към смрачаващото се небе. Гаснещите слънчеви лъчи едва-едва си пробиваха път през гъстите облаци и пълнеха небето с бледа, жълтеникава светлина, която все повече помръкваше. В далечината, синкави светкавици, сякаш надраскани от детска ръчица, танцуваха под покрова на облаците. Струваха му се нереални, докато не чуеше глухият тътен на гръмотевиците. Отброи секундите между светкавицата и гърмът — десет и… тряс! Следващата гръмна за по-кратко време. Бурята приближаваше бързо.
	Отец Майкъл разгъна увития в найлон пакет върху масата.
	— По-уютничко е с огън — промърмори.
	Херити вдигна автомата си от раницата и безшумно се изниза през вратата.
	— Къде пък хукна сега? — зачуди се отец Майкъл.
	— Къщата има само една врата — отвърна Джон. — Май не това го тревожи.
	— Има прозорци и на трите стени — кимна отец Майкъл. — Все пак ми се струва, че си остава истински капан. Джон, смяташ ли, че той наистина е убил Лайъм?
	Джон го изгледа снизходително.
	Свещеникът въздъхна. Отново затършува из раницата си и извади буцата сирене, дадена им от Ганън.
	— Не бих желал и греховете на Херити да ми тежат на душата — промърмори той.
	Свинското имаше неприятен мирис на граниво. Без съмнение бе развалено. Свещеникът не усещаше ли миризмата?
	— От все сърце желая всичко добро на господин Ганън и малкото му семейство — рече отец Майкъл. — Ще се помоля за тях довечера.
	Джон се замисли за Ганън. Хм, онзи пистолетен изстрел даваше твърде много храна за подозрения. Ганън явно бе човек готов да умре, дори искащ смъртта. Бе твърде чувствителен и приемаше всичко много навътре, за да оцелее в такива времена. Как ли бе преценил Ганън четиримата странници, които толкова внезапно бяха изскочили из невиделица, завзели къщата му, а после си бяха тръгнали също така ненадейно? _Дали не се е чудил какво точно ни събира заедно?_
	Отец Майкъл отиде и застана до момчето пред огнището. И двамата се загледаха в оранжевите отблясъци на пламъците.
	_Защо всъщност сме заедно?_
	Джон се опита да си представи всеки един от тях четиримата от гледна точка на Ганън. Всяка група се предполагаше да има своя социална идентичност. Един философ би се опитал да проникне в същността на тази идентичност.
	Наблизо блесна светкавица, последвана почти веднага от силния грохот на гръмотевицата. Веднага след това, тъмнината отвън сякаш се сгъсти още повече.
	Те бяха четирима напълно различни хора, събрани заедно по съвсем различни причини, реши Джон. Липсата на нещо като „симетрия“ в групата им го притесняваше. В самата група имаше опасно несъответствие. Някой или нещо беше не на място. Дали този някой не беше Ловецът-Херити? Все пак не сметна, че се чувстват много добре в негово отсъствие.
	Дъжд започна да се излива върху покрива на къщата. Гредите се бяха разсъхнали и близо до срещуположната на огнището стена се образува теч. Едри капки закапаха върху раниците до вратата. Джон ги премести под прозореца и положи автомата върху тази, която Херити бе взел от Лайъм.
	Изведнъж му хрумна, че всеки от четиримата е воден от някаква си своя натрапчива идея. _Аз съм длъжен да изпълня повелята на О’Нийл!_ Момчето си имаше своя обет за мълчание. Херити бе ловец. А отец Майкъл, мдаа… свещеникът търсеше изгубената си вяра.
	Нещо неестествено имаше в нещата, които ги събираха, реши Джон. Или може би „свръхестествено“? Почувства, че за него е от изключителна важност да проникне до това нещо, да разбере какво точно ги събира, какво ги кара да се държат заедно.
	Дъждът плющеше още по-силно върху покрива, но гръмотевичната буря се отдалечаваше на североизток. Джон отбеляза този факт с едно малко кътче от съзнанието си. Останалата част бе заета с трескави размишления, които, реши той, в крайна сметка, съвсем не бяха празно фантазиране. Древната тайнственост на тази земя, свръхестествените феи и банши, за които Херити постоянно дрънкаше, вече ги нямаше. Те бяха заменени от нещо съвсем просто и реално, нещо истинско.
	_Аз направих това. Направих го заради О’Нийл._
	— И къде се дяна сега тоя Джоузеф? — завайка се отново отец Майкъл.
	— Вероятно се е скрил някъде на сушина и изчаква дъжда да премине — опита се да го успокои Джон.
	— Ама дъждът май малко понамаля — рече отчето. — Зимата при нас е мека. Дали да не почваме да ядем без него?
	— Както кажеш.
	Потънаха в мълчание, нарушавано само от тихото съскане на огъня и вече съвсем слабия ромон на дъжда по покрива. Джон видя още един теч, близо до първия. Момчето шумно подсмръкна.
	Внезапно вратата рязко се отвори, Херити нахълта вътре и я затвори зад гърба си. Носеше светло пончо, от което още се стичаше вода и образуваше локва на пода. Имаше налудничав блясък в очите. Изтръска зеленото си кепе.
	— Никой не ни преследва — каза им той, пусна кепето на пода и изхлузи пончото през главата си. Отдолу се показа, овесения през гърдите му автомат. Вниманието на останалите, обаче, бе привлечено от торбичката, която бе преметната през лявото му рамо. Херити извади от нея три бели пластмасови бутилки и купчина най-разнообразни консерви. По пъстрите им етикети се познаваше, че са произведени още преди чумната епидемия.
	— И къде намери туй изобилие? — попита отец Майкъл.
	Херити се ухили:
	— Хапка и пивка за бегълците. Из цяла Ирландия има пръснати подобни запаси от провизии, заровени и добре прикрити.
	— Значи и друг път си наминавал по тия места, а? — погледна го отец Майкъл.
	— И то неведнъж. — Окачи пончото си на един чеп до вратата и тръсна торбата върху масата така, че тя се залюля нестабилно върху, подпорката си. Херити огледа масата. — Я, сиренето на Ганън. Става за ядене, обаче месото направо се е вмирисало. Да не искаш да си изповръщаме червата, бе попе?
	— Не желая да изхвърлям храна.
	— Оооо, значи помним гладните години, а? — Херити грабна месото заедно с найлона и го хвърли в огъня. Сланината припламна и в стаята завоня на вмирисано месо и запалена пластмаса. Джоузеф вдигна поглед към стоящия близо до прозореца Джон. — Нали усещаш как мирише изгорялото свинско, Джон. Така ще замиришем и ние.
	Джон не му отговори.
	Херити взе един комат от хляба и сложи отгоре му парче сирене.
	Свещеникът и момчето се приближиха до масата и последваха примера му. Отец Майкъл подаде парче хляб и сирене на Джон с думите:
	— Благослови тази храна, Господи, с нея да подкрепим плътта си.
	Джон се хранеше до прозореца, загледан навън. Бурята бе преминала и бе отвела и дъжда със себе си. На фона на моментните отблясъци на пламъците, можеха да видят мокрите, все още капещи крайни керемиди. Сиренето имаше лек дъх на тютюн и прокиснал вкус. Джон по-скоро усети, отколкото чу как Херити се приближи до него. Освен на прокиснало сирене, Херити лъхаше и на още нещо. Джон подуши. Уиски! Извърна глава и се втренчи право в очите му. Те дори не трепнаха. На фона на оранжевите пламъци, Херити бе все така спокоен и невъзмутим.
	— Забелязах, Джон, че не обичаш да се ровиш назад в миналото си — с равен глас рече Джоузеф.
	— Нито пък ти.
	— Значи си забелязал?
	— Криеш ли нещо? — директно го попита Джон. Имаше куража да го стори, защото много добре знаеше, че скритият в него О’Нийл никога няма да се покаже в присъствието на този човек.
	Устните на Херити се изкривиха в усмивка:
	— Направо ми го отпра въпроса, а?
	В другия край на стаята отец Майкъл се обърна с гръб към огъня и се втренчи в двамата. Очите му оставаха в сянка. Момчето отново зае позицията си пред огнището.
	— Чудех се — рече Херити, — откъде знаеш толкова много за Ирландия?
	— От дядо си.
	— Тук ли е роден?
	— Не той. Неговият баща.
	— И къде?
	— В Корк.
	Джон понечи да повтори за кой ли път историята за седемстотинте пушки, която бе чул от дядо си Джак, но се спря навреме. Това, макар и частично, щеше да бъде проявление на скрития в него О’Нийл. Едно мимолетно изплуване на повърхността. Изведнъж цялото му същество потъна в странно мълчание, затихна. Знаеше, че до известна степен е вманиачен на темата предпазливост. И все пак здравият разум за малко не го напусна. Между О’Донъл и О’Нийл съществуваше здрава връзка.
	_Аз знам нещата, които е знаел О’Нийл_.
	Двамата бяха свързани, реши той. Беше доста проблемна връзка, чийто проявления трябваше да се отбягват на всяка цена.
	— Значи предците ти са наполовина ирландци — рече Херити.
	— Не наполовина. Изцяло ирландци.
	— И по бащина и по майчина линия? Направо чудесно!
	— Защо са всичките тия въпроси, Джоузеф?
	— Много съм си любопитен по рождение, Джон. Та, чудех се, къде ли си се научил да се оправяш с всичките тия микроскопи, епруветки и какви ли не още чудеса на науката?
	Джон се вгледа в тъмната фигура на отец Майкъл, открояваща се на фона на пламъците и в момчето, свило се на топка до крака му. Застинали като каменни статуи.
	— Езика ли си глътна, бе човек? — натърти Херити.
	— В университета във Вашингтон — отвърна Джон. Това бе достатъчно убедително и недоказуемо. Целият район там бе изпепелен от Паническия огън, още преди да напусна Франция.
	— Бас ловя, че си бил голяма клечка там — продължи Херити.
	— Не. Съвсем незначителен учен.
	— И как стана тъй, че се размина с неприятностите там?
	— Бях във ваканция.
	Херити го измери с дълъг, изучаващ поглед:
	— Значи си голям късметлия.
	— Също като теб — отвърна Джон.
	— И имаш ли си някакви лични причини да дойдеш тук да ни помагаш?
	— Личните ми причини не са твоя работа!
	Херити се извърна и се загледа през прозореца. Когато заговори отново, острите нотки в гласа му бяха изчезнали:
	— Прав сте, господин Джон О’Донъл. — Изкриви устни в подобие на усмивка към отец Майкъл. На фона на отблясъците от огъня, изглеждаше по-скоро зловеща гримаса. — Нали такава е единайсетата Божа заповед, отче? Не си пъхай носа, дето не ти е мястото!
	Отец Майкъл запази мълчание.
	— Нали ще извините лошите селски обноски на един ирландец? — обърна се Херити към О’Донъл.
	Джон се втренчи в него. Джок бе намекнал, че Херити е свързан с ИРА-извънредни.
	— В наше време човек се сблъсква с какви ли не обноски — рече той. — Както би казал и отец Майкъл, човек може да прости всичко, което не погубва живота му.
	— Нашият мъдрец — отвърна Херити с горчивина в гласа. Отец Майкъл се размърда, отри длани една в друга и погледна първо към Херити, после към Джон.
	— Вие не знаете що за човек е нашият Джоузеф Херити, Джон.
	— Млъквай, попе — изръмжа Херити.
	— Няма да мълча, Джоузеф — поклати глава свещеникът. — Нашият Джоузеф щеше да стане един от важните хора в тая страна. Той следваше право. Мнозина смятаха, че един ден, той ще бъде новият ни лидер.
	— Това бе твърде отдавна и от него не излезе нищо — рече Херити.
	— Какво те промени, Джоузеф? — попита отец Майкъл.
	— Всичката тази лъжа и измама! И ти си с тях в кюпа, Майкъл Фланъри. — Херити сложи дружеска длан на рамото на Джон. — Подът може и да е студен, но поне е сух, Джон. Аз ще остана да пазя до полунощ, после ти ще будуваш до зазоряване. Най-добре ще е да тръгнем колкото се може по-рано и да зарежем пътя. Ще цепим направо през хълмовете. Знам едни закътани пътечки.
	— Преследваните винаги знаят къде са закътаните пътечки — изгледа го отец Майкъл.
	— Знаят и как да избягват досадниците дето много плямпат — изсумтя Херити. Окачи автомата на гърдите си, навлече пончото и навъсено се загледа в мокрото кепе на пода. Дъждът вече не се чуваше по покрива. Внимателно сложи кепето на един топъл камък близо до огъня, изправи се и се протегна. При всяко движение автомата изпъкваше като буца под пончото. — Внимавайте да не загасите огъня — рече Херити. — Ще пазя отвън. — Прекоси стаята и излезе.
	— Някога му възлагахме големи надежди — тъжно отрони отец Майкъл. Намести раницата си като възглавница и легна с крака към огнището.
	Момчето лежеше наблизо, свито на топка като таралеж.
	Джон последва примера на свещеника, без да спира да мисли за въпросите на Херити. _Не обичаш да се ровиш назад в миналото._ Тоя човек бе изключително наблюдателен. Джон взе да прехвърля през главата си всичките им разговори, всички неща, които си бяха казали още от първата им среща. Херити явно не правеше нищо случайно. Едва сега, със закъснение Джон осъзна, че този човек бе изпечен следовател, който получава нужната му информация, като внимателно наблюдава реакциите на разпитвания, а не само от отговорите му. Той следваше право. Грубите обноски, селския говор — всичко това бе част от изкусно изработено прикритие. Херити бе много по-прозорлив, отколкото се мъчеше да изглежда. Джон се унесе в сън, чудейки се доколко се бе разкрил пред този проницателен наблюдател.
	Доста по-късно Джон се събуди от странен шум. Сграбчи автомата, положен на пода до раницата му. Допирът до хладния метал му вдъхна увереност. Пое дълбоко дъх. Усети острата миризма на спарения въздух в малкото помещение — мириса на собствените им потни тела, изнурени от дългия път. Приседна и стисна автомата в скута си.
	Отново чу шума. Някой хъркаше наблизо.
	Огънят бе изгаснал.
	Стаята тънеше в непрогледен мрак, който изведнъж се разпръсна със съскащ звук. Пламна клечка кибрит и Джон видя лицето на Херити на по-малко от метър от себе си.
	— Събуди се значи — рече Херити. Клечката угасна. — Ако предпочиташ, можеш да останеш да пазиш и вътре. На повече от миля околовръст няма и следа от преследвачи.
	Джон се изправи на крака. През прозореца се виждаха звезди по небето.
	— Доста захладня — промърмори Херити.
	Джон го чу да ляга на пода и да се намества по-удобно за сън. Постепенно дишането на Херити стана по-дълбоко, бавно и равномерно.
	Усети тежестта на метала в ръцете си. Защо ли Херити му бе позволил да вземе това опасно оръжие? С него можеше да избие тримата спящи за броени секунди.
	Джон се спря пред прозореца и се вторачи в звездната нощ навън. Недалеч широка полянка сребрееше на фона на тъмния масив на гората. Стоеше все така загледан, от време на време прехвърляше тежестта си на другия крак. Не преставаше да мисли за този загадъчен човек, Джоузеф Херити.
	_Всичката тази лъжа и измама._
	Някога Херити е бил идеалист. Вече не беше. Въпросът на отец Майкъл продължаваше да кънти в съзнанието му: _Какво те промени, Джоузеф? Промяна… промяна…_
	Джон Роу О’Нийл също се бе променил. И нямаше никакво съмнение по въпроса кое бе предизвикало тази промяна.
	Обстоятелствата.
	Постепенно небето на изток избледня и оранжевия светлик на слънцето надникна над ръба на горските върхари. За миг само всичко се запечата в съзнанието на Джон като снимка на японското знаме — червеното изгряващо слънце с лъчите пробиващи мъглата. Откъм горичката отвъд поляната долетяха птичи трели. Ставаше все по-светло. Тъмна пътечка смачкана трева се открояваше напреко на блесналата в буйна зеленина поляна.
	Херити заговори от пода зад гърба му.
	— Вече няма църковни камбани да ни будят.
	Отец Майкъл се изкашля и с мъка се надигна.
	— Пак ще има камбани, Джоузеф.
	— Може, но само за да бият тревога по градовете и селата. Твоята Църква е мъртва, попе. Толкова мъртва, колкото и всички жени.


>

E>
	През 1054 патриархът в Константинопол и Римският папа взаимно се отлъчили от църквата. Е, това е бил и краят на цялата святост и на двете църкви. От този момент нататък те се превърнали в инструменти на Дявола. Убеден съм в това.
@	Джоузеф Херити
E$

	По закътани тайни пътечки, черни коларски пътища, през поля и гори, блата, мочурища, хълмове и долини, Херити уверено водеше групата към Дъблин. Понякога нощуваха на открито и зъзнеха от студа, друг път прекарваха нощите в уюта на изоставени къщи и колиби. Осемнадесет дена им трябваха, за да стигнат подножието на планината Уиклоу, после още девет, за да я заобиколят откъм североизток — посоката, от която никой не ги очакваше. През целия път почти не срещнаха жива душа.
	За Джон пътуването се превърна в едно непрестанно и внимателно премерване на силите с Херити. И най-непринуденият разговор с него можеше да се окаже извънредно опасен.
	Беше ранен следобед, тъкмо бяха подминали наклонена крайпътна табела с надпис: Гаретстаун. Студен влажен вятър брулеше хълмовете и на Джон му се прищя да има нещо по-дебеличко и по-топличко на гърба си от тънкия пуловер.
	— Много странни неща са вършили хората в тая страна, и то без причина — изведнъж изтърси Херити и хвърли кос поглед към Джон. И двамата вече бяха доста брадясали и с големи мустаци, но все пак плешивата глава на Джон рязко го отличаваше.
	— Какви неща? — попита той.
	— Ами например като избиването на хрътките в Килдеърския ловен клуб. Гадна работа. Да си го изкарваш на безобидните животинки за грешките причинени от човешката безотговорност.
	— Тоя ловен клуб си беше работа на англичаните — обади се отзад отец Майкъл.
	— Бях там — рече Херити. — И може и да има смисъл в туй дето го казваш, попе. Чиста проба провокация! Тълпата дето се беше събрала на лова така и не можа да разбере колко лесно е да събудиш дявола в съседа си.
	Джон кимна, не можа да се сдържи да не клъвне Херити:
	— По начина, по който някой е провокирал и О’Нийл?
	Херити не захапа въдицата. Известно време повървяха мълчаливо. Отец Майкъл ги настигна и закрачи редом с тях. Чуваха, че момчето ги следва. Излязоха на тесен коларски път.
	— И аз често си мисля за това! — рече отец Майкъл. Загледа се в Джон с озадачено изражение. — Човешката глупост няма граници.
	— Като това да искаш да се върне Дъблинското Родео? — лукаво го попита Херити и също погледна към Джон. Сега и двамата вървяха от двете му страни и го зяпаха.
	— О, това беше просто опит да се върнат добрите стари времена — отвърна отец Майкъл, без да сваля очи от Джон.
	— Просто бизнес, както винаги! — изсумтя Херити и извърна глава напред. — Сякаш нищо непочтено не се е случило. Защо не ни разкажеш за това, отче? Ти беше там.
	Извървяха почти петдесетина крачки в мълчание преди отец Майкъл да отговори. Бе забил поглед право в краката си.
	— Леко ръмеше — започна той. — Натъкнахме се на него, малко след като тълпата се бе разпръснала. Даже видях някои от последните да си тръгват. Някои носеха ботуши, някои — дрехи, въобще всевъзможни работи. Видях например един дето бе преметнал почти ново палто през едната си ръка, а в другата стискаше окървавени бричове за езда. Хилеше се.
	Гласът на свещеника бе тих и някак далечен, сякаш си припомняше сцени от някоя далечна земя, небивалици от езически места, а не случки от цивилизована Ирландия.
	Пътят се спускаше в малка долчинка, с мостче над мочурливо поточе. И на двата бряга близо до мостчето растеше тръстика.
	— Тълпата изобщо не изглеждаше засрамена от това, което бе сторила — продължи отец Майкъл.
	— Охо — подметна Херити — гняв ли долавям в думите ти, отче?
	— Навсякъде имаше трупове — отнесено продължи свещеникът. — Мъже… коне… локви кръв. Нямаше как да разберем кой е бил католик и кой не. Бяха отмъкнали всички кръстчета и синджирчета от избитите, заради златото. Даже пръстен не бяха оставили. На мнозина им бяха отрязани пръстите, та по-бързо да свалят пръстените. Коленичих в калта и взех да се моля.
	— Но кой е сторил това? — попита Джон.
	— Просто една разярена тълпа — сви рамене Херити.
	Джон погледна отец Майкъл очаровано. Представи си как свещеникът се натъква на кървавата сцена, разхвърляните трупове. Простичките думи на отец Майкъл бяха извикали цялата сцена във въображението му.
	— Бяха им смъкнали дори обувките и чорапите — рече свещеника. — Обувките и чорапите. Защо им е трябвало да го правят? Образът на стърчащите от калта голи крака, разтърси Джон по един особен начин. Цялото клане и накрая този последен знак на безвъзвратно изгубената човечност. Усети дълбоко вълнение, много по-голямо от всичко изпитано дотук от разказа на отец Майкъл. С тези голокраки мъртъвци от Ирландия си бе отишло и още нещо, помисли си Джон. Усети, че дори скритият в него О’Нийл не изпитва радост от чутото. Вярно, бе заинтригуван, разказът определено предизвика интереса му, но сякаш изобщо не се зарадва. Може би изпита нещо като задоволство… да, може би скритият в него О’Нийл бе доволен.
	Изведнъж Джон осъзна съществуването на дълбока, огромна разлика между това да се чувстваш щастлив и това да се чувстваш доволен. Скритият в него О’Нийл можеше да бъде доволен от станалото и без то да го радва.
	— Какво мислиш за това, Джон? — попита го Херити.
	— Не е нещо, което би ме зарадвало — отвърна Джон.
	— Дааа, черен ден — промърмори отец Майкъл.
	— Я го чуй само какви ги дрънка — сряза го Херити. — Единствените католици там са били конярите и чистачите, простоватите работяги. Не виждам защо трябва да те разстройва факта, че глутница протестантски богаташи са заплатили с кръвта си за сторените злини.
	— Те бяха избити! — почти изкрещя отец Майкъл. — Изклани като животни! С ножове, лопати, коси, вили, с голи ръце. Не бе даден дори един-единствен изстрел.
	Херити се втренчи в Джон:
	— Е, това поне трябва да ти даде някаква представа какво би станало, ако Безумецът О’Нийл вземе, че се появи сред нас.
	Джон усети как скрития в него О’Нийл мълчаливо застана нащрек.
	— Толкова безпричинно избити хора — продължи Херити. — О, всъщност имало е причина, но тук ще се съглася с попа, че следствието е отвратително. — Наклони се през Джон към отец Майкъл. — Но ти си бил просто очарован от всичката тая смърт, нали попе? Това наистина е добра причина да се помолиш с колене в калта.
	Отец Майкъл потръпна. Не вдигана глава, продължи мълчаливо да се влачи по пътя.
	Джон се вгледа в него. Херити много точно бе уцелил раната. Да, отец Майкъл споделяше отношението на своята Църква към смъртта, проповядващо любов към ближния, но и омраза едновременно. Упованието в правотата на вярата бе източникът на силата му като свещеник, но тя не бе достатъчна, за да се отрече от човека вътре в себе си. Както и Джон не можеше да се отрече от скрития в него О’Нийл. За всяко човешко същество смъртта бе окончателното, безвъзвратно падение. Смъртта бе проявление на нищожеството на човека и краха на илюзиите му. Тя бе могъщият властелин, чийто вечен закон никой не можеше да избегне.
	Херити прозираше надълбоко в нещата!
	— Твърде поучително, а — продължи Херити — да слушаш какво ти се говори, а да не поглеждаш човека в лицето. — Отново се наклони и се взря в свещеника през Джон. — Добре чух какво рече, Майкъл Фланъри. Разказа всичко за онова клане, но не обели нито думица, да покажеш най-после, че си разбрал защо плюх на твоята Църква!
	Отец Майкъл не отговори.
	Херити се изсмя и отново насочи вниманието си към пътя. Чуха момчето зад гърба им да хвърля камък в храсталаците. Бяха изкачили срещуположния хълм, който започваше от поточето. От другата страна на хълма пътят се спускаше сред гъста борова гора.
	— Знаеш ли, попе — въздъхна Херити. — Не това ме притеснява. Трудното за мен е, че самият Бог ме изостави. Той изостави мен, не аз Него. Отнеха ми вярата!
	Сълзи блеснаха в очите на отец Майкъл. _О, да, Джоузеф Херити, помисли си той, много добре те разбирам. Познавам психологията на нещата, нали така ни учиха в семинарията. Сега ти ще кажеш, че за мен Църквата замества необходимостта от секс. Че тя е моята голяма любов, тази, която никога не бих могъл да намеря в една жена. О, да, много добре те разбирам. Ти си мислиш, че щом вече нямаме Жени, значи и Църквата е нова, различна._
	Без да знае защо, отец Майкъл почувства, че думите на Херити му вляха сила.
	— Благодаря ти, Джоузеф — рече той.
	— Благодариш ми? Какви ги дрънкаш? — Гласът на Херити бе пълен с неприязън.
	— Мислех си, че съм самотен — отвърна отец Майкъл, — но сега виждам, че не е така. За това ти благодаря.
	— Аре нема нужда! — изсумтя Херити. Потъна в ядно мълчание. Постепенно на лицето му цъфна лукава усмивка. — Нещо пак бъркаш, попе. С теб нямаме нищо общо.
	Джон видя задоволството изписано върху лицето на Херити. Отец Майкъл изглеждаше… объркан? На Херити очевидно му допадаше злобничко да се наслаждава на чуждата обърканост. Но сега и в Ирландия всичко се бе объркало. Дали и това му доставяше удоволствие? Едва ли. Не… това противоречеше на _Каузата_ на Херити. Чумата бе подкопала основите на недосегаемото. Шокиран, Джон изведнъж осъзна, че е открил ключа към Херити. Открил е Ахилесовата му пет.
	_Подкопай вярата му в собствената му Кауза!_
	Но това бе същото, което Херити се опитваше да стори с отец Майкъл. Как така изведнъж това се превръщаше в слабост за Херити и… да, именно сила за отец Майкъл?
	— Какви са политическите ти убеждения, Джоузеф? — попита Джон.
	— Убеждения? — ухили се Херити. — Че аз съм си либерал, разбира се. Винаги съм бил такъв.
	— Той е безбожен марксист — натърти отец Майкъл.
	— По-добре отколкото безбожен поп — контрира Херити.
	— Джон, чувал ли си теорията за „вечната война“? — попита свещеника.
	— Затваряй си човката, Майкъл Фланъри — процеди злобно Херити.
	— Никога не съм я чувал — отвърна Джон. Усети как Херити се напрегна.
	— Теорията на ИРА — продължи отец Майкъл и отвърна с усмивка на отровния поглед на Херити. — Спри всякакви преговори, избий онези, които са готови на компромис, предотврати всякакви стъпки за мирно разрешение на въпроса. Дай на хората само война и насилие, смърт и терор, докато на тях толкова им писне от всичко това, че са готови да приемат първия, който им предложи нещо друго, дори и това да са безбожните марксисти.
	— Нали не си забравил, Джон — вметна Херити, — че същия тоя поп плачеше преди малко за избитите протестантски богаташи на Дъблинското родео. За алчните капиталисти!
	— Вярно е, че бяха алчни — кимна отец Майкъл. — Тук съм съгласен с теб. Алчността е това, което ръководи консерваторите. Но пък завистта движи либералите. А що се отнася до марксистите… — презрително тръсна глава отчето и насочи обвиняващ показалец към Херити — … всичко, което тия безбожници искат, е да седнат на мястото на управляващите и да станат господари на света. Интелектуалните аристократи!
	Имаше някаква нова сила в гласа на отец Майкъл. Свещеникът очевидно имаше здрави корени и ги бе открил. Може и да бе измъчван от съмнения, но силата, която придобиваше, борейки се с тях, се увеличаваше. Ставаше все по-голяма с всеки изминал ден.
	— Сега, когато знам вече как да се моля за теб, Джоузеф Херити, ще го сторя с още по-голямо усърдие — рече отец Майкъл.
	Джон изгледа двамата мъже последователно.
	Злобна усмивка изкриви устните на Херити, но не докосна очите му. Потупа автомата на гърдите си.
	— Ето я моята душа, попе. Моли се за нея.
	— Демон беснее из нашата земя, Джоузеф — кротко рече отец Майкъл.
	Херити се намръщи. В очите му се появи див блясък.
	— Демон казваш, а?
	— Демон — повтори свещеника.
	— На милостта се осланяме всички — мрачно рече Херити. — Тя ни пази от таласъмите нощем, когато заспим. — Вълчата усмивка се върна на устните му. — Казал го е Робърт Херик, попе. Виждаш ли предимствата на светското образование?
	— Страхът от Бога също си има своите предимства — кротко, но твърдо отвърна отец Майкъл.
	— Страхувам се само от реалните неща, попе. Мен не ме плашат илюзиите. Като твоята драгоценна Църква, например, с нейните красиви фрази и натруфени ритуали. Всичко туй не може да ти замести необходимостта да живееш като свободен човек.
	— Ти свободен човек ли си, Джоузеф? — попита го отец Майкъл.
	Херити пребледня и извърна очи. Загледа се някъде встрани от пътя.
	— Аз съм по-свободен от всички ви тук. — Обърна се и впи поглед право в Джон. — По-свободен съм от този Джон Гарич О’Донъл, с ужасната му тайна, скрита дълбоко в душата му!
	Джон стисна зъби. Едно мускулче върху челюстта му нервно потрепна. _Проклет да си Херити!_
	— Всеки си има своите илюзии — продължи Джоузеф. — И не е задължително те да съвпадат у всички ни.
	Джон упорито се взираше право пред себе си, притиснат и от двете страни от тежките изпитателни погледи на двамата мъже. Не бе ли и това една илюзия, в края на краищата?
	— Живеем в свят пълен с илюзии — рече Херити с напрегнат глас. — Ти не смяташ ли своите илюзии за твърде удобни за теб самия, Джон? Също както и попа смята неговите илюзии за единствено правилните?
	Джон усети как скрития в него О’Нийл се размърда неспокойно. _Как стигнах дотук_, зачуди се Джон. Можеше ли да каже със сигурност кога точно започна това съжителство. Процесът бе започнал отдавна и бе протекъл бавно… като покълването и израстването например, или като смяната на кожата. Бавен, но неумолим, все по-настойчив, но ненатрапчив процес. Бе засегнал същността на личността му и спомените за това бяха още живи.
	В същото време отец Майкъл водеше вътрешна борба със собствения си демон, предизвикан от думите на Херити, макар да знаеше, че те не бяха насочени към него, а към бедния човечец, който вървеше редом с тях. Дали в тоя кротък американец наистина се бе вселил Безумецът?
	_Какво ли ни прави такива каквито сме_, чудеше се свещеника. Спомни си църквата тяхното село — Болинспитъл. Янките често си правеха шегички с името*, но това все пак бе родното му село. Църквата бе варосана от местен майстор като дар към Бога.
	[* Игра на думи (англ.): _ball_ — топка, _spittle_ — плюя. — Б.пр.]
	Спомените дадоха на отец Майкъл възможност да се върне обратно в миналото, да се почувства по-уверен.
	Чистият бял хоросан. Наредените икони по стената — Святото Сърце Христово… Дева Мария, Божията Майка… имаше и цяла редица портрети на Папи, също и благословеният орден, висящ на веригата си върху паното от червено кадифе и всичко това сложено в тежка сребърна рамка и покрито със стъкло, а отдолу малката медна табела, от която всеки, който си направеше труда да я прочете, щеше да научи, че орденът е благословен лично от самия Папа Пий. Спомни си и редиците от пейки. Седеше върху една от тях, беше толкова малък, та крачетата му не стигаха до пода, очите му вперени в облегалката на пейката пред него, върху която бе закована метална плочка с надпис:
	„На святата памет на Айлийн Матюс (1896–1931). Дарено от любящите я деца.“
	Колко далечно бе всичко това сега.
	Мълчанието на спътниците му измъчваше Джон. Измъчваше го дори самото им присъствие. Прищя му се да избяга, да свърне от пътя и да отпраши през полята, да зарови лице в тревата и никога да не се надигне отново.
	Но Херити бе прекалено опасен!
	_Той може да види всичко, което бих направил, и дори може да отгатне намеренията ми предварително._
	— Е, май не трябва да любопитствам толкова — рече Херити жизнерадостно. — Нали туй е единадесетата Божа заповед.
	Гърлото на Джон бе пресъхнало. Копнееше за глътка вода… или нещо по-силно. Какво ли носеше Херити в малките пластмасови бутилчици? Той често лъхаше на уиски, но явно не възнамеряваше да сподели питието с останалите. Джон погледна на дясно към хълма край пътя. В основата му се виждаше голият силует на изсъхнал бор. Бръшлян се виеше около мъртвия дънер като саван, покриващ зловещата голота на труп.
	— Ще спрем тук — каза Херити.
	Всички се подчиниха и спряха.
	Херити гледаше наляво към малка къщурка само на няколко метра от прашния път. На затворената врата висеше табела с надпис: „Маймунска къща“. Съвсем мъничко поточе, широко не повече от човешка длан, течеше по черните камънаци близо до прага.
	— Маймунска къща, а — каза Херити и вдигна предпазителя на автомата. — Твърде подходящо място за такива като нас да поспрат и да си починат, нали? Ако не е заето, разбира се.
	Прескочи поточето и надзърна през един прозорец до вратата.
	— Мръсно, но празно — рече. — Това не ви ли звучи като подходящо описание за едни, дето ги познаваме много добре.


>

E>
	Няма вече майки, за Бога! Както е казал оня: „Изконната основа на семейството вече не се среща по тия места. Няма ги пазителите на вярата.“ Това е краят на Римокатолическата църква в Ирландия, а и на още, само Бог знае колко, много места по света. Нека ги оставим да умрат на спокойствие.
@	Чарлз Търкуд
E$

	Кейт си бе измислила нещо като игра, за да се развлича, когато чувстваше, че на Стивън му е писнало от нея. В такива моменти той се заравяше в книгите си и отказваше да отговаря и на най-простите й въпроси.
	Тя играеше и в момента. Бе затворила очи и подвила крака на стола под себе си. В утринната тишина на малкото им жилище се чуваше само ритмичното, дразнещо шумолене на страниците от книгата, която Стивън разлистваше.
	Само преди няколко минути тя го бе помолила да й разтрие гърба, защото бе схванат и я болеше.
	Стивън бе изсумтял нещо.
	Тя ненавиждаше това сумтене. То сякаш казваше: „Не ме занимавай с глупости. Махни ми се от главата“.
	А тя нямаше къде другаде да отиде освен да потъне в собствените си мисли.
	Това бе очарователна игра на фантазии.
	_Какво ще направя, когато всичко това най-после свърши?_
	В собственото си въображение тя можеше да живее напълно спокойно, без каквито и да било съмнения относно собственото си оцеляване. Целият останал свят можеше и да се превърне в развалини. Все пак една ръка щеше да се протегне и да измъкне един-единствен оцелял изпод отломъците. Този оцелял щеше да бъде именно тя.
	Отвън сменяха караула и ремонтираха нещо по един от компресорите на контейнера. Чуваше се обичайната хорска глъчка, а от време на време и стърженето на метал в метал. Тя изключи всичко това от съзнанието си, потъвайки дълбоко и все по-дълбоко в собствения си въображаем свят.
	_Ще нося прекрасни бижута_, помисли си тя.
	Тази насока на мисли не й се стори привлекателна. Прекалено много пъти си бе представяла, че притежава какви ли не всевъзможни неща: бижута, стилни облекла, красива къща… Изброяването на всичко, което би искала да притежава, рано или късно я отвеждаше неизменно до въображаемия й собствен дом, а това само я натъжаваше. Та тя дори не би могла да подреди една такава къща, нито да я обзаведе с нужните мебели. Нейната представа за идеалния дом се покриваше с вилата на Пиърд край езерото. Знаеше, че на света съществуват и много по-величествени и разкошни къщи. В някои от филмите бе виждала богаташки имения. Веднъж дори бе посетила великолепната къща на един пенсиониран лекар близо до Корк. Бяха отишли там с майка й да посетят икономката, която бе стара тяхна приятелка. Тя ги бе развела из къщата. Още помнеше просторните, потънали в тишина стаи — библиотеката, музикалния салон, солариума… и огромната като пещера кухня с голяма кахлена печка.
	Зиданата печка определено не пасваше на идеала й за къща. Трябваше да бъде камина с газ, може би… също като във вилата на Пиърд.
	Пуф! Цялата въображаема къща се срути. Тя даже нямаше достатъчно опит, върху който да гради фантазиите си.
	Все пак, какъвто и да бе домът й, в него, разбира се, щяха да живеят двамата със Стивън, защото вече бяха свързани заедно като истински съпруг и съпруга.
	_Децата ни ще живеят с нас, помисли си тя. И Стивън ще…_
	Не! Не искаше този сън. Стивън винаги беше някъде в сънищата й, а пък в момента му бе страшно ядосана. Но той можеше и да умре. Самата мисъл за това я шокира, обзе я чувство на вина. Стивън можеше да бъде убит докато се опитва да я защити. Тя изобщо не се съмняваше, че той би се жертвал за нея. Колко тъжно би било това, да живее със спомена за такава саможертва.
	_Ще бъда самотна, безутешна вдовица._
	Гласът на разума се намеси: _Самотна вдовица ли? В свят, в който на една жена се падат по стотици хиляди мъже?_
	Това бе вълнуваща мисъл, която я накара да затаи дъх. Вярно, че беше тъжно… но, колко интригуващо! Кого ли би си взела за втори съпруг? Със сигурност някоя важна клечка. Съзнаваше, че не е някоя неземна красавица, но все пак…
	Изведнъж, в някаква забутана част от мозъка си тя осъзна, че това съвсем не е празно фантазиране. Мисълта й витаеше над нещо съвсем живо и реално, почти можеше да го докосне. То я ужасяваше, но в същото време, имаше нещо странно привлекателно в него. Разбра, че се бе докоснала до нещо повече от обикновено бленуване. Това бе област, в която фантазирането можеше да я научи… или поне да я подготви срещу странните превратности на съдбата.
	Кейт се замисли за външния свят — за всичко онова, което бе извън контейнера. Отвън бе врящият казан на агонията и смъртта. Всеки неин опит за фантазиране от тук нататък трябваше да бъде съобразен със странните реалности отвън, които достигаха до нея единствено чрез разговорите на охраната и това, което виждаше по телевизията.
	_Когато намерят лекарството, аз ще прекрача прага на този странен свят_, помисли си тя.
	Това бе доста обезпокоителна мисъл и тя се ядоса на собствените си фантазии, които я отведоха до това затруднено положение. Все пак, тя изобщо не се съмняваше, че ще оцелее. Поне в това отношение фантазиите й напълно я предпазваха. Но в периферията на всичките и фантазии винаги дебнеха таласъмите на реалността, с техните ехидни усмивки. В отчаянието си тя трескаво се опита да си представи нещо сигурно, нещо, което да я защити, да я предпази, да ги съхрани.
	Остров! Точно така! Двамата със Стивън щяха да намерят техния малък остров и…
	— За какво мислиш, Кейт? Намръщила си се така, сякаш опитваш нещо кисело.
	Стивън я прекъсна точно в момента, в който фантазиите й се натъкнаха на още непреодолими прегради. Какъв ще е тоя остров? Как ще стигнат до него? Мислено благодари на Стивън, че бе прекъснал мислите й. Отвори очи и видя, че той бе оставил книгата и тъкмо се готвеше да опече хляб за вечеря. Странно, но на него му харесваше да го прави. Явно обичаше къщната работа — нещо, което досега не бе знаела за него. Получаваха всичко необходимо в стерилизирани консерви, разбира се, но той бе свикнал сам да меси и пече хляба им — просто начин да разнообрази сивото им ежедневие.
	— Чудех се какво ли ще стане с нас, когато излезем от тук — отвърна тя.
	Той й се усмихна лъчезарно:
	— Така те искам, момичето ми! Дори за секунда не се съмнявай, че ще успеем, скъпа.
	— А наистина ли ще успеем, Стивън?
	Без фантазиите си тя изведнъж се озоваваше обратно в свят изпълнен със съмнения.
	_Моля те, Стивън, вдъхни ми надежда!_
	— Тук сме идеално защитени — каза той, но в гласа му прозвуча оная нотка на несигурност, която тя се бе научила да долавя веднага.
	О, Стивън!
	Кейт избухна в ридания. С все още оцапаните си с брашно ръце Стивън прекоси помещението, коленичи до нея, прегърна я здраво и притисна глава към корема и.
	— Аз ще те защитя, Кейт — прошепна той.
	Тя го прегърна и положи глава върху неговата. _О, Боже! Той може да умре, докато се опитва да ме защити!_


>

E>
P>
	Ръката що хартията подписа,
	Градът превърна в руини.
	Пет пръста в гърлото се впиха,
	на мъртъвците броя удвоиха,
	на две страната разделиха;
	Тез пет краля суверенни
	краля ни убиха.
@	Дилън Томас*
	[* Дилън Томас (1914–1953) — английски поет. — Б.р.]
P$
E$

	Колкото повече наближаваха Дъблин, толкова по-предпазлив ставаше Херити. Водеше спътниците си в североизточна посока от града по заобиколните пътечки през пасищата, избягвайки по-оживените пътища във вътрешността, по които — така разправяха — дебнели банди разбойници.
	Джон все така си оставаше загадка за него, но Херити не се съмняваше, че той крие някаква зловеща тайна. Вероятно наистина беше Безумеца. Но може пък и да бе просто още една залутана душа, измъчвана от собствените си грехове и терзания, с някаква си своя причина за идването си тук. Може дори да бе напълно откровен в желанието си да помогне на Ирландия в тежките дни на изпитание.
	Докато вървяха през полята към Дъблин, Херити не пропускаше нито думица от казаното от Джон. Беше направо побъркващо. Как можеше това да бъде Безумеца? Вярно, че Джон реагираше емоционално и това го издаваше, но какво точно издаваше?
	Бяха наближили града. Отец Майкъл сподели тревогата си от отсъствието на стада.
	— Хората все трябва да се хранят с нещо, нали? — отвърна му Херити.
	— Но оставят и много на птиците — въздъхна свещеника.
	При споменаването на птиците момчето настойчиво загледа отец Майкъл. Руините на старинен замък се издигаха вдясно от пътя им. Над тях кръжаха ято врани. Отвъд развалините се издигаха хълмовете в южните подстъпи на града. Оголени, лишени от всякаква зеленина, дървета стърчаха като прогнили зъби по скатовете. Херити знаеше, че точно там някъде, някога се е издигала Тара. Там, където навремето са управлявали кралете, сега нямаше дори пасящи стада.
	— Не е ли странно — отнесено промърмори отец Майкъл, — колко често древните поети споменават черните птици. — Загледа се към реещите се над руините врани.
	Джон също наблюдаваше ятото. Мислеше си, как точно тия птици, някак си, са неотделима част от пейзажа и сякаш винаги са обитавали тая страна. Сподели това с другите. Забеляза, че момчето напрегнато мести поглед от един на друг от говорещите всеки път щом някой споменеше враните.
	Херити непрестанно шареше с очи наоколо. Напрежението в погледа му се засилваше. Малки раззеленени горички, пръснати тук-там, се редуваха с развалините на изгорени къщи. Напоителни канали браздяха поляните и всичко тънеше в плевели. Сред изгорените останки на къща вляво от пътя се виждаха странно подозрителни овъглени форми. Трупове?
	Тъмната ивица на дъжда, започваща от хоризонта, пълзеше над полята и горичките. Бурята безмилостно шибаше като черните криле на зловеща птица.
	Видяха малко по-напред някакви неразрушени постройки и забързаха към тях, за да изпреварят дъжда. Излязоха на тесен, павиран път, край който имаше напълно запазен навес с пейка в дъното и стъклени стени. На един стълб висеше празното, табло, върху което някога са били залепвани разписанията на вече несъществуващата автобусна линия. Бурята ги връхлетя тъкмо, когато стигнаха до спирката. Леко поизмокрени, те все пак успяха да се скрият навреме под навеса. Едри капки дъжд заблъскаха по покрива, по пътя и навсякъде около тях. Температурата на въздуха рязко спадна.
	Бурята премина така внезапно, както бе започнала. Остави след себе си дълги ивици синьо, безоблачно небе. Очертанията на хълмовете на юг трепкаха във все още влажния от дъжда въздух. Склоновете блестяха от снижаващото се слънце. Зеленият тревист килим бе изпъстрен тук-там от парцалчета жълт прещип. Боровете стърчаха по хълмовете като гигантски копия, забити от древните крале управлявали там.
	Джон излезе изпод навеса и се огледа наоколо. Тая земя излъчваше някакво странно сияние, някаква приказна красота, витаеща тук от столетия… нещо, което разпалваше в човешката гръд неизмерна обич към пръстта под стъпките. Това чувство бе много по-дълбоко от обикновения патриотизъм; то бе изпълвало дори още Галските предци, които никога не бяха виждали тази земя. Хората, омагьосани от такава любов, ставаха неразривно свързани със земята. Те се идентифицираха с нея. Да те положат в гроба сред цялата тая красота, се превръщаше в истинско щастие.
	Възможно ли беше, чудеше се Джон, да обичаш една страна без да те е грижа за всички ония, които са оставили следите си в нея преди теб? В края на краищата, да се чувстваш собственик на тая земя не значеше нищо. Ако се замисли човек, собствеността е нещо преходно. Дребно и незначително, като правото да си издълбаеш инициалите върху надгробния камък, например, или… да издигнеш една стена, която в края на краищата, с неумолимия ход на времето, пак щеше да се превърне в прах.
	Херити се появи иззад спирката, вдигайки ципа на панталоните си.
	— Трябва да тръгваме. Няма да успеем да се доберем до Дъблин преди свечеряване, но по-нататък има къде да се подслоним, пък е и по-цивилизовано. Поне вече се намираме в околностите на Дъблин.
	Тръгна напред, Джон се изравни с него, а отец Майкъл и момчето ги последваха.
	— Джоузеф да си приказва каквото ще — рече свещеника, — но не очаквай да намериш цивилизация тук. Това е брутално място, Джон. Може би пък седалищата на управниците винаги да са били такива, а сега ние просто да сме свалили маската и да сме разкрили истинската същност на нещата.
	— Брутално? — учуди се Джон.
	— Разправят се какви ли не истории за безумства и мъчения, пък и има достатъчно доказателства за тяхната достоверност.
	— Тогава защо отиваме там? Защо не отидем направо в лабораторията в Килалой?
	Отец Майкъл кимна с глава към гърба на Херити:
	— Заповедите са такива.
	Джон усети как дланите му върху висящия пред гърдите автомат се навлажняват. Нужно бе само едно леко мръдване на пръста, за да освободи предпазителя, както му бе показал Херити. Можеше да избяга, да се укрие и сам да намери пътя до Килалой. Можеше ли наистина? Трите трупа щяха да останат като доказателство… а не се знаеше и кой ще се заеме с разследването на стрелбата. Погледна момчето.
	_Бих ли могъл да го сторя?_
	Пръстите му отпуснаха хватката си върху дръжката на автомата и това бе достатъчен отговор. Тук, на този път, нещо се бе променило в отношенията между четиримата. Отмъщението на О’Нийл към тези хора вече бе извършено. Джон съзнаваше, че не може да причини повече страдания на спътниците си.
	— Какво искаш да кажеш с тия… мъчения? — попита той.
	— Не ще отроня и думица повече — въздъхна отец Майкъл. — Стигат й толкоз злочестини на тая бедна, изстрадала земя. — Поклати глава.
	Пътят навлезе в гората. Вдясно, зад дебелите стволове на редиците от борове се мяркаха белите каменни стени на някаква постройка. Беше доста голяма, с няколко комина. От два от тях, право към небето, се виеха колони от дим.
	Херити си тананикаше нещо. Изведнъж замлъкна и вдигна ръка, за да накара останалите да спрат. Проточи врат и взе да се ослушва.
	Откъм постройката се носеше песен като от църковен хор. Бе прекрасна хармонична мелодия, която напомни на Джон за ваканциите в училище. В съзнанието му изплуваха спомени от миналото — дядо Джак, приказките вечер край огнището, музиката от радиото. Пеенето се засили и отново го върна в реалността. Илюзията се разсея щом чу думите на песента, която пееха хористите.
	— Я ги чуй само, малките копелдаци — възхитено изруга Херити. — Чуй ги, Майкъл Фланъри!
	Сладките малки гласчета пееха с кристална яснота:
P>
	На ебливата Мария имаме мерак,
	курвата Христова с тесния путак
	Сетим ли се за ебливата Мария,
	праскаме си по една чекия.
P$
	Отец Майкъл затули с длани ушите си и пропусна да чуе финалната строфа. Сега откъм дърветата хорът започна припева, пародия на грегорианското църковно песнопение:
	Хърт, хърт, хърт, хърт, хърт…
	Херити се тресеше от смях:
	— Ето ти богохулство, дето ще го помниш дълго, попе! — Сграбчи дясната ръка на отец Майкъл и насила я смъкна от ухото му. — Хо-хо-хо, стига де, Майкъл. Ще ми се аз да я бях измислил тая песньовка.
	— Някъде дълбоко вътре в теб все още има останала искрица съвест, Джоузеф — рече му отец Майкъл. — Ще я открия дори и да лежи на дъното на безкрайна бездна.
	— Съвест, как пък не! — изръмжа Херити. — Пак ми пробутваш стария трик с вината, дето твоята скапана Църква все ни го навира под носа. Никога ли няма да се научите? — Обърна се и отпраши надолу по пътя. Останалите го последваха.
	— Защо говориш за вина, Джоузеф? — меко попита отец Майкъл. — Да не би нещо да тежи на тая твоя съвест, дето претендираш, че я нямаш?
	Ясно се виждаше, че свещеникът умее да се владее, докато гневът на Херити нарастваше с всяка изминала крачка. Кокалчетата на пръстите му върху дръжката на автомата побеляха. Джон се зачуди, дали Херити е способен да насочи оръжието срещу свещеника.
	— Защо не ми отговаряш, Джоузеф? — настоя отец Майкъл.
	— Върху теб тежи вината! — ядно излая Херити. — Ти си виновен! Ти и твоята Църква!
	— Все за Църквата говориш — спокойно отвърна отец Майкъл. — Ако някой ти каже, че си виновен за нещо, или пък ти самия решиш, че си виновен, това наистина е болезнен проблем за теб самия, Джоузеф. Но колективната вина на цял един народ — това вече е нещо съвсем различно.
	— Мръсен, лъжлив поп!
	— Твоята високопарна реч ме накара сериозно да се замисля, Джоузеф. — Отец Майкъл забърза крачка, за да се изравни с Херити. — Хрумна ми, че е трудно за дадена група хора да приемат съществуването на нещо като обща съвест.
	Херити спря на средата на пътя, което принуди и отец Майкъл да стори същото. Джон и момчето спряха няколко крачки по-назад и се загледаха в двамата спорещи. Херити пронизваше отец Майкъл с мрачен поглед. Дълбоки бръчки прорязваха челото му.
	— Църквата успя да се превърне в изразител на отделния индивид — рече отец Майкъл, — но не и на целия народ. Това бе и нашият провал. Не можеш да пробудиш съвестта на цял един народ, просто защото тя не съществува.
	Тържествуваща усмивка на превъзходство озари мрачното досега лице на Херити. Погледна свещеника снизходително:
	— Нима в побъркания поп най-после заговори гласът на разума? Разбра ли най-после какво сторихте ти и твоята Църква със света?
	— Аз казвам само, че е много трудно за хората да се чувстват виновни, когато са заедно — кротко отвърна отец Майкъл.
	— И това е всичко? — Гласът на Херити едва ли не преливаше от щастие.
	Отец Майкъл се извърна и се загледа назад по пътя откъдето бяха дошли.
	— Не, Джоузеф, това не е всичко. Вместо да признаят груповата си вина, хората вършат ужасни дела заедно. Кървави бани, избиване на невинни, разпалване на войни, линчуване, убийства…
	Джон почувства думите на свещеника като физически удар. Какво беше това? Какво бе казал отец Майкъл, за да предизвика това ужасно усещане? Отстрани вероятно изглеждаше потресен. Не можеше да долови присъствието на скрития в него О’Нийл никъде. Бе оставен сам да се справи с това, каквото и да бе то. Почувства се изтощен и разнебитен, сякаш гигантска ръка внезапно бе изтръгнала почвата изпод краката му.
	— Значи съжаляваш за всичката мъка, която си причинил? — попита Херити. Джон усети въпроса като нов смазващ удар. Реши, че е зададен директно към него, макар че думите на Херити очевидно бяха отправени към свещеника.
	— Да съжалявам? Аз? — Отец Майкъл се втренчи настойчиво в Херити, като принуди последния да отвърне на погледа му. Свещеникът сякаш за първи път ясно виждаше що за човек е Херити. — Защо трябва аз да съжалявам?
	— Дрънкаш глупости! — изсумтя подигравателно Херити, макар че в гласа му липсваше предишната увереност. — Отец Майкъл рекъл това, отец Майкъл рекъл онова, да, ама отец Майкъл е един дърт лъжец, обучен от Йезуитите!
	— Ех, Джоузеф, Джоузеф — състрадателно въздъхна свещеника. — Камбаната на Джон Дън може да бие за отделния човек, но не и за множеството. Ще се моля за твоята душа, Джоузеф, както и за душата на всеки отделен човек. А колкото до многото, сега виждам, че трябва още да помисля по въпроса.
	— Щял да мисли по въпроса! Само туй ли можеш да направиш бе, изкуфял дъртак такъв! — Херити рязко се врътна на пети и втренчи гневен поглед в Джон. — Ами ти к’во си ме зяпнал бе, янки?
	Момчето се дръпна на крачка-две встрани от Джон.
	Той се опита да преглътне, но гърлото му бе пресъхнало. Знаеше, че вътрешните му душевни терзания трябва да са очевидни за околните.
	Херити обаче сякаш не забелязваше нищо:
	— К’во има, бе?
	— Аз… ъъъ… слушах ви.
	— И какво чу с тия твои щръкнали пеленгатори?
	— Хммм… — Джон прочисти гърлото си. — Един интелектуален спор.
	— Тъй ли? — излая Херити. — И ти си същият лъжец!
	— Виж какво, Джоузеф — меко се намеси отец Майкъл — смятам, че Джон просто се е объркал.
	— Не се бъркай в това, попе! Тая работа си е между мене и янкито!
	— Не, Джоузеф. Аз предизвиках гнева ти, защото не можа да ме надвиеш в спора, а пък ти сега искаш да си го изкараш на нашия гост.
	Херити хвърли на свещеника пълен с презрение поглед:
	— Не съм могъл да те надвия ли?
	— Напълно съм съгласен с теб, че това нашето не беше никакъв интелектуален спор — рече отец Майкъл и погледна благосклонно към Джон. — Ние, ирландците, всъщност никак не си падаме по интелектуалните спорове.
	Херити понечи да отвърне нещо, но размисли и си замълча.
	— Знам, че често претендираме, че много обичаме интелектуалните раздумки, но това не е вярно. Ние винаги сме предпочитали буйните страсти. Обичаме да ни кипи отвътре и да ни сърбят ръцете. Обичаме да се перчим с раните си.
	— Ти ли го казваш това, Майкъл Фланъри? — попита Херити с нескрито удивление в гласа.
	— Аз го казвам. И казвам също, че ни остава още само една крачка, една съвсем малка крачка през казаните на ада, за да стигнем дотам, че преднамерено да си отворим раните, за да можем после да се фукаме с тях.
	— Да вярвам ли на ушите си? — вдигна очи към небето Херити. Наклони се към свещеника и навря лицето си под ръба на широката периферия на шапката му, сякаш наистина искаше да се убеди, че това е отец Майкъл, а не някой друг.
	— Нима ти си човекът, изрекъл тия чудни слова?
	Свещеникът се изсмя.
	— При всичкото туй скиторене, имахме достатъчно време да се отдадем на размисъл, нали тъй. Джоузеф?
	Херити не отговори.
	Отец Майкъл се обърна към Джон, който остана изненадан от силата на погледа му. Едновременно благ и обвиняващ, той му причиняваше остра болка. Сякаш острието на нож се вряза в гръдта му.
	— За нас, ирландците — рече отец Майкъл, — интелектуалните стремления се изчерпват с това да бъдем язвителни спрямо останалите. — Погледна въпросително Херити, който се извърна, подсмръкна и си обърса носа с опакото на ръката. — За съжаление, обаче, все нещо ни спира, когато трябва да се надсмеем над самите себе си. А точно туй ни е нужно, когато се сблъскваме с горчивите истини.
	— Ако няма куража да го стори, човек не би признал една истина, даже и тя да го срита по задника — отвърна Херити. — Какъвто е и твоя случай.
	— И какво излиза? В нашата бедна страна всичко е тихо и спокойно. Вред царят мир и съгласие. И тъй от памтивека.
	— Каквито и злини да сме изстрадали — отвърна Херити — те идват от безконечния инат, с който сме се вкопчили в религиозните суеверия на твоята Църква, дето през всичките тия векове ни е смукала кръвчицата.
	Отец Майкъл въздъхна:
	— Твоят най-голям порок, Джоузеф, е, че не можеш да бъдеш великодушен.
	— Ааа, взе да ми цитираш самите слова Божии, а? — ухили се Херити. — За ирландците, великодушието не е сред най-тачените добродетели, както се смята, че бил казал някакъв нещастен копелдак. Признавам това, Майкъл Фланъри, защото съм убеден, че нас ни крепи омразата и ние трябва да се държим за нея. Откъде другаде можем да черпим сили, за да продължим?
	— Благодаря ти, Джоузеф — отвърна отец Майкъл. — За теб все още има надежда и аз ще продължа молитвите си. — Свещеникът се завъртя на пета и закрачи надолу по пътя.
	В този момент Джон осъзна, че нещо в техния спор напълно бе възвърнало вярата на отец Майкъл. Какво ли каза Херити, та постигна това? Джон се втренчи в отдалечаващия се гръб на отчето. Само колко мощно крачеше той, колко стабилно и уверено.
	Херити също гледаше след отец Майкъл.
	— Видя ли се колко ти стиска бе, попе! — подвикна му. — Бягаш, а? Виж го само как избяга? — обърна се той към Джон, но неувереността в гласа му бе един вид признание на собственото му поражение. Бе дал всичко от себе си, за да сломи вярата у свещеника, но се бе провалил.
	Момчето се затича след отец Майкъл, настигна го и сграбчи ръката му.
	— И двамата са обречени — промърмори Херити. — Е, хайде ела, Джон. Моите приятели ни чакат… — Посочи с дулото на автомата към двамата мъже, които тъкмо изскочиха от гората пред отец Майкъл и момчето. — … а, ето ги и тях.
	Пресегна се към Джон, изхлузи ремъка на автомата през главата му и преметна оръжието на собственото си рамо.
	— Да не стане някоя грешка. Я, за всеки случай ми дай и пищовчето.
	Джон се бе втренчил напред като изпаднал в някакъв сън. Подчини се на Херити и му подаде пистолета без изобщо да разбере какво всъщност прави.
	Единият от двамата мъже, които идваха насреща им, бе Кевин О’Донъл. Все още носеше същата австралийска шапка, с която беше и през оная нощ на пристана в Кинсейл.


>

E>
	Римляните корумпирали Галите и така произлезли англичаните. Те веднага прегърнали римските нрави с такава охота, с каквато свинята се нахвърля върху копанята си. Римляните прилагали много проста и успешна тактика: взимали семействата ни за заложници. Записвали ни в армиите си, защото иначе трябвало да умрем от глад. Корумпирали нашата религия с алчността си. Заменили простичкия ни разбираем закон с техния, който, освен че обслужвал само богатите, бил и недостъпен за простолюдието. Иначе казано, узаконили грабежа си.
@	Джоузеф Херити
E$

	— Отказват да потвърдят или отрекат, дали държат О’Нийл в плен, така ли? — попита Велкур.
	Чарли Търкуд вдигна и двете си ръце с дланите нагоре и сви рамене. Тъмните му очи гледаха намръщено. Въпреки това, пълните му устни сякаш се канеха да се разтегнат в усмивка.
	Бяха в Белия Дом във всекидневната на Линкълн, която Велкур използваше за личен работен кабинет. Той погледна часовника си:
	— Колко е сега часът там?
	— Около девет сутринта — отвърна Търкуд.
	— Странно — промърмори Велкур. — Откъде, по дяволите, са разбрали, че разполагаме с неговите зъбнопротезни и пръстови отпечатъци?
	Търкуд повтори жеста, с който изразяваше недоумението си.
	Велкур беше гладен и знаеше, че това го прави раздразнителен. Насили се да потисне чувството си за глад.
	— Нали знаеш какво се питам, Чарли?
	Търкуд кимна. Беше очевидно.
	— Ако са успели да разгадаят кода на чумата… — започна Велкур.
	— … значи държат всички ни за топките — довърши вместо него Търкуд.
	Странно отнесено изражение се появи на лицето на президента.
	— Кодът — промърмори замислено той.
	— Какво за него? — попита Търкуд.
	Велкур се наведе към интеркома върху бюрото си и натисна копчето:
	— Намерете ми Рукерман. Искам го веднага тук. И онзи младеж, Ди Ей, също.
	Спикерът избоботи някакъв въпрос.
	— Да, имам пред вид Ашър!
	Последва нов въпрос.
	— Изобщо не ме интересува, къде е заминал Рукерман! Пратете кола да го вземе!
	Търкуд озадачено се втренчи в президента.
	— Каква е вероятността ирландците да имат ракети? — облегна се обратно назад в стола си Велкур.
	— В Пентагона смятат, че вероятността е доста голяма, сър. Според тях поне Континента е доста уязвим.
	— Хм, нова чума, произведена в Ирландия — рече Велкур.
	— Поне така предполагат, сър.
	Неочаквано в кабинета се появи научният съветник на президента, Джеймс Райън Садлър. Той погледна изправения близо до бюрото Търкуд и се обърна към удобно разположилия се в люлеещия се стол Велкур:
	— Опитвали сте се да се свържете с Рукерман, господин Президент? — Изкашля се. — Мога ли да направя нещо за вас?
	— Никога ли не чукаш, когато влизаш някъде? — сряза го Велкур.
	Садлър пребледня:
	— Еймъс беше отвън, сър. Той ми каза… каза ми…
	— Добре, добре — махна с ръка президента и отново се наведе над интеркома. — Еймъс, приготви ми едно писмо за подпис. Адресирай го директно до ирландското правителство в Дъблин, без име на получателя. Наблегни в него на големия брой хора, които пожертвахме, за да измъкнем онези зъбнопротезни и пръстови отпечатъци от заразения район. Повтори, че настояваме да знаем, дали държат в плен някого, за когото подозират, че е самият О’Нийл и искаме да ни кажат какви доказателства имат за самоличността му. Пиши им, че настояваме за незабавен отговор и обмисляме, дали да им изпратим копия от отпечатъците. Искаме незабавен отговор, разбра ли? Ще ги оставим да гадаят последствията от евентуално забавяне на отговора от тяхна страна.
	От спикера ясно се чу едно „Да, сър.“
	Велкур отново се отпусна назад в стола и сключи длани зад главата си.
	— Разумно ли е това, сър? — попита Търкуд.
	Велкур не си направи труда да му отговори.
	— Какво става, всъщност? — попита Садлър.
	Изглежда са настъпили бурни промени в разпределението на върховната власт в Ирландия — отвърна Търкуд. — Смятаме, че военните все още контролират положението, но са предали управлението на двама премиера с равни пълномощия и власт. Това са секретарят на научноизследователския комитет за борба с чумата, Финтън Дохъни и главнокомандващия на Фин Садъл, Кевин О’Донъл.
	— И как коментират това нашите агенти там? — попита Садлър.
	— Не остана нито един от тях, на който можем напълно да се доверим.
	— И то, точно когато имаме най-голяма нужда от тях! — изсумтя Велкур.
	— Необходимо ли е да ги притискаме така, сър? — попита Търкуд. — От Изолационния Корпус със сигурност ще искат да знаят това. Защо е тоя _незабавен_ отговор? Ще трябва да им кажа нещо.
	— Кажи им да внимават в картинката. Говоря за ирландците. Ще си помислят, че им готвим някакъв гаден номер. Може би дори, че си търсим извинение, за да ги ударим с ядрени ракети. Това или ще ги хвърли в паника, или ще ги принуди да си разкрият картите. Ако имат наистина с какво да ни сплашат, ще трябва ясно да ни го заявят.
	— Сър — рече Садлър, — сигурен съм, че знаете за сценария, според който ние ще извършим ядрен удар срещу всеки, които си признае, че държи О’Нийл.
	— Остави ги да се шашкат. Не могат да направят нищо друго, освен да ни отговорят, а така ще ни кажат всичко, което ни е нужно.
	— Ами вероятността О’Нийл да е заложил някой нов капан? — попита Търкуд. — В случай че умре, примерно, избухва някаква нова зараза?
	— И руснаците и китайците казват, че са готови да поемат тоя риск — отвърна Велкур. — Точно това обсъждахме снощи с командващите от Обединения Щаб. Ние също сме склонни да се съгласим с тях.
	— Но, сър — намеси се припряно Садлър. — Това може да означава, че руснаците и китайците вече имат лекарство против чумата!
	Велкур поклати глава:
	— Те не могат да произведат дори един аспирин, без ние да научим за това.
	Търкуд погледна Садлър:
	— Какво ново по въпроса с Обществото на Биохимиците?
	— Всичките им документи са били компютризирани и изгубени впоследствие — отвърна Садлър. — Някои от малкото оцелели членове наистина си спомнят О’Нийл, но… — Сви рамене. — Разполагаме с твърде малко козове, така че трябва да ги изиграем изключително внимателно — рече Велкур. — Най-силния ни коз са тези зъбнопротезни и пръстови отпечатъци. Не можем просто да ги пропилеем с лека ръка.
	— Все още си мисля, че ще трябва да кажа нещо на ония от Изолационния Корпус — рече Търкуд. — Ако откажа да им дам каквито и да било обяснения…
	— Какво така изведнъж се притесни за Изолационния Корпус, да го вземат мътните? — сряза го Велкур. — Кой го е грижа какво мисли оня дървеняк, генерала?
	Търкуд преглътна на сухо:
	— Да, сър.
	Велкур го изгледа тежко и продължително преди да продължи:
	— Какво става с оная другата дреболия, дето трябваше да я свършиш, Чарли?
	Преди да отговори, Търкуд хвърли притеснен поглед към Садлър:
	— Всичко е наред, сър.
	— Ще те държа лично отговорен, ако оплескаш нещо!
	— Май най-добре да тръгвам, за да проверя пак всичко. Има ли нещо друго за мен, сър?
	— Не. Дръж ме в течение. Ти остани, Джими.
	След като Търкуд излезе. Велкур се обърна към Садлър:
	— Доколко се доверяваш на Рукерман?
	— Той е много почтен човек, сър.
	— Провеждал е разговори с Бекет в Хъдърсфийлд, които не са били следени. Няма запис на онова, което са си казали.
	— Убеден съм, че са се отнасяли до чумата, сър. Чисто научни разговори.
	— Той така казва.
	— Рукерман никога не лъже, сър.
	— Всеки лъже, Джими. Всеки!
	Садлър се намръщи, но не отговори.
	Велкур се загледа в купчината доклади върху малкото бюро:
	— Ситуацията се влошава от ден на ден. Хонконг вече го отписахме. В Южна Африка цари пълен хаос. Съседи се изтребват помежду си в кръвопролитни войни. Руснаците искат да нанесат ядрен удар върху целия регион. — Измъкна един лист от камарата и му хвърли бегъл поглед, преди отново да го остави върху другите. — И като капак на всичко, израелците в Бразилия току-що са се обявили за независима държава. Не че ги обвинявам. ЦРУ казват, че бразилците са започнали да правят списъци на всички израелски жени „за по-нататъшна употреба“. Тия глупаци планирали да трампят излишните жени за обезлюдени територии! Боже мой!
	Садлър преглътна:
	— Сър, трябва да обсъдим последното получено съобщение от китайския изследователски институт в Кангша. Искат да им предоставим последните компютърни разработки на изследванията върху чумата. Не знам, дали…
	— Замотай ги нещо. Трябва да спечелим време. Какви са последните данни от сателита за онзи район, северно от Кангша?
	— Има някои следи от Панически огън, сър, но те разполагат с неустановен брой огнеупорни сгради. Дори и от увеличените снимки, не може ясно да се разбере какво точно се е случило там. Предполагаме, че са правили опити с лекарство против чумата и са се провалили.
	Велкур се наклони към интеркома:
	— Еймъс, искам пълен доклад за Кангша, до един час. — Облегна се назад. — Сега ще ти кажа нещо, Джими, но то не трябва да напуска тази стая. По-късно ще ти обясня защо.
	Лицето на Садлър придоби сериозно и леко уплашено изражение.
	— Заради всичките ония райони, които трябваше да изпепелят — рече Велкур — сега руснаците са по-слаби от всякога. Да ги духнеш, ще паднат! Ръстът на самоубийствата в страната е стигнал астрономически цифри. Ние обаче, трябва да се правим, че не знаем това. Трябва да поддържаме това заблуждение, докато те все още разполагат с техните ТУ-29, ОУ-3 и всички останали оръжия за тотално унищожение. Разбираш ли ме?
	Садлър кимна мълчаливо.
	— Австралийският Пустинен Резерв е все още непокътнат и напълно оборудван с изцяло ново въоръжение — продължи Велкур. — Това си ни е идеалният скрит коз. Лошото е обаче, че той може да се обърне срещу нас. Тъпите австралийци умират да се правят на независими понякога.
	— Но на тях им е абсолютно ясно, че единственият им шанс за оцеляване е да се държат за нас.
	— Напълно ли си убеден? — Президентът погледна към вратата, през която бе излязъл Търкуд. — А сега да се спрем на проблема Чарли Търкуд. Смятам, че той е дупе-и-гащи с Шайлок Бродърик.
	— Не разбирам, сър.
	— Не си ли чувал за Шайлок?
	— Ами, аз… ъъъ…
	— Аз си мислех, че всички знаят за Шайлок и глутницата му.
	— Били доста реакционно настроени, сър, така съм чувал.
	— Реакционно, а? Искаш ли да знаеш какво ги тревожи? Цялата световна търговия на практика е в застои. Те стават нетърпеливи.
	— Какви ли не слухове се носят напоследък, сър. — Прозвуча не на място и Садлър съжали в момента, в който го каза.
	Велкур обаче се усмихна и каза:
	— Благодаря ти, Джими. Това е и една от причините, заради които ти се доверявам. Трябва винаги да се придържаме към здравия разум.
	— Сър, в настоящия момент трябва да се дава приоритет единствено на търсенето на лекарството.
	— Да, това е най-важната ни задача, наистина. Което ме връща и към причината за всичко, което ти наговорих: Рукерман.
	— Какво за него, сър?
	— Ти ще го изпратиш в Хъдърсфийлд.
	— Но, сър! Там всички са заразени…
	— Което и ще го мотивира, да поработи здравата там и да даде всичко от себе си. Ако се провали, никога вече няма да види семейството си.
	— Защо трябва да правим това, сър?
	Велкур се загледа в купчината документи на бюрото си. Внезапно замахна с ръка и събори всичко на пода.
	— Проклета работа! Накъдето и да се обърнеш, само проблеми!
	— Сър, какво…
	— Още преди седмици имах всичко в главата си! Всички парчета от мозайката! Никой обаче, не те оставя и за секунда на спокойствие, за да помислиш!
	— Но, сър, какво ще правим с Рукерман?
	— Ти ще го изпратиш в Хъдърсфийлд, Джими. Не аз. Ти. Аз нямам нищо общо с тая работа, освен това, че официално ще одобря молбата ти.
	— Както кажете, сър, но аз…
	— Познаваш ли Дейвид Ашър?
	— Ди Ей? Доста талантлив младеж, сър, но какво…
	— Не смея да изпратя него, защото Шайлок е достатъчно умен и ще почне да си вре носа, където не му е работа, веднага щом научи. Всички знаят, че Ди Ей е проникнал в кода на сателитната система, за да разговаря с някакви приятели в Мендочино.
	— Хората все още се чудят как е успял да го направи, сър. Дали не е намерил копие на…
	— Направил го е с помощта на нещо, което самият той нарича „търсеща компютърна програма“. Знам само толкова, но си мисля, че ако се настрои, това чудо може да разгадае и кода на чумния вирус, или каквото е там.
	— Китайците! — възкликна Садлър. — Възможно ли е и те да са…
	— Може и да са, а може и да са измислили някакъв съвсем различен подход.
	— Но защо искате да изпратите тази програма в Хъдърсфийлд, сър?
	— След като я предоставим на Бекет, разбира се, ще я дадем и на специалистите в нашите изследователски институти, макар че изобщо нямам вяра в тях. В Атланта са се събрали такива некадърници, че не биха открили и вода, дори да изплуват от потопена подводница. Ами ония смотаняци в Бетесда!
	— Правят каквото могат, сър.
	— Не е достатъчно да правиш каквото можеш. За тая работа трябва да имаш и вдъхновение. Бекет е човекът, който ни трябва. Просто имам нюх за кадърните хора. Винаги съм усещал, кой може да свърши работа. Именно затова трябва да сме сигурни, че тая компютърна система ще стигне до Бекет в Хъдърсфийлд. Има хора, които ще се опитат да ни попречат, Джими. А Рукерман е идеалният пратеник за нас. Той ги чатка компютрите.
	— Знам, сър. Той се опитваше да настрои системата в института в Скалистите планини на…
	— Видях доклада. По дяволите! Видях доклада и тогава дори не си направих труда да… Е, ще го направим сега!
	— Каква част от истината да кажа на Рукерман?
	— Ще му кажеш просто да си затваря устата! Да говори единствено с Бекет. Прикритието му ще бъде, че е отишъл на инспекция и трябва да докладва лично на мен. Изпратили сме точно него, защото и без друго, случайно се е заразил с чумата.
	— Да, сър, но…
	— Така че той _наистина_ трябва случайно да се зарази! И това трябва да стане възможно най-бързо, веднага след като Ди Ей разясни първо всичко на мен. А това ще стане тук, в кабинета ми. Детайлите ще ти ги дам допълнително. Хрумна ми нещо друго. Има един млад пилот, Гранмър Маккрий, който живее в Удбридж, точно извън нашия периметър. Той е заразен. Досега на няколко пъти е отправял писмени молби да му разрешим да отлети за Ирландия, където имал чичо. Този негов чичо, очевидно бил малко куку, но пък бил богат като Крез и много влиятелен. Имам пълното досие на младия Маккрий. Доста кадърно момче. Летял е със секретните самолети на ЦРУ във Виетнам, а и в няколко други случая ни е бил доста полезен. Находчив и надежден.
	— Но защо този Маккрий досега не е заминал за Ирландия, щом вече е извън перимет…
	— Казали сме на онзи канадец, адмирала, да свали самолета му, ако се отклони от директния маршрут до Англия. След като остави Рукерман, може да замине за Ирландия, където Изолационният Корпус ще се погрижи за самолета му по обичайната процедура.
	— Ами, ако англичаните не искат…
	— Ще се съгласят да ни сътрудничат, защото ти ще им съобщиш, че много ще ни ядосат, ако откажат. Ако попадне в ръцете на ирландците, като едното нищо ще му прережат гърлото. Англичаните са поне малко по-внимателни в това отношение.
	— Щом казвате, сър.
	— Та какво губят те в случая? Бога ми, те нищо не губят! А аз губя един от моите научни съветници!
	Садлър имаше усещането, че устата му е пълна със стърготини. Всички тия зловещи интриги! Чувстваше се като персона нон грата в Белия дом. Вярно, че президентът му се доверяваше, но той не бе дошъл на държавна служба за това! Помисли си за натиска, който трябваше да окаже на Рукерман и стомахът му се сви.
	Сякаш прочел мислите му, Велкур рече:
	— Ти си най-добрият приятел на Рукерман, Джими. Мисля, че ти си единственият, който може да го накара да свърши тази работа.
	— Е, все пак и семейството му не живее тук с него — въздъхна Садлър. — Жена му е затворена в резервата Сонома.
	— Знам.
	— Ще трябва обаче, да му кажа голяма част от истината, сър.
	— Всъщност, изобщо не ме интересува колко и какво ще му кажеш. Просто трябва да внимаваш нищо да не стигне до Търкуд, защото той веднага ще изпее всичко на Шайлок. Нямам им никаква вяра на тия копелета. Сбирщина откачалки, Джими, пълни кукувци! Знаеш ли последното им „гениално“ хрумване? Искат да убият Папата!


>

E>
	В дългата история на човечеството, отмъщението винаги е било досадна работа. Единствените хора, които биват запленени от идеята за отмъщение са лудите, а също и младите идеалисти. Младите смятат, че старото поколение е виновно за всичко. Това оправдава стремежа им да го детронират. Младите идеалисти винаги са били заплаха за всяка епоха, защото те реагират импулсивно, без да се задълбочават достатъчно в проблемите, които ги тревожат и без да се замислят за собствената си правота. Те се ръководят предимно от горещата си кръв и буйния си нрав. Всичко това е на сексуална основа. Те искат да контролират продължението на рода. Трагедията се крие във факта, че те предават по наследство идеята за отмъщението и в следващите поколения млади идеалисти… а това, или по-скоро те, създават предпоставки за появата на свръхчовеци-безумци, като един Хитлер например, или пък един О’Нийл.
@	Финтън Крейг Дохъни
E$

	— Сам разбираш — рече Дохъни, — че по-голямата част от усилията ни са насочени предимно към полоопределящите хроматинови телца.
	— Това не ме изненадва — отвърна Джон. — Предполагам, че имате необходимото оборудване за флуоресцентна микроскопия?
	— О, да, разбира се.
	Намираха се в кабинета на Дохъни, на последния етаж в административното крило на Кралската Болница Килмейнхам. Стаята бе варосана и голяма не повече от шест квадратни метра. По стените висяха фотографии на селски пейзажи и градски улици. След като им хвърли по един поглед, Джон повече не ги удостои с внимание. Дохъни се бе разположил удобно в стола зад голямото си бюро. Приличаше на мъничък, рошав трол с очи, които сякаш пронизваха всичко, върху което се спираха.
	Джон седеше на груб дървен стол, от другата страна на бюрото. До една от стените бе поставено жълто канапе, а пред него — малка масичка за кафе. Цялата стена зад гърба на Дохъни бе заета от лавици с книги. На стената вдясно от Джон имаше два прозореца, които гледаха към парка и Килмейнхамския затвор, който се намираше в другия му край. Бяха казали на Джон, че Кевин О’Донъл е отишъл именно в затвора, където била и щабквартирата му.
	Бяха дошли в града с два бронетранспортьора. Отец Майкъл, момчето, Херити и Кевин О’Донъл в единия, а Джон и Дохъни, сами с шофьора и един пазач, в другия. Бронемашините се бяха разделили на улица Инчикър като тази, в която беше Джон, зави под арката и влезе в двора на болницата. Дохъни бе повел Джон нагоре по стълбите, движейки се прекалено пъргаво за такъв дебелак като него. Минаха по дългия коридор със затворени врати от двете страни и в дъното му се качиха на асансьора. После три етажа нагоре, още един коридор и се озоваха в светлата белосана стая. Дребен човечец в работен комбинезон ги бе последвал и бе взел отпечатъци от пръстите на Джон.
	— Не възразявате, нали? — бе попитал Дохъни.
	Това се бе случило преди почти един час.
	Джон се втренчи в петната от мастило, които разтворът не бе успял съвсем да премахне от пръстите му. Защо му бяха взели отпечатъците? Усети безпокойството на скрития в него О’Нийл. Надушвам опасност!
	Бе почувствал надвисналата опасност още от първия миг на срещата на пътя край Дъблин. Спътникът на Кевин О’Донъл се бе оказал Дохъни. Пухкави, бебешки къдрички обрамчваха пълното му, дружелюбно лице с големи сини очи, късичък, тънък нос и доста пълнички устни с бръчици като от усмивка в крайчетата. Добродушен веселяк, това бе най-точното описание за Дохъни. Добродушен веселяк, който обаче, непонятно как, излъчваше скрита заплаха.
	Кевин О’Донъл бе заговорил пръв:
	— Виждам, че си се снабдил с дрехи, янки. Позволи ми да ти представя доктор Финтън Крейг Дохъни. Той е тук, за да реши дали ще живееш или ще умреш.
	Дохъни бе запазил мълчание.
	Без да погледне към Кевин, Джон бе стиснал здраво устни, за да ги предпази от издайническото треперене. Херити и останалите стояха по-назад като мълчаливи наблюдатели.
	— Ние знаем кой си — натърти Кевин.
	За част от секундата Джон усети, че сърцето му спира. Продължи да наблюдава Дохъни. Последният го изучаваше с неприкрита настойчивост. И тогава Джон разбра: Дохъни бе ловецът, дебнещ от прикритието си, с нетрепващ поглед и сетива, концентрирани върху момента, когато щеше да нанесе смъртоносния удар. Каква ли примамка бе заложил?
	— Нищо ли няма да кажеш? — попита Кевин.
	Когато най-сетне проговори, Джон сам се учуди на равномерния си тон и леденото си спокойствие:
	— Какво очакваш да кажа? — Позволи си да погледне Кевин и срещна втренчения му взор. — Разбира се, че знаеш кой съм. Нали видя паспорта ми?
	— Ти си Джон Роу О’Нийл — хвърли тежкото си обвинение Кевин.
	Бавно и внимателно устните на Джон се разделиха и крайчетата им се извиха нагоре в подигравателна усмивка.
	— Що не ни кажеш какво толкова смешно виждаш в това, а? — настоя Кевин.
	Джон пое дъх. Гласът на Кевин го бе издал. Той блъфираше. Ловецът не бе заложил никаква примамка.
	— Много неща ми се изясниха сега — спокойно отвърна Джон.
	— Хайде да ни ги обясниш и на нас, а? — изръмжа Кевин.
	Джон погледна първо застаналия встрани Херити, в чиито очи проблясваха присмехулни пламъчета. После последователно премести поглед върху смълчания отец Майкъл, който изглеждаше затворен в себе си и вглъбен в собствената си мъка, и притиснатото към хълбока му момче. Накрая погледна Дохъни.
	— Значи вие сте пратили Херити да ме подпитва през цялото време и…
	— На нашия Джоузеф му липсва такт — прекъсна го Кевин. — Пипа малко грубичко. Това учудва ли те?
	— Просто вече мога да си отдъхна — отвърна Джон. — Разбрах най-сетне за какво било цялото това театро.
	Кевин се наклони към него:
	— Значи отричаш…
	— Ама и вие сте едни глупаци! — прекъсна го Джон. — Ирландия е последното място на света, където би дошъл Безумеца.
	Кевин го погледна право в очите:
	— И ние доста мислихме по въпроса. Ако аз бях Безумеца, щях да искам да си поиграя на Господ. Щях да искам да видя с очите си какво съм сътворил. Тъй че, това е седмият ден на Безумеца. Как би могъл той да издържи на изкушението да дойде тук и да се понаслаждава на творението си?
	— Това е лудост — рече Джон.
	— А ние не говорим ли точно за един луд? — попита Кевин.
	Джон понечи да отговори, но Дохъни му направи знак с ръка да замълчи. Изведнъж Джон разбра: Дохъни бе Великият Инквизитор. Други задаваха въпросите и прилагаха мъченията. Дохъни наблюдаваше и отсъждаше.
	Джон изпитателно се вгледа в него. Каква ли бе присъдата му?
	За първи път, откакто се бяха срещнали, Дохъни заговори. Джон бе изненадан от дълбокия и убедителен, но мек като кадифе, глас.
	— Хайде да го водим. Трябват ми отпечатъци от пръстите му. Нужен ни е и зъболекар да му прегледа зъбите.
	Джон усети как устата му пресъхна. Пръстови отпечатъци и зъбни схеми! Скритият в него О’Нийл се загърчи. Какво ли доказателство притежаваше този ирландски Инквизитор? В колежа не бе останало нищо. В къщата също, със сигурност. Дали? Там бе вилнял Паническият огън. Бе го чул по новините, докато все още беше във Франция.
	От тук насетне, Джон се бе оставил да го водят като кукла. Внимаваше само да поддържа безизразната си физиономия и отегчения поглед. Многострадален.
	Първият половин час в кабинета на Дохъни бе крайно неприятен. Чакане… чакане. Какво щяха да покажат отпечатъците от пръстите? Кога щяха да го заведат за преглед на зъбите? После звънна телефонът. Дохъни вдигна слушалката и изрече само една дума:
	— Дохъни.
	Известно време слуша, после:
	— Благодаря. Не… това е всичко.
	_Фарсът е изигран докрай_, помисли си Дохъни, докато оставяше слушалката обратно на вилката. Този Джон Гарич О’Донъл обаче, не се бе пречупил. Сега вече разбираше объркването на Херити. Имаше нещо у тоя Джон О’Донъл, но какво беше то?
	Дохъни завъртя стола си и се загледа през прозореца към затвора Килмейнхам. Трябваше ли да предаде заподозрения на Кевин? Затворът бе твърде опасно място. Не един и двама бяха намерили в него смъртта си, само заради нечия прищявка. Настоящата му управа усърдно допринасяше за тази му репутация. _Защо избрахме точно тази сграда за седалище на правителството си? Защо точно сградата, превърнала се в паметник на безчет страдания и мъки?_ Дохъни знаеше отговора.
	Защото е едновременно и достатъчно голяма, и достатъчно малка. Защото е в Дъблин. Защото трябваше да се обединим около нещо. Трябваше ни символ. А ако имаше нещо, което не можеше да се отрече на Килмейнхам, то несъмнено бе това, че затворът отдавна се бе превърнал в символ.
	— Казваш, че си молекулярен биолог? — бе попитал Дохъни.
	— Точно така.
	Следващите двадесет минути Джон бе принуден да отговаря на въпроси от областта на научните си познания, с основен акцент върху рекомбинантната ДНК. Дохъни бе показал доста задоволителни познания за материята, макар че Джон твърде рано усети докъде точно се простират те, когато въпросите навлизаха в сферата на научните предположения. Той лесно напипа областите, в които собствените му познания далеч надхвърляха тези на Дохъни, особено когато стигнаха до междинните фази на синтез. Номерът беше да се стреми да казва, колкото се може по-малко в отговорите си.
	Дохъни се облегна назад в стола и сключи длани зад главата си.
	— Къде точно смяташ, че би бил най-полезен?
	— Навремето смятаха, че моята микрометодология е доста добра.
	— С това си се занимавал основно в оня университет във Вашингтон, така ли?
	— Да, наред с другите неща.
	Дохъни се загледа в празния плот на бюрото си.
	— Значи имаш опит с митотично активните малки лимфоцити?
	— О, да.
	Дохъни се наведе напред, облакъти се на бюрото и отпусна длани върху него.
	— Подозирам, че си доста по-запознат с тази материя от мен самия. Ние обаче, все пак успяхме да открием някои неща.
	Джон усети как пулсът му се учестява. Скритият в него О’Нийл наостри уши.
	— Нетърпелив съм да узная, дали имате някакъв напредък — рече Джон.
	— Искам да те предупредя да внимаваш с подхода си към чумата — рече Дохъни. — Като лекар-изследовател ти вече имаш предварителна нагласа да подходиш чисто медицински към болестта. Самата зараза предразполага към тази грешка.
	Джон недоумяваше. Какви ги говореше Дохъни? Дали пък просто не шикалкавеше? Нима за толкова дълго време ирландците не бяха открили нищо съществено?
	Като видя, че събеседникът му няма намерение да отговори, Дохъни продължи:
	— В нашия случай, ти веднага ще се сблъскаш с абсолютното унищожение. За изследователя-традиционалист болестите са нещо обичайно, нещо, което винаги го е имало, нещо, което се развива непрестанно. Дори и ако дадено заболяване не се излекува, животът пак продължава нормалния си ход.
	Джон кимна мълчаливо.
	— Ние също очакваме — продължи Дохъни, — имунната система сама да се пребори със заразата, или пък да се намеси някакъв друг, естествен процес. Но все пак, сме убедени, че чумата ще унищожи напълно човечеството, ако не успеем да разгадаем как работи и не намерим лекарство против нея.
	Джон долови в мислите си шепота на скрития в него О’Нийл: _Разбрали са за дългия латентен период._
	Джон изведнъж си даде ясна сметка, че Дохъни все още опипва почвата, все още търси да изобличи у него О’Нийл. Макар и наглед небрежно, правеше го с изключителна професионална вещина. Веднага щом усети това, О’Нийл се отдръпна дълбоко навътре, спотаи се и замря. Дохъни бе много по-опасен от Херити. Всъщност, какво ли бе станало с Херити, свещеника и момчето?
	— Не можем вечно да прилагаме карантина — рече Дохъни.
	Джон усети, че се е задъхал. Опита се да диша по-дълбоко и равномерно, но остра болка сряза гърдите му.
	— Сега наясно ли си, че е напълно възможно да сме изправени пред проблем, който няма решение?
	Джон поклати глава:
	— Трябва да има… някакво решение.
	Замисли се над собствените си думи. Никога досега не му бе идвало на ум, че отмъщението на О’Нийл можеше да се окаже краят на човечеството. Всеки проблем имаше решение! Той знаеше как бе създадена чумата. Формулата й, структурата й, всичко това беше тук, в мозъка му, като касета с филм, който можеше да си пусне, когато си поиска. Не можело да се намери лекарство ли? Пълни глупости!
	— Забелязал ли си — попита Дохъни, — че тук, в Ирландия, вече не създаваме нови митове на надеждата?
	— Какво? — долови с крайчеца на съзнанието си думите на Дохъни Джон. Какви ги приказваше този?
	— Съществуват само старите митове за смърт и унищожение — продължи Дохъни. — Нищо чудно, че точно Ирландия е родината на Литературата на Отчаянието.
	— Какво общо има това с…
	— Та, какво по-голямо доказателство за абсолютното поражение от чумата?
	— Да не би да сте се предали?
	— Не е в това проблема, Джон. Мога ли да ти викам Джон?
	— Да, но… какво…
	— Да осъзнаеш абсолютното си поражение, води до тежки психически травми, Джон. С ужасни последствия…
	— Но нали вие самият току-що намекнахте, че…
	— … може да ни се наложи да преглътнем горчивия хап. Да, така е.
	Джон се втренчи в него. И този ли беше побъркан? Нещо подобно на лудия свещеник от колибата, който му беше дал дрехите?
	— Какво ще кажеш за това, Джон? — попита Дохъни.
	— Къде са Херити, отец Майкъл и момчето?
	Дохъни изглежда се изненада:
	— Теб какво те е грижа за тях?
	— Аз… просто се чудех.
	— Те не са Ирландия, Джон.
	_Не е вярно!_ — помисли си Джон. _Точно те са Ирландия! Те са моята Ирландия!_
	Отмъщението ги бе създало, бе ги моделирало като глината върху грънчарско колело. Изведнъж, в съзнанието му изникна крехкия, трогателен образ на мълчаливото момче. В това хлапе имаше някаква скрита сила. Джон се опита да си го представи възмъжало. С тия дяволити очи, щеше да стане истински красавец, покорител на женски сърца, ако изобщо след време останеше женско същество, което да го оцени. Но ако подозренията на Дохъни се оправдаеха, хлапето никога нямаше да има този шанс!
	_Това момче е изстрадало достатъчно_, помисли си Джон. _Стига толкова. О’Нийл е отмъстен._
	— Ние не сме победени — каза Джон твърдо.
	— Точно за това исках да те предупредя, Джон. Огледай се около себе си. Победените винаги се опитват да търсят надежда в митове и легенди.
	— Тук изобщо не става дума за митове и легенди!
	— Напротив! Става дума точно за бягство в приказното минало, където искаме да се скрием от неприемливата действителност. Не искаме ужасното настояще, искаме легенди за герои! Няма народ на земята, по-изкусен в създаването на митове от нас, ирландците.
	— Няма вече надежда — тихо рече Джон. Спомни си за дядо Джак и приказките вечер край огнището.
	— Самата истина — каза Дохъни. — Проумей го, Джон. Всичко в нашата история сякаш нарочно се е случило така, че да тласне ирландците към създаването на героични митове, които да притъпят болката от поражението.
	— Това го кажи на отец Майкъл!
	— Майкъл Фланъри? А, ето виж, дори Църквата винаги е работила в същата насока с нейните си митове. Поражението тук е заменено с Божието правосъдие. Отмъщението на Господ Бог за миналите ни порочни деяния. Ако се замислиш, даже англичаните имат пръст в това. С присъщата си тъпоумна вироглавост, те взели, че забранили нашата религия. Всяка забрана винаги прави по-силно, по-желано и по-искано забраненото.
	Джон съвсем се обърка. Не знаеше вече какво да мисли.
	Какво ли се криеше зад думите на Дохъни? Дохъни потупа с длан издутия си корем:
	— Дългите години глад нанесоха тежка травма на ирландците. Това бе урок, който никога няма да забравим. За това и се тъпчем като невидели. Това е най-разпространената реакция срещу стреса.
	Джон реши, че това е абсолютно налудничаво бърборене. Нямаше никакъв смисъл в думите.
	— Аз съм един от малкото дебели хора в Ирландия днес — рече Дохъни.
	— Значи не си се предал.
	— Може би съм останал единственият, който все още може да създава митове. Точно в момента се нуждаем от нова фигура. От един вдъхновен изследовател.
	Джон поклати глава в недоумение.
	— Седя си тук и съчинявам мита за Джон Гарич О’Донъл — каза Дохъни. — Гарич — бавно, провлечено повтори името кадифеният глас. Сякаш го опитваше на вкус. — Джон Гарич О’Донъл, хубаво, старо, ирландско име. Изисква един специален мит.
	— За какво, по дяволите, говориш?
	— Говоря за Джон Гарич О’Донъл, един янки от древен Галски род. За това говоря. Ти се върна при нас, Джон Гарич О’Донъл. Донесе ни един сензационно нов подход към проблема със заразата! Ти си живият образ на нашата надежда, Джон Гарич О’Донъл! Веднага ще вкарам това в работа.
	— Да не си се побъркал?
	— Хората ще ти се възхищават, Джон.
	— За какво?
	— Заради образа на надеждата, който въплъщаваш. Ирландците винаги са се възхищавали на силните образи.
	— Не желая да участвам в…
	— Тогава ще трябва да те предам на Кевин за незабавна ликвидация. Имаме си достатъчно лабораторни техници. Това, от което се нуждаем, е вдъхновение и надежда.
	— Но, какво ще стане, ако аз не…
	— Ако се провалиш? Ооо, това ще бъде твоят край. Ние не сме много снизходителни към провалите.
	— Искаш да кажеш, че ще ме убиете просто ей…
	— О, не! Аз лично не си падам по кървави мелодрами, но Кевин има много слаби нерви и прекалено мек спусък на пищова.
	— Тогава ще трябва да прикривам грешките си.
	— Не и от мен! Просто няма да можеш! — Дохъни се оттласна назад от бюрото. — Изпращаме те при Пиърд в Килалой. Предлагам ти да сядаш и веднага да почваш разработването на сензационно новия си подход към чумата. Трябва да си готов с него преди да пристигнеш там.
	Джон проследи с поглед Дохъни, докато последния се надигна от стола.
	— Значи победа или смърт?
	— Не е ли това и самото естество на проблема, пред който сме изправени? — отвърна на погледа му Дохъни.
	Джон се насили да извърне очи от него. Как само го гледаше! Сякаш го обвиняваше!
	— Разбери, Джон — уморено рече Дохъни. — Нямаме друг избор. Чумата ни стовари нов удар. Появиха се мутации. Забелязани са в морските бозайници: в китовете, в делфините, в тюлените и в разни други. Вече не можем да спрем разпространението й.
	Джон застина. Мутации! Ето нещо, за което изобщо не се бе замислял. Заразата бе излязла извън контрол. Като прериен огън.
	— Изчакай ме тук — рече Дохъни. — Ще отида да уредя нещата по пътуването ти.
	Излезе навън, в коридора. Кевин вече го чакаше пред съседната врата.
	— Ти си глупак, Дохъни! — прошепна Кевин. — Ами ако той се опита да провали всичко, което сме постигнали в Килалой?
	— Тогава ще трябва да го убиеш — тихо отвърна Дохъни. — Изпратиха ли вече отпечатъците от пръстите и зъбите?
	— Правят се на прекалено предпазливи! _Защо са ни? Да не би да държим някой заподозрян?_ А те за какво друго, мислят, че ни трябват?
	— Беше неразумно от наша страна, да ги искаме. Прекалено опасно е.
	— Дори да се живее е опасно!
	— Кевин… ако онзи вътре наистина е О’Нийл, и ако съм успял да го мотивирам правилно, той ще ни намери лекарството.
	— Та ти почти му каза, че това е невъзможно!
	— Знаеш ли, това го изненада. Беше направо шокиран. Явно никога преди не се е замислял за това. Типичен изследовател. Гледа само напред, към целта. За него няма невъзможни неща.
	— Ами, ако си прав? — попита Кевин. — Какво ще стане, ако това наистина е О’Нийл и дори _той_ се провали?
	— Тогава вече за нас няма да има никаква надежда.


>

E>
	Докторът рекъл: Господине, по-добре да умрете според правилата, отколкото да живеете в противоречие с Медицинската наука.
@	Молиер, обръщайки се към пациент, който се е излекувал с нетрадиционни средства.
E$

	Първата среща на Уилям Рукерман с неговия пилот се състоя на летището в Хагърстаун, щата Мериленд. Тънка ивица светлина над източния хоризонт бележеше настъпването на зората. Беше студено и влажно, а и Рукерман страдаше от нервен стомах. От два дни той бе отседнал в армейския хотел край летището и чакаше благоприятна метеорологична прогноза за трансатлантическия полет. Измъчван от главобол и хрема, през тези два дни той все повече се убеждаваше, че изпитва симптомите на чумата. Мисълта, че вече е носител не го разтревожи особено.
	Някой от Вашингтонския елит трябваше да направи това, въпреки рисковете в дългосрочен план. Малкия заговор на Бекет наистина бе намалил потенциалните възможности, но бе лудост да се мисли, че могат да го контролират сами.
	Пилотът, Кранмор Маккрий, се оказа нисък, набит млад мъж с прекалено едра глава — толкова едра, че Рукерман сметна това за резултат от някакъв хормонален дисбаланс. Застанал до самолета, Маккрий имаше доста уродлив вид: малки сини очички, прекалено раздалечени от масивен чип нос; голяма уста с тънки устни и квадратна челюст, която започваше някъде от врата му.
	Рукерман не можеше да разпознае модела на малкия двумоторен реактивен самолет. Изглеждаше доста луксозен — елегантен и бърз, с изтеглен напред нос и сгъваема врата, която се превръщаше в стълба.
	Сержантът, който бе докарал Рукерман до летището, остана до стълбата, докато Маккрий затвори херметичната врата, въпреки че униформеното му яке плющеше под напора на влажния вятър. Маккрий хвърли чантата на Рукерман на една празна седалка и отправяйки се към носа на самолета започна да му задава най-странните въпроси, които някога бе чувал.
	— Кажете ми, доктор Рукерман, има ли причина Чарли Търкуд да желае смъртта ви?
	Рукерман, който тъкмо се бе настанил на дясната седалка в пилотската кабина и затягаше колана, се спря и втренчи поглед в Маккрий. Какъв странен въпрос! Той дори помисли, че не го е чул правилно.
	— Затегнете колана — каза Маккрий. — Изчезваме оттук.
	— Да не би да предполагате, че Чарли Търкуд желае смъртта ми? — попита Рукерман, закопчавайки колана си.
	— Нещо такова.
	Маккрий надяна слушалките на главата си, нагласи микрофона по-близо до устата си и натисна някакъв бутон на таблото за управление.
	— Тук „Роувър Бой“ — каза той. — Готов съм за излитане.
	— Излитането разрешено, „Роувър Бой“ — долетя от високоговорителя на тавана металическия глас на диспечера. Рукерман вдигна поглед към решетката над главата си и каза:
	— Не знам за какво говорите.
	В какво ли го бе забъркал Джим Садлър, та някой да иска смъртта му! Докато разсъждаваше над този въпрос, Маккрий вече рулираше към мястото за излитане. Там той спря, насочвайки носа на самолета към дългата писта и погледна спътника си.
	— Надявам се да се окажете прав.
	Той натисна двата лоста напред и самолета започна да набира скорост — отначало бавно, после все по-бързо, притискайки Рукерман към облегалката. Плавното излитане бе последвано от бързо гмурване в ниската пелена на облаците. Рукерман премигна от ярката слънчева светлина, отразена от пухкавия облачен океан под тях.
	— Средната продължителност на полета е шест часа и половина — каза Маккрий.
	— Защо по дяволите ми зададохте онзи въпрос за Търкуд? — настоя Рукерман.
	— Бях пилот в ЦРУ и все още имам някои приятелчета, които ми разправят разни неща. Мога ли да ви наричам Уил? Чух, че така се обръщат към вас приятелите ви.
	— Наричайте ме както си искате — грубо отвърна Рукерман, — само ми обяснете какво беше това…
	— Добре, Уил, моите приятелчета казват, че Търки е кофти и затова се поослушах. Помъчих се да разбера дали тук няма да изскочи някой жокер… дали пък няма и друга причина за нашата малка разходка.
	— Каква друга причина може да има? — запита Рукерман и погледна надолу към облачната пелена, чиито форми непрекъснато се изменяха, без да разкриват земния пейзаж. Той се зачуди дали не са му назначили откачен пилот.
	— Наистина ли мислиш, че онзи Безумец, О’Нийл, е при ирландците? — попита Маккрий. — От мен се иска след като те оставя да проуча въпроса.
	— Наистина не знам — отвърна Рукерман.
	— Познавам сержанта, който те докара до летището. Службата му е по-особена. За какво си говорихте?
	— Той се чудеше кой ли е уредил да се заема с това. Аз… аз му казах, че източникът вероятно е самият Президент.
	— Господи боже! — възкликна Маккрий.
	— Ще ми кажеш ли какво означава всичко това?
	— Виж, Уил — започна Маккрий, — сега сме на девет хиляди и осемстотин и всичко изглежда наред. Ще включа автопилота и ще поогледам тази птичка. Не мърдай от мястото си и не пипай нищо. Свирни ми, ако видиш други самолети. Става ли?
	— Но какво ще търсиш?
	— Полетът ще стане по-приятен, ако съм сигурен, че отзад нищо няма да направи „бум“.
	— Бомба? — възкликна Рукерман и усети как стомахът му се преобърна.
	Маккрий откопча колана си и стана. Преди да излезе от кабината, той се обърна към Рукерман.
	— Може да е само заради вродената ми предпазливост — рече той и излезе, но гласът му се чуваше и през вратата. — По дяволите! Трябваше сам да прегледам това самолетче!
	Рукерман погледна през стъклото. В разкъсаната облачна пелена зееше огромна бездна. На дъното й сивееше океана, покрит с тънка мъгла.
	Това беше лудост. Изведнъж усети, че в това пътуване има нещо гнило. Искаше му се да накара Маккрий да се върнат обратно. Но дали ще се подчини? А дори и да се съгласи, дали ще им позволят да се върнат?
	_Пътуването е еднопосочно, докато не намерим лекарството_ — бе казал Садлър.
	Рукерман се сети за гъстите редици противосамолетни ракети около Вашингтон. Един МЮСАМ с неговите многобройни бойни глави с топлинно насочване, поразяващи всичко, което се движи…
	Маккрий се намести обратно на седалката си и закопча коланите.
	— Нищо не открих — заяви той, провери показанията на приборите и се обърна към Рукерман.
	— Как те забъркаха в тази история?
	— Оказах се най-подходящия човек.
	— Така ли? И защо?
	— Президентът и най-близките му съветници ми имат доверие, а и притежавам необходимите научни познания, за да изследвам проблемите, така да се каже.
	— Моите приятелчета смятат, че може би си изкупителна жертва.
	— Какво имаш предвид?
	— Доста омраза се понатрупа към науката и учените. Между другото, как се зарази?
	Рукерман преглътна. Навлизаха в опасни води.
	— Аз… беше глупаво. Просто отворих грешната врата в един от карантинните центрове. Трябвало е да бъде заключена!
	— Може би е трябвало и да си по-внимателен.
	Рукерман потърси начин да отклони този разговор и попита:
	— Кой те избра за този полет?
	— Аз пожелах сам.
	— Защо?
	— Имам чичо в Ирландия. Странна птица. Никога не се е женил и е достатъчно богат да изплати външния дълг на страната — Маккрий се ухили, — а пък аз съм единственият му жив роднина.
	— Той… жив ли е още?
	— Той е радиолюбител. Успях да получа неговото съобщение. Чичо Мак си е купил частно имение и, обърни внимание, възражда древната религия на друидите — обожествяване на дърветата, магьосничество и други такива.
	— Звучи налудничаво.
	— Той не е луд, просто е малко по-особен.
	— И ти се единствен наследник? Откъде знаеш какво пише в завещанието… Напоследък нещата се промениха.
	Маккрий сви рамене:
	— Чичо Мак и аз много си приличаме. Той винаги ме е обичал. А и при сегашната ситуация не е ли най-добре да се погрижа за собствените си интереси?
	— Е, желая ти късмет.
	— И на теб, Уил. Ще имаш нужда от него.
	— Все още не разбирам какво те накара да заподозреш… това за бомбата?
	— Знам някои неща за Търкуд, които могат да ти изправят косите.
	— Ти го познаваш?
	— Отпреди чумата… а после само по телефона. Точно това ме притеснява, Уил. Имам информация, която той би искал да заличи. Що се отнася до теб, нямам представа за причините, освен ако не става дума за поредното разчистване на пешките.
	Рукерман се опита да преглътне, но гърлото му бе пресъхнало. Спомни си, че Садлър беше крайно предпазлив, предупреждавайки го да не казва нито дума за това, което носи в куфарчето — специалната компютърна програма. Търкуд не трябваше да разбере нищо. Това е била причината за абсурдната ситуация в карантинния център. Случайно заразяване!
	— Добре ли си? — попита Маккрий. — Изглеждаш доста напрегнат.
	— Но това е лудост! — промълви Рукерман. — Аз трябва на всяка цена да стигна до Англия! А ти трябва да разбереш дали наистина ирландците са засекли О’Нийл. Господи! Ако това наистина е той и някой го накара да проговори…
	— Ако… — прекъсна го Маккрий. — Ако наистина е той, ако кучият му син въобще е жив. Не знам, Уил. Ако аз бях в Ирландия и този човек беше в ръцете ми…
	— Те знаят колко важно е да го запазят!
	— Настинали? Какво значение има за тях? Какво имат да губят?
	Маккрий отново стана от мястото си.
	— Ще повторим упражнението — аз отивам да огледам самолета, а ти не пипай нищо.
	— Господин Маккрий?
	— Просто Мак.
	— Да, добре, Мак… — Рукерман поклати глава. — Не, отивам твърде далеч.
	— Едва ли. Я ми кажи защо си толкова нервен.
	— Доктор Садлър и Президентът извънредно много настояваха това пътуване… да се пази в тайна от Търкуд, тоест докато…
	— В тайна? Но защо?
	— Не знам.
	— Знаеш, но не искаш да ми кажеш. Господи! Имам си още един опасен товар на борда!
	— Съжалявам, Мак, но мисля, че твърде много развихрихме въображението си. Сега е време за…
	— Точно за развихряне на въображението — прекъсна го Маккрий и огледа контролните прибори. После натисна един бял бутон и над него светна червена лампичка.
	— Може би се движим твърде бързо — промърмори той, изключи автопилота и изтегли лостовете на дроселните клапи назад.
	Рукерман видя как стрелката на индикатора за относителната скорост на самолета спрямо въздуха се смъкна в зеления сектор и спря на 120. Маккрий отново натисна белия бутон. Червената лампичка пак светна.
	— Сигурно е някаква повреда по веригата — каза Маккрий.
	— Какво става? — попита Рукерман.
	Маккрий натисна лостовете напред, провери курса и пак включи автопилота. Летяха над океана, тук-там покрит с тънки облаци. Далече долу вълните проблясваха под ярките лъчи на слънцето.
	— Има една машинка — барометричен прекъсвач. Използвана е няколко пъти — каза Маккрий. — Чувал съм, че Търкуд много я харесва. Тя се свързва със заряд от пластичен взрив и се прикача към люка за спускане на колесника. Активира се при отварянето на люка и когато самолета слезе на заложената височина — бум и всичко изчезва!
	— На… на каква височина?
	— Може би няколкостотин метра. Точно на финала, когато пистата е пред теб и вече нищо не можеш да направиш. Нямаш време да скочиш с парашут, ако такъв въобще има, а ние нямаме. Размазваш се долу и оплескваш пейзажа. Получаваш достойно погребение в пилотски шлем.
	— В пилотски шлем ли?
	— Останките от тялото, които намират, са достатъчни, за да запълнят стандартен пилотски шлем.
	— По какво съдите, че…
	— По ей тази малка червена лампичка. Аварийна система за проверка. Ако свети зелено, колесникът или е спуснат или е прибран. Погледни сега онзи индикатор там — каза Маккрий, сочейки един бутон над дясното си коляно. Зеленият индикатор над него показваше, че колесникът е прибран. — Когато направих проверка, червената лампичка показа, че колесникът не е прибран, но ние си летим и всичко изглежда наред.
	— Няма ли и друго обяснение?
	— Повреда във веригата, но Господ ми е свидетел, че цял взвод механици провериха тази птичка.
	Рукерман обмисли ситуацията, после въздъхна дълбоко и тръсна глава.
	— Това е безумие!
	— От страна на Търкуд ли? За него това е най-безболезнения вариант.
	Рукерман усети, че го обзема гняв. Той мразеше силните емоции, защото в такъв момент не можеше да разсъждава ясно. Рационално мислене — единствената надежда на човечеството бе рационалното мислене. Науката се проваля там, където липсва рационално мислене. Гневът му се усилваше.
	— По дяволите, не можем ли да направим нещо? — настоя той. — Как да сме сигурни, че твоите подозрения не са само…
	— Уил, остави ме да помисля по въпроса.
	Маккрий огледа приборите и автопилота, увери се в правилния курс и се облегна назад, затваряйки очи.
	Рукерман го наблюдаваше, смутен от гневния си изблик. _Изкупителна жертва!_ Маккрий просто фантазираше. Компютърната програма, резултатите от всички проекти, целия материал, който носеше… и възможността О’Нийл да е в Ирландия! Господи! Може би той ще има късмета лично да разпита О’Нийл. Та има ли нещо по-важно от това? Президентът би направил много неща, за да остане на власт и да поддържа установения ред, но със сигурност _няма_ да изложи на опасност опитите да бъде намерено лекарство срещу чумата.
	Рукерман бавно осъзна, че до него достига някакъв странен звук. Погледна към Маккрий. Той хъркаше! Това копеле беше заспало! Как може да спи във…
	Маккрий изхърка и се надигна, отваряйки очи.
	— В Англия има много езера — каза той. — Високо езеро… или дори висока писта!
	Той се пресегна вляво от себе си и затършува из купчина карти. Накрая извади една, разтвори я пред себе си и започна да я разучава, мърдайки устни.
	— Да, да. Ето една хубавичка писта високо над Абърфилди — промърмори той и върна картата на мястото й. — Ще се престорим, че имаме повреда в двигателя и хоп — кацаме там.
	— Далеч ли е от Хъдърсфийлд? — попита Рукерман.
	— Не се тревожи, Уил — отвърна Маккрий. — Ти си „ВИП“. Ще те откарат с дълга лимузина. Аз съм лесен. Ще намеря начин да се върна до Ирландия и да се добера до имението на чичо Мак.
	Маккрий се извърна към Рукерман и се ухили, разкривайки широките зъби върху ъгловатата си челюст. — Освен това аз съм капитанът на този кораб и аз ще определям курса.
	Рукерман се намръщи и се обърна на другата страна. Идиотски подозрения! Няколко часа закъснение… Всъщност, какво значение имаше? Щом като това ще успокои Маккрий. Тъпо себелюбиво копеле! Една друга мисъл пропълзя в съзнанието на Рукерман и той отново се обърна към Маккрий:
	— Да приемем, че на борда има бомба. Какво ще стане, ако е нагласена да избухне в определено време?
	— Ще нахраним рибите — отвърна Маккрий.


>

E>
P>
	Нагоре по дългата стълба,
	надолу по късото въже —
	Върви при дяволите, крал Били,
	със теб и папата вземи!
@	Песни на Нова Ирландия
P$
E$

	Джон седеше в дъното на бронираната кола и наблюдаваше местността през тънък процеп в стоманения корпус. Зелените хълмове се къпеха в лъчите на утрото. Навън беше студено и от всеки допир до стоманата кожата му измръзваше. Седалката не беше тапицирана. Отец Майкъл и момчето седяха срещу него. Момчето се бе свило и спеше, облегнало глава на свещеника. Отпред шофьорът и въоръженият войник упорито мълчаха. Те бяха червендалести, чернокоси младежи в зеленикави военни униформи. Изражението на лицата им издаваше вътрешно безпокойство — те сякаш слушаха някакъв невидим говорител, който ги предупреждаваше, че предстоят ужасни събития.
	На стотина метра отпред се движеше друга бронирана кола, а зад тях имаше още две. И трите бяха с пълен екипаж. Водещата машина бе снабдена с ракетна установка.
	Откак се бе отправил към Килмейнхамския затвор, от Херити нямаше и следа и нито отец Майкъл, нито някой от останалите можеше да каже къде е отишъл.
	Отец Майкъл се обърна напред и заговори с шофьора. Момчето се размърда и изстена в съня си. Думите на свещеника не достигаха до Джон, но той ясно чу отговора на шофьора:
	— Пътят, по който се движим, е сравнително безопасен, отче. В наши дни по-дългият път често е най-пряк.
	Отец Майкъл кимна и отново се намести на седалката.
	Бронираната кола се друсаше по неравния път, който се виеше през хълмовете. Тук-там през пролуките в иглолистните горички се виждаха къщи с пушещи комини, а по-нататък проблясваха ледовитите води на Ирландско море. Тихата, спокойна красота, която излъчваше този великолепен пейзаж разтърси Джон, събуждайки дремещия в него О’Нийл. Той усети глухия му вопъл и онзи ужасен писък, дебнещ някъде в дълбоките подземия на съзнанието му. Тази гледка надолу към морето не трябваше да остане недокосната; и земята трябваше да носи белезите от изчезването на старата Ирландия. Иначе… защо беше всичко?
	Шофьорът се обърна към войника до себе си и каза нещо. Джон чу само последните две думи, изречени по-високо заради усиленото ръмжене на двигателя по стръмния наклон.
	_… Но сега…_
	Тези последни думи отекнаха в съзнанието на Джон. Те символизираха новата Ирландия. Тази мисъл успокои надигащия се в него О’Нийл и Джон остана сам с мислите си.
	_… Но сега…_
	Едва ли можеше да се намери по-изчерпателен израз за времената, които настъпиха. След сега следваше _нищото_. Някога хората мислеха, че могат да разрешат всеки проблем, научен или друг, ако се захванат с него достатъчно упорито, с добра воля и търпение, без оглед на необходимото време. Така поне сочеше научното мислене. Но сега…
	Какво можеше да направи той в Килалойската лаборатория? Дали най-черните страхове на Дохъни ще се окажат истина? Това не може да бъде! Замисли се за раздялата си с Дохъни тази сутрин. Беше още тъмно и в кабинета бе студено. Лампата над бюрото бе като жълт остров сред мрака. Дохъни разписваше куп документи и ги подаваше на прегърбен възрастен мъж, застанал зад него. Той поемаше документите с кокалестите си пръсти и ги подреждаше на бюрото. После ги взе и си тръгна. През цялото време двамата не обелиха нито дума.
	Джон се разхождаше из кабинета и разглеждаше фотографиите по стените, мъчейки се да различи образите на мъждивата светлина. Пред една от снимките той се спря, привлечен от мистериозен надпис върху тухлена стена. Опита се да го разчете, но част от думите бяха заличени.
	„АКО МАТЕ ФОРМА АУБ А ЕКС ОЗИ, ПЛАХ, ИЛИ РИСТ АКЦИ, ДЕТ СЕ НА ЕЛ. 65–155, ФАСТ. НИМ СТА ГАР АНА.“
	Дохъни забеляза интереса на Джон към фотографията и каза:
	— Държа я, за да ми напомня. Беше безсмислено — думи вместо действия. Само думи и много малко действия. Въпреки това, управниците на Ълстър отдаваха голямо значение на тези послания. Може да се направи интересно сравнение със сегашния ни проблем. Ако възстановим липсващите части, текстът е следният:
	„Ако имате информация за убийства, експлозии, заплахи или терористични акции, обадете се на тел. 65–155, Белфаст. Анонимността е гарантирана.“
	Джон се обърна и погледна Дохъни, завладян от безпокойство. Тероризъм!
	— Безумецът ни изпрати послание с липсващи части — каза Дохъни и кимна към снимката. — Този надпис е от Дери. Сведенията се събираха в Белфаст.
	Джон заговори бавно, втренчен в снимката. Тероризъм.
	— Сведения за хора като Джоузеф Херити?
	— За протестантите също. Едва ли можеш да избираш между тях, ако си мишената за техните куршуми и бомби.
	Джон се обърна, бавно и неохотно. Дохъни се втренчи в него и в благия поглед на тъмните му очи се забеляза искрица циничен сарказъм. Под жълтеникавата светлина на лампата, на фона на сивото утро, процеждащо се през прозореца зад него, той удивително приличаше на кукла с разчорлена коса.
	— Ние сме като онези шейсет хиляди души, живели там — каза Дохъни. — Сега… бих казал не повече от пет-шест хиляди. Без жените градът умира.
	Джон се прокашля, но не каза нищо.
	— Един град се поддържа от търговията — продължи Дохъни. — Но тя зависи от дома и семейството. Градът… — той хвърли поглед към фотографията зад Джон — градът е място за занаятчии, бакали, разносвачи по домовете и други подобни, но душата на градската търговия са жените. Останали сами, мъжете са принудени да се върнат към земята, да извличат от нея храната си и да преоткриват какво значи да си земеделец — една позабравена дума.
	Джон се втренчи в рамката на прозореца, неспособен да срещне пронизващия поглед на Дохъни.
	— На цветната снимка вдясно от тази има същия надпис, само че от другата страна на реката — каза Дохъни. — Онова малко бяло петно там. Не може да се разчете от толкова далеч, дори текста да е пълен.
	Джон се обърна и погледна снимката на старата част на Дери с нейните назъбени каменни стени, белязани от многобройните конфликти през вековете… зацапани кафяви камъни, издигащи се над река Фойл… и ниско в единия ъгъл онзи малък бял правоъгълник, запълнен с черни букви.
	— Мъжете, които останаха там, няма да си отидат — каза Дохъни, — но вече няма смисъл да се работи, да се изкарват пари и тях скоро няма да ги има. Знаеш ли, Джон, всичко опира до заплатата. Тя е в основата на семейството и дома, източник на храна, дрехи, забавления. Ще те попитам направо, Джон, според теб колко източника на средства могат да се намерят сега в Дери?
	Джон се обърна към Дохъни, срещайки пронизващия му поглед.
	— Не много…
	— Каква е ползата от непълни послания? — попита Дохъни. — И все пак фантазията на образования човек надделява.
	Джон се отдръпна от стената, заобиколи бюрото и седна на дървения стол. Тези снимки сякаш го заразиха! Столът под него бе твърд и леденостуден. Дохъни го следеше с непроницаем поглед.
	Докато гледаше навън през тънкия процеп на бронираната кола, Джон си мислеше за този разговор. Конвоят пресичаше обширно блато. Наскоро изкопаните купчини торф бяха старателно покрити с тъмен найлон, затиснат с камък на върха на всяка камара. Гледката бе толкова спокойна и обичайна, че той усети как О’Нийл отново се надига.
	Внезапно отец Майкъл се обърна и се втренчи в Джон.
	— Все още копаят торф — отбеляза Джон.
	Отец Майкъл заговори тихо, за да не събуди момчето:
	— Водноелектрическата централа в Арднакраша бе взривена още в самото начало. Сега имаме само ТЕЦ-ове на торф, а и мъжете, които копаят торф за тях, не са много.
	Джон забеляза, че под черния костюм свещеника си бе облякъл сива жилетка с остро деколте и бели копчета. Беше сменил шапката си с черна фуражка. Цветът на жилетката му напомняше за стария беззъб пазач в двора на болницата. Дохъни бе оставил Джон сам с мъжа, за да отиде „да види какво задържа колите“.
	Жилетката на стареца беше ръчно плетена от дебела домашна прежда. Джон стоеше на камъните, пропит от влажния сутрешен студ. Мъглата се вдигаше и отгоре прозираха късчета синьо небе. Виждаха се късчета синьо небе. Вниманието му постоянно се връщаше към стареца, който стоеше там в напрегнато мълчание. Немощният му гръден кош едва-едва надигаше сивата жилетка.
	„Жена му я е плела“, помисли си Джон. В същия момент стареца се загърна още по-плътно и жилетката зяпна, защото в долната част липсваше едно копче. Изглеждаше мръсна, сякаш никога не бе прана и Джон си помисли: „Иска да усеща нейния допир чрез дрехата, изработена от пръстите й“.
	И тогава чу гласът на О’Нийл да му прошепва: „Нима не е останало нищо, докосвано от Мери?“
	В очите му напираха парещи сълзи.
	Старецът отмести поглед в посока на шума, който идваше отвъд двора, наклони глава, за да чуе по-добре, и когато се обърна, напрежението в погледа му вече го нямаше. Имаше само едно повехнало лице с празни очи и беззъба уста. Той заговори с дрезгав глас:
	— Ти си оня, дето дойде с попа?
	— Да, аз съм.
	— Да му кажеш да не се залавя с църкви и литургии тук — рече му стареца. — Ако се опита, ще го удуша в собственото му расо.
	Джон бе стъписан от горчивината и силата в старческия глас, сила, която не достигаше очите и не докосваше устните, сякаш беззъбата дупка само механично повтаряше едно послание, извиращо от дън душа.
	— Не искаш отец Майкъл да отслужи литургия? — попита Джон.
	— Да отслужи литургия! — старецът се изплю върху каменните плочи на двора и заговори тихо и уморено, сякаш това възклицание бе изсмукало силите му докрай:
	— Аз съм стар и времето ми изтича, няма сила и живот в мен. Не ходя на литургия, щот там мисля за Фиона и мен, как се молим коленичили — каза той и дрезгавият му глас отново се оживи. — Какво донесе нейната молитва, освен самота?
	Джон почувства стаения в него О’Нийл — безмълвен наблюдател, хипнотизиран от беззъбата уста и горчивите думи, които излизаха от нея.
	— Роден съм в полунощ и мога да виждам сенките на умрелите — продължи старецът. — Ако си присвия очите както трябва и гледам в едно място много дълго, аз виждам моята старица край печката как ми готви каша за закуска, съвсем като истинска.
	Старецът присви очи и се втренчи в някаква невидима точка в пространството. Гласът му премина в шепот:
	— Туй не е като спомен за минала мъка. Той може да се забрави, знаеш. Тази мъка не си отива. Да, тя е вътре в главата на човека и само гробът я лекува — той уморено тръсна глава. — Май и там няма да се отърва от нея.
	През сводестия вход към тях бързо крачеше Дохъни. Походката му бе твърде енергична за такъв тежък човек. Старецът вяло го поздрави.
	— Сега вземат отец Майкъл и момчето — каза Дохъни. — Ще бъдат тук след минута. Да не би старият Бари да ти губи времето с някоя от неговите истории?
	Джон кимна.
	Дохъни потупа стареца по рамото и му каза:
	— Иди на входа, Бари, и им махни с ръка, когато се появят. След малко идваме и ние.
	Без да изпуска от очи отдалечаващия се старец, Дохъни заговори на Джон:
	— Някои сред нас живеят с надеждата за отмъщение — започна той, хвърляйки бърз поглед към него. — Други са отчаяни, трети се потапят в забравата на всякакви възможни развлечения — алкохол, наркотици, извратени пародии на секс без надежда за потомство.
	Той кимна към стареца, който бе заел позиция на входа и гледаше надясно.
	— Бари само иска да срещне Безумеца и да му зададе един въпрос: „Доволен ли си от това, което направи?“ — каза Дохъни и отново погледна Джон. — Повечето от нас са изтощени до краен предел — той прочисти гърлото си и Джон помисли, че ще се изплюе, но Дохъни преглътна. — Всеки от нас бяга от действителността по различен начин и ако някой ни принуди всеки божи ден да се изправяме лице в лице с нея, всички ще полудеем.
	Откъм улицата се чу ръмженето на няколко двигателя. Старецът се наведе напред, взирайки се в посоката на шума.
	— Предполагам, че отмъщението на О’Нийл също е такъв начин за бягство от действителността. Терористите, чиято жертва е станал той, онази бомба — това е бил техния начин да избягат от собствената си реалност — каза Дохъни и отново отправи дълъг, изпитателен поглед към Джон. — Някои дори съчувстват на онзи нещастен Безумец, О’Нийл.
	Джон прокара ръка по гърлото си, неспособен да избегне втренчения поглед на Дохъни.
	— Ако единственото, което му остава, е отчаянието, човек може да експлодира — продължи Дохъни. — Пред себе си имаме само модела за поведение на нашите бащи, примерите на Църквата, на държавата, на семейството. Те са сурови, жестоки и болезнени.
	Дохъни се обърна към входа:
	— А, ето ги и тях.
	Джон погледна и видя стареца, който им махаше с ръка. Зад него под аркадата навлизаше маслиненозелена бронирана кола.
	— Когато пристигнете в Килалой — каза Дохъни, — накарай ги да ти дадат нови дрехи, нещо по-удобно. Поне ще се почувстваш по-добре.
	В бронираната кола по пътя за Килалой Джон отново и отново се връщаше към странната сцена в двора на болницата… старецът, Дохъни. Сякаш бе театър, специално подготвен за него. Но с каква цел? Не беше ли това примамка за О’Нийл?
	Вътре в него О’Нийл запази мълчание. Нямаше ги въздишките, шепота, нямаше го дори ехото на онзи вик, нито воят на изоставено куче. Този вой бе по-страшен от всичко друго.
	Онзи старец не му излизаше от мислите. Джон изпитваше състрадание към него. Същото чувстваше и към О’Нийл. И двамата бяха преживяли голяма трагедия. А какво можеше да стори стареца? Да пази вратата? Може би да изпълнява поръчките на Дохъни. Да запълва дните си, докато умре… в самота. Джон не си бе представял така старците в Ирландия. Всъщност това важеше и за младите.
	По бузите му потекоха сълзи. Той затвори очи и когато ги отвори видя отец Майкъл, втренчен в него.
	Джон потупа празната седалка до себе си:
	— Отче, моля ви седнете при мен.
	Внимателно, за да не събуди момчето, отец Майкъл вдигна главата му от скута си, несръчно се прехвърли през седалката, блъсна се в Джон и подпомогнат от един рязък завои непохватно се стовари на седалката до него.
	— Какво има, Джон — попита той.
	— Отче, ще приемете ли моята изповед? — промълви Джон.
	_Най-после_, помисли си отец Майкъл. Той предчувстваше това от мига, когато за пръв път видя Джон край езерото — тази странно обезкосмена глава, измъченото лице, сега покрито с брада… но в очите още блестяха адски пламъчета.
	— Да, разбира се — отвърна той.
	Джон изчака, докато отецът намери куфара си под седалката и се подготви за древния ритуал. Чувстваше се спокоен. Не можеше дори да си спомни откога не е бил толкова спокоен. Дори преди… преди… Не, никога не се бе чувствал така спокоен.
	Отец Майкъл се наведе към него:
	— Откога не си се изповядвал, сине мой?
	Въпросът смути Джон. Той никога не се бе изповядвал.
	Джон Гарич О’Донъл никога не бе изричал думите, които сега бяха на езика му. Той ги каза:
	— Прости ми, отче, защото съгреших.
	— Да, сине мой. В какво си съгрешил?
	— Отче… Джон Роу О’Нийл е в мен.
	Сянка на смут премина по лицето на свещеника.
	— Ти… ти си О’Нийл? — дрезгаво прошепна той. Джон се взря в него. Защо той не разбираше?
	— Не, отче. Аз съм Джон О’Донъл. Но О’Нийл е вътре в мен.
	Очите на отец Майкъл се разшириха. В изцъкления му поглед се четеше удивление. Той бе учил психология при изтъкнат професор-йезуит, отец Амброуз Драйфус, експерт по Фройд, по Юнг, Адлер и Райх и всички покрай тях. Понятието шизофрения не бе чуждо за отец Майкъл. Но това! Чудовищно… опасно…
	Предпазиха го навиците на изповедник:
	— Да, сине мой. Продължавай, ако обичаш.
	Да продължи? Джон бе озадачен. Как да продължи? Той бе казал всичко. Чувстваше се като изнасилена жена, която носи в себе си бебето на изнасилвача и гинеколога я пита: „И какви други симптоми имате?“
	Като видя, че Джон остана безмълвен, отец Майкъл попита:
	— О’Нийл иска да се изповяда чрез теб?
	Джон усети ужасяващата тръпка в себе си, задаващия се вик. Не! Той притисна длани към ушите си, осъзнавайки, че нищо не може да спре вика на страданието.
	Отец Майкъл усети обхваналия го душевен смут и каза с най-успокояващия си тон:
	— Искаш да изповядаш себе си?
	Няколко дълги мига Джон не помръдна. Свали ръцете си чак когато усети, че се успокоява.
	— Да, себе си — прошепна той.
	Бронираната кола направи остър завой и отец Майкъл залитна към Джон. Двигателят изръмжа, превключен на по-ниска предавка. Отец Майкъл погледна напред. Шофьорът и войникът до него очевидно нямаха представа за драмата, която се разиграваше отзад. Момчето спеше.
	Джон се наведе и прошепна в ухото на свещеника:
	— Това е ужасно бреме, отче.
	Отец Майкъл трябваше да се съгласи. Усети как се изпълва със състрадание. Горкият човек! Загубил ума си… но все пак идва тук като скромния, незабележителен Джон О’Донъл. Иска да помогне. Безумното същество вътре в него се опитва да поправи ужасното зло.
	— Помогни ми, отче — каза Джон.
	Отец Майкъл положи ръка на главата му и усети как мускулите на врата му се стегнаха за миг и после се отпуснаха. Джон наведе глава.
	_Как може да се облекчи такова страдание?_ — питаше се свещеника. _Може ли да има изкупление?_ Усети, че другият, О’Нийл, го чакаше да заговори.
	— Моля те, отче! — промълви Джон.
	Отец Майкъл машинално прошепна обичайното опрощение и благословията. Оставаше най-трудното. Как да го посъветва да изкупи вината си? Можеше ли въобще някой да помогне на тази нещастна душа?
	_Господи, помогни ми!_ — молеше се отец Майкъл.
	Отговорът изпълни цялото му съзнание и той заговори с благословено спокойствие:
	— Джон, трябва да направиш всичко, което е по силите ти, за да откриеш лекарство против чумата. Само така поне отчасти ще изкупиш вината си.
	Той стори кръстен знак пред челото на Джон, усещайки как огромното бреме се стоварва и върху неговите плещи. Кой друг свещеник е трябвало да пази такава ужасна тайна, разкрита в тайнството на изповедта? Може би единствено Христос е познал такова бреме. Отец Майкъл не можеше да отговори.
	Затворил очи, Джон седеше безмълвен и самовглъбен, здраво стиснал юмруци в скута си. Отец Майкъл усещаше силното му вълнение, но не можеше да чуе ужасяващия вой.


>

E>
	Основна характеристика на една елитна бойна сила е афинитетът към по-силните от самата нея. Привлечена от йерархията на властта, елитната сила закономерно се вписва в нея и покорно служи в името на по-голяма лична изгода. Това е ахилесовата пета на армиите, полициите и бюрокрациите.
@	Жос Юп
E$

	Рупърт Стонър — политикът, натоварен с контрола над Хъдърсфийлдския център за борба с чумата, бе застанал точно под лампата в лабораторията на Юп. Ярката светлина се отразяваше от стъклариите по лабораторната маса до него и изтръгваше червеникави отблясъци от буйната му, песъчлива коса. Стоманеното му изражение бе неразгадаемо.
	Минаваше полунощ, но Юп не знаеше точния час. Докато отговаряше на повикването, той бе оставил часовника си на нощното шкафче. Не му бяха оставили време дори да го погледне. Един здрав морски пехотинец, когото никога не бе виждал, го бе придружил до лабораторията, където го чакаше Стонър. Бяха сами в стаята. Юп се почувства малко неудобно в халата си.
	Когато морският пехотинец излизаше, Стонър му заповяда:
	— Постави охрана и не пускай тук никого.
	— Тъй вярно, сър!
	Юп си помисли, че никак не му харесва надменния поглед в светлосините очи на Стонър. Около тях се въртяха твърде много военни и други подобни, което също не му харесваше, но той пазеше това мнение само за себе си.
	— Какво става? — попита Юп.
	— Вашите изследвания са достигнали критична точка — каза Стонър. — Колко критична?
	_Как е разбрал?_, почуди се Юп и отвърна:
	— Не е ли по-подходящо да се обърнете към Уикъм-Финч или доктор Бекет?
	— Няма ли да ме посъветвате да се обърна към доктор Рукерман? Та нали той съвсем скоро направи пълно проучване на работата в този център?
	_Значи Стонър знае и какво е донесъл Рукерман. Става напечено_, помисли си Юп.
	— Да, Рукерман е добър избор. Къде е той?
	— Ще ми бъде доведен, когато реша да се срещна с него.
	— Но защо мен?
	— Искам да съм сигурен, че ще науча истината. Вашето семейство е по-близко и съответно по-достъпно за нас. Последствията от една лъжа ще бъдат извънредно болезнени за вас.
	Монотонни и безчувствени, тези думи накараха Юп да изтръпне от страх. _Жанин! Момчетата!_ Юп твърде добре знаеше колко съмнителна е тяхната безопасност в Дордонския резерват.
	— Какво открихте?
	— Доближаваме се към точно биохимично описание на чумата — отвърна Юп.
	— Залагате ли живота си за това?
	— Да.
	Юп се втренчи в Стонър, замисляйки се колко подходящ е прякорът му: _Каменния._ Тези очи сякаш бяха от шлифован сапфир.
	— Това означава ли, че можете да възпроизведете чумата?
	— Или… средство против нея.
	— Убедете ме.
	Юп огледа разхвърляната лаборатория. Нямаше нито един стол. Той не би избрал подобно място за такъв разпит — тук твърде много неща говореха за непостоянния му характер.
	— Доста сложно е…
	— Опростете го.
	Юп затършува в джоба на халата за очилата си или за каквото и да е. Войникът не го остави да се облече и сега Юп си спомни, че очилата са до часовника, на нощното шкафче. Беше бос и само тънките чехли отделяха краката му от студения под.
	— Преплетената спирала сама се извива напред и назад — започна Юп. — Например това се наблюдава в гена за ботулинуса или холерния токсин и дори за обикновените ентерични организми…
	— Ентерични? — попита Стонър.
	— Малки организми, които живеят в тънките черва.
	— Искате да кажете, че О’Нийл може да е променил един обикновен организъм в нещо като холера?
	— Да, би могъл… Но не е. Чумата не е обикновен вирусен геном. Без човешка намеса природата не би могла да я създаде. Разбирате ли в какво се състои основния рекомбинантен процес в ДНК?
	— Приемете, че не знам нищо.
	Юп премигна. Досега Стонър би трябвало да е научил доста за рекомбинантния процес. Той сви рамене и продължи:
	— Този процес е нещо като изрязване и залепване, при което основна роля играят ензимите. Изрязва се плазмида с ДНК, в него се вкарва външна ДНК и после той се връща на мястото си. Плазмидът е един вид миниатюрен хромозом, в който е навита спиралата на ДНК. Той се намира в бактерията, заедно с основния й хромозом. При всяко делене на клетката, плазмидът се самокопира в новите, дъщерни клетки.
	— Продължавай.
	Юп отново заговори, но бе прекъснат от някаква бъркотия отвън в коридора. Той разпозна гласа на Уикъм-Финч, после някой друг каза:
	— Напуснете или ще бъдете изведен насилствено.
	Стонър сякаш не забеляза нищо и попита:
	— Как действа на организма този нов генетичен материал?
	— Новата информация позволява на клетката да прави нови неща, но това не е фатално за нея, освен при изключителни обстоятелства.
	— Както при чумата.
	— Точно така. О’Нийл е създал деликатно балансирана група от гени, които навлизат в екологична ниша, която никога не е била заемана от болестотворни организми.
	— Не сте завършили вашето биохимично описание, а вече знаете това?
	— Достигнахме до този извод преди известно време. Чумата блокира не само механизмите, които могат да защитят организма от подобна инвазия, но и жизненоважни ензими, като дава ход на много бърз процес на псевдо-остаряване. Най-страшното е, че тя се „самозаключва“ на заетото от нея място.
	— Онази идея за ципа.
	— Нещо такова.
	Стонър огледа лабораторията. Гадно, разхвърляно място! Точно от такова място е дошла тази отвратителна чума. Той отново погледна Юп. Отдавна го беше преценил като _подъл дребен Жабар_. Те всички лъжеха!
	— Може ли да бъде „откъсната“ от тази самозаключваща се позиция? — попита той.
	— Бихме могли да отговорим на този въпрос едва след като узнаем точната й форма. Засега сме почти сигурни, че това е възможно.
	— Но не сте съвсем сигурни — обвини го Стонър.
	— Мистър Стонър, тези неща представляват върволици от аминокиселини. Всяка от тях завършва с единична верига. Това състояние обикновено не се среща в природата, защото при процеса на възпроизводство те отмират.
	— А защо не отмира чумата?
	Юп въздъхна. Искаше му се Бекет да беше тук. Бил бе много по-добър в тези неща.
	— О’Нийл е създал жива лаборатория, която възпроизвежда неговия патоген. Благодарение на това, той продължава да живее.
	— Може би искате да ми кажете, че не можете да отговорите на моя въпрос, докато не успеете напълно да възпроизведете тази чума?
	— Предупредих ви, че е сложно!
	— А аз ви предупредих да го опростите — отвърна Стонър. Тонът му издаваше смъртоносна заплаха.
	Юп се опита да преглътне, но гърлото му бе пресъхнало. После каза:
	— Генетичната информация за даден протеин, произвеждан от един вид клетки, трябва да се прехвърли в друг вид клетки. Преди О’Нийл мислехме, че можем да променим само някои характеристики чрез рекомбинантния процес. Това далеч не бе достатъчно за създаване на съвършено нова болест като чумата. Смятахме, че можем само да изменяме съществуващи болести. Патогенът на О’Нийл не е просто обикновена модификация на проста аминокиселинна верига. Ензимните, както и другите разделителни процеси са необичайни. Научаваме забележителни неща от О’Нийл. Наистина забележителни… Не мисля, че той е осъзнал — замислено каза Юп след кратка пауза.
	— Какво не е осъзнал?
	— Нашите открития могат да се окажат много по-грандиозни от… възможно е те далеч да надминат последиците от чумата.
	Стонър злокобно погледна Юп и каза:
	— Разбира се, вашето семейство все още е сред живите.
	Внезапно Юп бе разтърсен от въпроса какво ли е отнела чумата на Стонър. Той бързо заговори:
	— Не искам да кажа, че чумата има и добра страна. Просто се опитвам да видя нещата в по-далечна перспектива. Човечеството направи мъчителна крачка. Гигантските последици от тази крачка ще бъдат оценявани занапред.
	— Да не би да смятате, че един ден историята ще гледа на Безумеца като на герой?
	— О, не! Но той изцяло промени схващанията ни за генетиката.
	— Мам…! — сподавено възкликна Стонър.
	Юп не го чу, потънал в мислите си.
	— Пред нас са нови хоризонти. Аз наистина съм удивен.
	— Вие, учените, ме плашите повече от всичко друго! — каза Стонър.
	Този път Юп го чу и се стресна, припомняйки си властта, която Стонър държи в ръцете си.
	— Бих искал да отбележа, сър, че не учените побъркаха О’Нийл. Насилието, рожба на политиката, за нещастие засегна човек, който е достатъчно компетентен… Боже Господи! Каква неподходяща английска дума! Не само компетентен, а необикновено надарен в тази опасна област на науката.
	— Надявам се ще ме осведомите, когато решите да приемете О’Нийл сред августейшите си особи?
	Юп вече бе нащрек и усети подигравателните нотки в гласа на Стонър.
	— Кутията на Пандора е отворена отдавна — каза той. — Няма начин да предотвратим неща като чумата, освен ако не успеем да се справим с политическата лудост, включително с безумния тероризъм, както и с несправедливостите на полицейските държави.
	— Вие нямате и най-малка представа какви са възможностите на правителството за контрол и ограничение — каза Стонър. — Но да оставим това, не съм дошъл да обсъждам политическата философия. Мисля, че тези въпроси не са от вашата компетентност.
	— Мислите, че можете да предотвратите появата на някой О’Нийл чрез… чрез някакъв строг надзор?
	— След малко ще се върнем и на този въпрос — отвърна Стонър. — Какво е точното описание на чумата и как сте го постигнали?
	— То се базира на различни факти и хипотези, някои предоставени от ирландците, а други…
	— Донесени от доктор Рукерман — прекъсна го Стонър.
	— Да, той ни помогна — призна Юп. — Както казах по-рано, преплетената спирала на ДНК се извива напред и назад. Това е изключително интересен процес. Открихме, че формата на субмолекулярните елементи в ДНК може да бъде извлечена точно от тези извивки. Досетихме се, че О’Нийл е разработил нова система за спектрален анализ на продуктите от пиролизата на ДНК.
	— Какво?
	— Той е използвал стереоизомери — леви и десни. Той… той ги е изгорил, наложил е спектралните образи и е извлякъл субмолекулярната форма от… от… То е като да извлечеш от някоя сянка формата на предмета, който я хвърля.
	— Виждате ли, че можете да обяснявате и по-просто, когато живота ви зависи от това — каза Стонър.
	Юп не отговори.
	— Доктор Рукерман е казал на Президента си, че сте на прага на изумителни открития. Уай съгласен ли е с това? — попита Стонър.
	— Доктор Уикъм-Финч?
	Юп се почеса по главата и спря за момент да помисли.
	— Мисля, че той би искал да ни даде зелена улица за проучване на модела на болестта, който създадохме.
	— Но той трябва да вземе под внимание и разработките на други хора?
	— Точно за това. Ние вече използваме половината компютърни мощности.
	— И не можете със сигурност да кажете, дали вашия, как беше, модел на чумата ще се превърне в лекарство против нея?
	Юп само сви рамене, което раздразни Стонър.
	— Вие не знаете? — настоя той.
	— Ще бъдем в състояние да отговорим на този въпрос, след като направим пълно биохимично описание на чумата.
	— Ще ви бъде ли от полза да имате на разположение по-голяма част от този център?
	— Вероятно, но само след като…
	— Направете вашето описание на чумата! Да! Разберете ме, Юп. Вие не ми харесвате. Вие сте от типа хора като онзи, който е предизвикал тази катастрофа. Вие…
	— Сър!
	— Не съм единственият, който предполага, че сте достатъчно откачен да тръгнете по стъпките на О’Нийл. Във всеки случай, вие ще бъдете под зорко наблюдение, така че до това няма да се стигне. Съжалявам, че въобще се нуждаем от вас. Предупреждавам ви да не преувеличавате собствената си ценност.
	_Долен син на Монмартърска проститутка!_ — помисли си Юп, но не каза нищо.
	Лека усмивка заигра по устните на Стонър, но бързо изчезна. Той се завъртя на пета, отиде до вратата и я отвори.
	— Доведете Рукерман — заповяда Стонър.
	Уил Рукерман бе събуден почти като Юп, с тази разлика, че му позволиха да се облече и после го задържаха под стража в складовото помещение срещу лабораторията на Юп.
	Рукерман разбра, че нещо не беше наред, но не можеше да си представи какво. Така или иначе, засиленото присъствие на военни в Хъдърсфийлдския център бе неизбежно. Въпреки студа в малкия склад, Рукерман се потеше обилно — факт, не останал незабелязан от безмълвния пазач.
	Дотук всичко вървеше чудесно! Планът на Велкур да го вкара в Хъдърсфийлд бе проработил и дори Садлър не бе заподозрял истинската причина за това. Само Търкуд бе подушил нещо и бе опитал да отговори в типично негов стил. Рукерман се замисли за пристигането им в Англия.
	Маккрий го погледна ухилено от другата страна на малката пилотска кабина и описа малък кръг над езерото близо до Абърфилди в Шотландия.
	— Сега ще видиш един голям ас в действие — каза той.
	— Не можем ли да намерим летище над…
	— Погледни нагоре — прекъсна го Маккрий, посочвайки изтребителите на Изолационния корпус, които кръжаха високо над тях. — Имаме авария на борда и трябва да се приземим. Ако започнем да обикаляме наоколо в търсене на по-добро място за кацане, те ще се усетят. Хващам се на бас, че имат заповед да открият огън и при най-малкото съмнение, че нещо не е наред.
	— Това езеро изглежда ужасно малко.
	Рукерман се взря в приближаващата водна повърхност. Над езерото се стелеше тънка мъгла.
	— Номерът е да се приземим на най-подходящото място — обясни Маккрий. — Ще се плъзнем по водата, но не прекалено дълго.
	Самолетът леко потрепери от рязкото намаляване на скоростта, плавно се гмурна в долината и полетя ниско над езерото.
	Рукерман се вкопчи в седалката. Този Маккрий ще ги убие! Онези хълмове от другата страна на езерото бяха твърде близко!
	Повече на себе си, отколкото на Рукерман, Маккрий промърмори:
	— Носа малко нагоре — той дръпна щурвала към себе си, — още малко…
	Рукерман с ужас гледаше как хълмовете застрашително надвисваха над тях. Мястото нямаше да стигне! Тъкмо да изкрещи, опашката на самолета докосна водата. Той чу силен плясък, после носът рязко се гмурна във водата. Корпусът на машината се разтърси и металът изскърца пронизително. Едновременно с това Рукерман усети силен тласък напред, но бе задържан от предпазните колани. Дебел пласт вода покри стъклото пред него, скривайки брега от очите му. Нещо стържеше и скрибуцаше под носа на самолета. Водата се стече от стъклото, носът рязко се повдигна и самолетът спря. Рукерман видя пред себе си тънка редица голи дървета, а зад тях ливада, на която кротко пасеше стадо овце.
	— Яхууууууу! — радостно изкрещя Маккрий. После каза още нещо, но то бе заглушено от рева на трите изтребителя, които профучаха ниско над тях.
	За миг Рукерман оглуша от силния шум. След малко се почувства по-добре и чу зад себе си задавен кикот.
	— Виж, виж това! — настоя Маккрий. — Носът е на сушата! Маккрий дръпна и извади една триъгълна част от прозореца до себе си — аварийния изход на кабината — и разкопча коланите. После се изправи на седалката и мушна глава в отвора, оглеждайки наоколо.
	— Давай да изчезваме оттук — рече той, измъкна се навън и след като се плъзна по борда на самолета, стъпи на чакълестия бряг, осеян тук-там с остри тръстикови стъбла. Рукерман се показа през аварийния изход.
	— Ами чантите ни? — попита той.
	— Бомбата може да е в тях — поклати глава Маккрий. — По-добре да изчакаме на безопасно разстояние.
	Рукерман се намръщи. Май нямаше никаква бомба! Това младо копеле просто искаше да се изфука. Той се дръпна назад и тръгна да си проправя път към задната част на самолета, газейки във вода до глезените. Измъкна чантата си, заедно с тази на Маккрий, привързана на съседната седалка, върна се до аварийния изход и подхвърли двете чанти на Маккрий.
	— Идвай! — извика Маккрий. — Да се махаме!
	Бавно, с подчертано пренебрежение Рукерман слезе по същия път, вдигна чантата си и последва пилота нагоре по каменистия бряг.
	— Това беше глупава, безмозъчна постъпка! — каза Рукерман. — Нямаше никаква…
	Прекъсна го силна експлозия. Двамата инстинктивно се обърнаха. Назъбена линия от разкривен метал близо до корпуса отбелязваше мястото, където бе откъснато лявото крило. Останките от него стърчаха от тръстиката шест метра по-нататък.
	— Едно нещо не можеш да му отречеш на Търкуд — каза Маккрий. — Много е добър.
	Рукерман ужасено се бе вторачил в самолета със зинала уста. Господи! Ами ако това бе станало във въздуха? Той все още не можеше да помръдне, когато един „Ланд Роувър“ избръмча на хълма над тях и се засили надолу към езерото.
	— Имаме си гости — каза Маккрий.
	Докато гледаше втренчено въоръжения пазач в малкия склад срещу лабораторията на Юп, Рукерман се замисли за съдбата на нещастния Маккрий.
	— Не предлагаме неделни разходки — бе казал районния командир, докато уреждаше транспортирането на Рукерман до Хъдърсфийлд. Горкият Маккрий, натикаха го в някакъв „Център за престой на чужденци“.
	Някой потропа на вратата на склада. Пазачът на Рукерман отвори. Отвън се чу: „Доведете го.“
	Рукерман се озова лице в лице с Юп. Стонър ги огледа така, сякаш току-що ги бяха остъргали заедно с тинестата слуз от някой влажен преобърнат камък. Рукерман бе видял Стонър на една от последните му редовни инспекции и сега побърза да използва случая, за да се оплаче пред някой Властимеющ.
	— Какво означава всичко това? — гневно запита той. — Давате ли си сметка кой съм аз?
	— Вие сте шпионин — отвърна Стонър. — Обичайната ни практика е да разстрелваме шпионите — продължи той, поглеждайки към Юп. — Този жабар току-що ми разказа една интересна история, а сега ще си затваря устата, докато вие ми отговорите на няколко въпроса.
	_Ама че работа!_ — помисли си Рукерман. Е, президентът го бе предупредил, че в Хъдърсфийлд може да разчита само на себе си. Правителството на Съединените Щати не може да го защити официално.
	— Намирам последния ви доклад до президента Велкур за крайно интересен — каза Стонър. — Бекет и неговия екип са на път да разкрият удивителни неща. Какви по-точно?
	— Те са много близо до пълното описание на чумата — отвърна Рукерман и след като си прочисти гърлото продължи: — Преди малко ме нарекохте шпионин. Всичко, което направих…
	— Бе наблюдавано отблизо — прекъсна го Стонър. — _Удивителни неща_ означава ли лекарство против чумата?
	— Как бихме могли да отговорим, преди да имаме пълната картина? — попита Рукерман.
	Юп кимна.
	— Ти не се меси, жабар — предупреди Стонър.
	Но Рукерман вече бе напипал следата, от която се нуждаеше. Юп не беше изплюл камъчето, не и пред това лайно!
	— Вашите виждания едва ли ни помагат много — каза Рукерман. — Имаме големи основания да смятаме, че бихме могли да създадем… лекарство, но вие…
	— Но вие сте използвали думата _удивителни_.
	— Президентът е нетърпелив — оправда се Рукерман. — Аз съм достатъчно информиран, за да предположа, че ще успеем. Но като учен не мога просто така да ви заявя, че със сигурност ще можем да неутрализираме чумата. Единственото, в което засега съм уверен е, че много скоро ще имаме цялостното й описание.
	— Колко скоро?
	Рукерман хвърли поглед към Юп, сякаш искаше да каже „Това е прекалено много“. Юп само сви рамене.
	— Седмици, може би — въздъхна Рукерман. — А може би няколко дни. Мъчим се да проследим изключително сложен организъм, нещо, което няма прецедент. Нещо съвсем ново, създадено от човек.
	— Казали сте на вашия президент, че сте дали на Юп „цялостно описание“. На какво?
	— Донесох със себе си нов софтуерен продукт, една компютърна изследователска програма, която чувствително ускори нашите усилия. Президентът знаеше, че тя е с мен.
	— Защо не ни уведомихте незабавно?
	— Не мислех, че ще схванете за какво става дума — отвърна Рукерман. — Беше ми дадено да разбера, че единствено екипа на Бекет може ефективно да използва програмата.
	— Дадено да разберете? От кого?
	— От самия Бекет и другите около него!
	— И от докладите на вашите шпиони — обвинително излая Стонър.
	— Мистър Стонър, изследователската програма е в компютърната система на Хъдърсфийлд и всеки има достъп до нея. Ако имате желания да я проучите — моля!
	Стонър се втренчи в него. Гадно копеле е тоя Рукерман! Много добре знаеше, че проучването на компютърната програма не е във възможностите му! Стонър навъсено отиде до вратата и я отвори.
	— Поканете генерал Шайлс — извика той и изчака до отворената врата.
	В стаята пристъпи бригаден генерал в превъзходно ушита бойна униформа и отсечено кимна на Стонър. Шайлс бе висок и слаб, с монокъл на дясното око и офицерски бастун под лявата мишница. Върху обветреното му лице царстваше закривен орлов нос, надвиснал над тънки устни и квадратна брадичка. Очите му бяха бледо сини; дясното излъчваше стъклен блясък зад монокъла.
	— Предполагам чухте целия разговор, генерале? — осведоми се Стонър.
	— Точно така, сър — рязко потвърди Шайлс.
	— Трябва незабавно да се върна в базата — каза Стонър. — Оставям на вас да изложите условията на всички тук. Предлагам да започнете с жабаря и неговото приятелче, шпионина.
	— Много добре, сър.
	Стонър злокобно изгледа Юп и Рукерман, но не каза нищо и напусна стаята. Отвън се протегна ръка в униформа и затвори вратата.
	— Цялата ми бригада плюс досегашната охрана е заела позиции около това заведение — заяви Шайлс без да поглежда към двамата. — Напускането на територията на центъра се забранява. Никакви отскачания до селската кръчма. Комуникациите с външния свят ще се осъществяват изключително и само с моето лично разрешение. Разбрахте ли ме?
	— Сър — започна Юп, — мисля, че мога…
	Рукерман запуши устата му с длан и отрицателно поклати глава. Шайлс го изгледа учудено. Рукерман взе бележник и молив от лабораторната маса, надраска няколко думи и подаде бележника на Шайлс.
	_Време е да подадем захарчето_, помисли си Рукерман, _С този няма да излезем на глава._
	Шайлс го огледа преценяващо и после прочете бележката. Монокълът му падна. Той го върна на мястото му, намери молива и написа отдолу: „Как е възможно?“
	Рукерман обърна на следващата страница и написа: „Това е безспорният извод, който можем да направим от нашето откритие.“
	Шайлс хвърли поглед към вратата, от която излезе Стонър, после пак погледна Рукерман.
	Рукерман поклати глава, взе бележника и написа: „Той носи смърт, а ние — живот.“
	Генерал Шайлс откъсна изписаните странички и ги напъха в джоба си. После замислено се потупа с бастуна по бедрото. Рукерман виждаше как се оформя решението му. Захарчето си го биваше. Дълъг, дълъг живот и идеално здраве. А и Шайлс бе човек, който вярва на учените. Та нали те му дадоха атомната бомба и ракетите? Той много добре знае, че този залог си струва играта и ще иска той да я контролира.
	— По дяволите! — каза Шайлс. — Излиза, че са оставили златното яйце под мое разпореждане!
	— Спомнете си какво става, когато стопанинът убива гъската — каза Юп.
	— Доста си умен за жабар — рече Шайлс. — Само не забравяй, че сега аз съм стопанинът.
	— Позволявам си да мисля, че ще заложите на дискретността — намеси се Рукерман.
	— Да, наистина — каза Шайлс. — Сега ви оставям при вашата наука. Вярвам, ще разясните на колегите си новите правила? Оставете Уикъм-Финч на мен.
	Рукерман предупредително размаха пръст.
	— Да, съвсем вярно — каза Шайлс. — Колкото по-малко хора знаят, толкова по-добре.
	Той се завъртя на пета, стремително се отправи към вратата и след миг двамата бяха сами. Юп чу рязко изтракване на токове и се представи как войникът енергично отдава чест. Англичаните бяха много добри в отдаването на чест.
	— Можеше да бъде и по-зле — каза Рукерман.
	Юп кимна в знак на съгласие. Рукерман бе прав да му запуши устата. Тук и стените имаха уши. Идеята да осветли Шайлс за ситуацията също бе правилна. Тук се криеше огромна власт. Шайлс приличаше на човек, който обича властта — колкото по-голяма, толкова по-добре.
	— Уикъм-Финч се отърва. Сега ние сме на топа на устата — каза Рукерман.


>

E>
	Може би най-голямото ни престъпление бе, че се отдадохме на насилническия фанатизъм. Заслепени от него, ние заглушихме гласа на разума. Унищожихме умерените, това направихме ние. И вижте какво ни донесе това!
@	Финтън Крейг Дохъни
E$

	Още с пристигането в Килалой Джон не хареса Ейдриън Пиърд. Застанал пред ярко осветения вход да посрещне новодошлите, той приличаше на карикатурен образ на едър феодал с мургавото си лице и широкия костюм от зелен туид.
	Лабораторията се забелязваше в сгъстяващия се мрак още от хълмовете, по които се спусна бронираната кола. Шофьорът обясни, че тя всъщност не се намира в Килалой, а малко по на север. Нарочно била кръстена със същото име като селището, за да не се знае точното й местоположение и това не трябвало да се разгласява. Лабораторията се помещаваше в масивна каменна сграда, някогашен замък. Сивкавата каменна грамада сякаш бе прорасла в подножието на хълма и приличаше на уродлив израстък, пуснал няколко пипала към близкото езеро.
	— Мислите, че въобще не си е на мястото — каза шофьорът.
	— Всички мислят така, но вътре е по-добре — оттам не можете да я видите.
	— Добре дошли в Килалойската лаборатория — каза Пиърд след като се представи. Ръката му бе суха, ръкостискането — небрежно. — Вашата слава ви изпревари, доктор О’Донъл. Всички сме развълнувани.
	Джон се ядоса. Дохъни бе изпълнил заканата си да превърне Джон О’Донъл в мит! Нарочен човек придружи отец Майкъл и момчето до „другото крило“. Преди да тръгне, свещеникът избягна погледа на Джон. След изповедта му отец Майкъл мълчаливо се бе дистанцирал. Воят на скрития О’Нийл бе престанал и Джон се чувстваше някак по-спокоен. Изповедта бе помогнала. Дори душевният смут, обзел го след това, бе потънал някъде в дълбините на съзнанието му. Сега Джон жадуваше за храна, почивка и време за размисъл.
	— Планирали сме кратко съвещание на ръководния състав — каза Пиърд. — Надяваме се, че ще се присъедините към нас. Времето лети.
	Джон учудено премигна, но гневът му бе погълнат от умората.
	Пиърд си помисли, че човекът изглежда уморен и объркан, но Дохъни бе категоричен — не трябва да му оставят време да се осъзнае. _Дръжте го в напрежение._ И все пак… _това_ ли беше О’Нийл?
	От езерото се носеше мирис на влага и плесен, примесен с този на изгорели газове от отдалечаващите се бронирани коли. Джон с облекчение последва Пиърд през масивната двойна врата. Домакинът през цялото време се мъчеше да поддържа оживен разговор. Двамата навлязоха в дълъг, просторен коридор с много врати от двете страни. Някои бяха отворени и през тях се виждаха хора, заети с най-различни дейности край компютърни терминали, центрофуги; чуваше се съскането на парата в някакъв стерилизатор. В една от стаите Джон забеляза синя лазерна светлина. Общото впечатление бе, че тук кипи усилен, добронамерен, но общо взето безсмислен труд. Цареше суетня, сред която усилено се изучаваха микроскопски проби, разглеждаха се резултати от тестове, имаше дори електронен микроскоп. Зад една врата бръмчеше мощен електродвигател.
	Коридорът завършваше с вито стълбище. По него те стигнаха на горния етаж. Пиърд отвори една тежка дъбова врата и покани Джон в библиотеката. Едната стена бе запълнена с дълга редица стари портрети. Под тях имаше библиотечни шкафове с купища книги и една стълбичка на колелца. В средата на широкото помещение бе разположена масивна маса със столове около нея. В дъното имаше малка камина от италиански мрамор с издълбани ангелчета. Стаята бе пропита с тежката миризма на тютюн и стари книги. Джон бе представен на поне десет души. Изгуби броя им след третия. Повечето носеха сака от туид или пуловери, един-двама бяха по жилетки. Там беше Джим еди-кой си, доктор Балфор „за когото сигурно сте чували“ и други, които Джон не запомни. Когато Джон се здрависа и с последния, отнякъде изтикаха черна дъска на колелца и я разположиха край камината.
	С вежлив жест Пиърд посочи дъската. Хората му се бяха представили добре. Естествено, той им бе дал нужните разяснения. Погледите им издаваха само нетърпение и любопитство.
	Всички заеха местата си и Джон обърна поглед към дъската. Беше идеално изтрита, нямаше дори следа от предишните надписи. Тъмна, гола повърхност. Какво трябваше да направи? Изведнъж си спомни какво бе обещал на отец Майкъл. Дали ще се пробуди О’Нийл?
	— Дохъни казва, че имате забележителен, принципно нов подход към чумата — подкани го Пиърд.
	Джон вдигна тебешира. О’Нийл не се противопостави. _Ръката е удивително нещо_, помисли си Джон, докато наблюдаваше как ръката му се задвижи сама. Тялото му бе заживяло друг живот. Той се обърна към Пиърд и останалите със спокойна усмивка и енергично заговори:
	— Убеден съм всички сте съгласни, че за инжектиране на нуклеиновата киселина в клетките на тази нова бактерия е използван специален вирус. Приемам, че никой тук не се нуждае от подробно разясняване на този подход.
	Няколко души сухо се засмяха.
	За момент Джон отмести поглед от дъската, сякаш да събере мислите си. Очите му се спряха върху камината и портрета над нея. От картината го гледаше денди от Елизабетинската епоха с жестоки очи и лице на хищна птица, облечен в стегнато тъмно сако, с ръкавели и дантелена яка.
	— Синтетичната наследствена информация е била вкарана в ДНК на вируса — каза Джон, прехвърляйки тебешира от едната в другата си ръка.
	Колко съсредоточено слушаха, как внимателно ловяха всяка дума!
	— Този фаг трябва да има още една обезателна характеристика — продължи Джон. — Тя се състои в това, че вирусът, който паразитира върху новата бактерия трябва да има ДНК, завършваща с единична верига — една непълна спирала, чиято цел е да се „заключи“ в рецепторната ДНК. Това е допълнителна информация, която се вкарва в приемника. Смятам, че синтетичната ДНК въздейства на вирусната ДНК по начин, който предизвиква вируса да я възпроизведе в желаната форма.
	Какво удивително нещо е собственият му глас, помисли си Джон. Почти напълно независим от него, равномерен, информиращ. Учените глави около масата одобрително се поклащаха.
	— А не е ли възможно този фаг да е създаден с повече от една свободна верига? — попита Джон. — Някои човешки клетки имат рецептори за тестостерона, например. Жените имат естрогенни рецептори. Съществуват и много други подобни рецептори. Освен това би трябвало да има структура, която определя дали плода ще бъде мъжки или женски. Подреждането би било различно за двата пола. Нуклеиновата киселина, която направлява образуването на протеините би трябвало да ги оформя, насочвайки веществата в дадена „заключена“ позиция.
	Той се обърна към дъската. Ръката му сама изписа серия от трибуквени комбинации:
M>	center
	УЦУ-УЦЦ-УЦА-УЦГ
	ГГУ-ГГГ-ГГА-ГГГ
	ГЦУ-ГЦЦ-ГЦА-ЩГ
M$
	Той наблюдаваше ръката си, докато тя изписваше пет редички тройни серии, означавайки всяка от тях със специален индекс.
	Вляво от Джон един мъж със син, ръчно изплетен пуловер посочи към дъската с димящата си лула и каза: — Но сериите са недовършени!
	— Сега ще напиша и останалото — отвърна Джон. — Искам да ги схващате в групи по пет. Да, съгласен съм с вас, че редът е важен, но групирането по пет е основното тук. Предавателният код е разделен на групи по пет, а разпределението отговаря на възможните химични връзки с рецепторите.
	— Тези, за които предположихте, че определят пола? — попита мъжът с лулата.
	— Да. Представете си камшичетата, влакната на единичната верига, които се протягат и се свързват с живите рецептори. Една, да я наречем петорна връзка, която е възможна само с тези рецептори. Когато тя се осъществи, повече не може да бъде разрушена.
	Втренчени в Джон, хората на Пиърд придърпаха столовете си по-близо.
	— Но защо пет? — попита някой.
	— Всяка от тези четворни серии — Джон посочи дъската — има отворен край, пети сегмент, който може да бъде разположен където ви е угодно. Просто трябва да го оформите така, че да пасне.
	— Милостиви Боже! — възкликна мъжът с лулата и погледна Джон със страхопочитание. — Жизненият процес се прекъсва! Как се натъкнахте на това?
	— Това е най-простата възможна форма.
	— И като се знаят симптомите на чумата… — предположи Пиърд.
	— Как определихте допълнителните групи? — чу се друг глас.
	— Единствената химична разлика между ДНК и РНК е в четвъртата база. Тимин за едната и урацил за втората — обясни Джон. — Различната последователност може са определи като се използват стереоизомерите. Различните форми на ДНК-спиралите ще ни разкрият субмолекулярните форми вътре в тях.
	— Искате да кажете, че фундаменталния модел на Крик* не е верен? — попита Пиърд.
	[* _Франсис Крик_ — английски генетик и биофизик, създал през 1953 г., заедно с Уотсън и Уилкинсън модела на пространствената структура на ДНК, за което през 1962 г. тримата получават Нобелова награда. — Б.пр.]
	Джон кимна. Все пак мозъкът на Пиърд работеше бързо. Очевидно той вече обмисляше възможните изводи от чутото.
	Отвсякъде заваляха въпроси.
	— Ами пептидните връзки?… Но да!… Карбоксилната и аминогрупата… Няма ли да се разпадне такъв фаг?
	Пиърд скочи на крака и помоли за тишина.
	— Трябва да има обратна връзка от цитоплазмата — каза Джон. — Точно както предполага доктор Пиърд.
	Джон остави тебешира и прокара ръка по челото си, затваряйки очи. Главата го болеше, раменете му потръпваха от умората.
	Пиърд докосна ръката му.
	— Сигурно сте уморен от дългото пътуване? Имате нужда от храна и сън.
	Джон кимна.
	— Съвпада, дяволите да го вземат! — каза някой. — Наистина има смисъл.
	— Ще се съберем отново утре, след като доктор О’Донъл си почине — обяви Пиърд.
	Джон се остави в ръцете на Пиърд, който го изведе от библиотеката. Развълнуваните гласове се чуваха чак отвън. Дали Дохъни нямаше да се окаже прав? Само вдъхновение ли бе нужно? Но той им даде точна информация. Това бе неговото изкупление.
	Пиърд го въведе в ярко осветена кухня, където старец с бяла престилка му даде сандвичи и мляко. После го заведе в малка стая с баня. Единственият прозорец гледаше към езерото, окъпано в лунна светлина. Джон чу как вратата зад него се затвори и резето щракна. Натисна бравата. Заключено. Изгаси лампата и се върна до прозореца. До езерото имаше пасбище за добитъка, оградено с каменна ограда, а зад него — мочурище с висока тръстика.
	_Аз съм затворник_, помисли си той. _Навярно по заповед на Дохъни?_
	Напълно изтощен, той се взираше в мочурливата местност, огряна от лунна светлина. Какво значение имаше дали е затворник или не? Тази луна, помисли си той, някога дарявала влюбените с ефирните си лъчи, сега изгряваше над бездушна пустош, отдавна забравила какво е любов. В съзнанието му проблясваха различни случки и моменти от дългото пътуване до тук. Един безкраен път във вечния полумрак на безвремието.
	Откак бе секнал воят на О’Нийл, той се чувстваше като избавен от тежко бреме. Спомни си за останките от праисторическо укрепление, които бе забелязал една вечер на фона на величествен залез, докато бронираната кола се друсаше по неравния път. Някога там е кипял живот, помисли си той, от който бяха останали само безмълвни руини. Същото можеше да сполети и пътниците в бронираната кола — щяха да се превърнат в купчина кости сред ръждясалия метал. Това последно пътуване бе съвсем различно от дългото бродене пеша в началото.
	Инстинктивно бе привикнал към постоянните спорове с Херити. Тогава перяха дрехите си в реките, разкопаваха тайни складове за храна, убиваха крави и диви прасета. Каква прекрасна земя! Джон си спомняше поточетата, които се виеха из тръстиките и ги поклащаха в извечния ритъм — нагоре, надолу, пак нагоре… Движението напомняше техните стъпки. И това усещане за свобода. Да, именно свобода: носеха на гърба си всичко, което притежаваха. Усещането бе странно и непознато — свободен, заедно с Херити, свещеника и момчето, той изживяваше нещо, познато може би само на древните номадски племена, съставени от хора, коне и шатри. Тази свобода е била нарушена чак с появата на воловете и каруците. Джон си помисли, че би искал да сподели тези мисли с Ганън.
	_Взехме само необходимото за чергарски живот…_
	От прозореца на тъмната стая Джон усети някакво движение долу, край окъпаното в лунна светлина езеро. Откъм сенките зад развалините на някогашните укрепления на замъка се появи тъмна фигура. Джон позна отец Майкъл по походката. Движейки се безцелно, той премина по края на павирания двор и навлезе в ливадата край езерото. Джон си спомни какво бе обещал на отец Майкъл — да помогне за откриване на лекарство срещу чумата. Той се отдръпна от прозореца, светна лампата и се приготви за лягане. Да им помогне… Да, ще трябва да го стори.
	Отец Майкъл забеляза светлината и успя да зърне фигурата на Джон. После светлината угасна.
	Изповедта на Джон предизвикаше у него смесени чувства; под тежестта на ужасното бреме отецът се чувстваше объркан и празен. Това му напомняше за раздялата с друг период от живота му — годините прекарани като духовен наставник в Католическото училище в Дъблин. Тази сутрин, от бронираната кола той бе видял сградата на училището — празна, запусната и тъжна. Гранитна руина с вътрешност изпепелена от пламъците.
	Най-много му липсваха момчетата и момичетата, които шумно излитаха от вратите на училището, за да се насладят на свободните мигове след часовете, преди да се приберат вкъщи. Щом затвореше очи, отец Майкъл се връщаше към онези дни, чуваше възбудените крясъци на децата, виждаше веселите, зачервени лица.
	Отец Майкъл погледна към тъмния прозорец на Джон и си спомни какво въздействие оказа безмълвното момче върху този нещастник. Хлапакът бе добър избор за злонамерения план на Дохъни. Той олицетворяваше съдбата на малкото момчета, останали в нещастната Ирландия. Нямаше и помен от тяхната жизненост. Може би не вдигаха толкова врява, защото вече нямаше момичета? Светът навярно бе лишен завинаги от сладкото щастие, породено от тази радостна детска глъчка. Не само момчетата се бяха превърнали в спомен като каменната фасада на дъблинското училище; всички оцелели бяха надянали безизразна маска, зад която криеха мъката си.
	Изповедта на Джон няма да промени нищо, реши отец Майкъл, освен ако не го накара да поправи поне малко ужасното зло, което бе сторил.
	_Ами ако няма лек за чумата?_
	Отец Майкъл се почувства предаден от собствените си мисли. Каква безпринципна и недостойна мисъл! Господ не би позволил това! Ето още един пример, че старите норми бяха изчезнали, бяха заличени от деянието на един-единствен човек. Крепката вяра на отец Майкъл бе разколебана.
	_Принципи!_
	Дума, подобна на отговорност. Такива думи приличаха на лъскави опаковки, които по-скоро скриваха същността на стоката. Всъщност те се използваха като синоними за съвсем различни неща. Вярата бе заменена от лъжливата маска на Принципите.
	_Вяра._
	Просто дума, извадена от торбичка с късмети; дума като онези по табелките, които се продаваха в евтините магазинчета: _Не газете тревата_ или _Вход забранен_ или _Служебен вход_.
	Отец Майкъл зарови лице в дланите си.
	_Господи, какво направихме?_
	Завинаги бяха унищожили чистотата и невинността. Той си даваше сметка, че преди трагедията дори Джон Роу О’Нийл е бил чист и непорочен. Не напълно, разбира се, защото още тогава той е посягал към забранения плод, като чирак на велик магьосник, който се опитва да призове могъщи сили в отсъствието на господаря си. Нима Господ не е съзрял това? Или пък такава е бил Божият промисъл? Но изгубената чистота не може никога да се възвърне. Това бе най-страшното. Непорочността се губи само веднъж.
	Отец Майкъл коленичи на влажната трева под прозореца на Джон и започна да се моли на глас:
	— Господи, върни ни това, което загубихме!
	Пиърд, който се завръщаше в стаята си след разговор с Дохъни, чу гласа откъм езерото и, скрит в сянката на сградите, се вгледа в коленичилата фигура. На ярката лунна светлина той разпозна отец Фланъри. Още не му бяха казали за малката брачна церемония, която го очакваше. Пиърд се зачуди дали да не повдигне въпроса още сега, но свещеникът явно се молеше, а ученият бе от тези, за които молитвата е нещо много лично, което не може да бъде споделено с друг. Когато ходеше на църква, той се молеше шепнешком, притеснен от присъствието на други хора около себе си.
	_Ще почакам до сутринта_, реши Пиърд и забърза към стаята си, замислен за интригуващия разговор с Дохъни. Той бе пристигнал в Килалой по най-краткия път, придружен от група мотоциклетисти. Пиърд го завари до телефона, по средата на някакъв странен еднопосочен разговор с Уикъм-Финч. Очевидно англичанинът предимно слушаше. Щом го видя, Дохъни му надраска бележка: „Нещо става там. Някой ни подслушва и Уай е притеснен.“
	— Уай, уверявам те, че този човек се промени пред очите ни.
	Докато говореше в слушалката, Дохъни посочи монитора зад Пиърд. На него вървеше записа от изказването на Джон в библиотеката. По устните на Дохъни Пиърд прочете: „Гледах го.“
	Пиърд кимна.
	Явно Уикъм-Финч изрази несъгласие, защото Дохъни се намръщи.
	— Шофьорът ги е наблюдавал в огледалото — настоя Дохъни. — Свещеникът е чул изповедта му. Не знам какво е казал, но отец Майкъл е бил напълно съкрушен.
	Дохъни с жест покани Пиърд да седне на стола срещу него. Пиърд се подчини, питайки се защо Дохъни рискува да сподели тази информация с англичанина. Това бе твърде опасно. Всеки можеше да ги подслушва.
	— Да, пет — каза Дохъни. — Той твърди, че базовите серии се делят на четири.
	Той изслуша репликата на Уикъм-Финч, после отвърна:
	— Какво толкова чудно има? Чухме го направо от извора. Но защо да ни мами? При всички случаи това е просто и гениално: пет единични продължения на двойната спирала и всички те идеално пасват на рецепторите. Наистина елегантно. Повярвай ми, Уай, човекът обясни всичко. Личеше си, че знае за какво става дума.
	_Когато говори с Уикъм-Финч, Дохъни звучи като англичанин_, помисли си Пиърд. _Толкова настояваше за тясно сътрудничество с тях! Наистина ми мирише на измяна._
	Известно време Дохъни слушаше, взирайки се в тавана. После каза:
	— Да, последствията са просто невъобразими. Ще ти се обадя по-късно, Уай — каза той и затвори телефона, поглеждайки към Пиърд. — Ейдриън, всъщност даваш ли си сметка какъв тигър сме хванали за опашката?
	— Какво искаш да кажеш?
	— Мислил ли си докъде ще ни доведат тези открития?
	— Ще възстановим нормалния живот — отвърна Пиърд.
	Дохъни присви очи и се втренчи в сенките зад Пиърд.
	— Да го възстановим? О, не, Ейдриън. Хъмпти Дъмпти е счупен непоправимо. Каквото и да възстановим, то няма да бъде стария ни свят. Него вече го няма. Забрави го.
	— Две, най-много три поколения — каза Пиърд.
	— Не говори глупости, Ейдриън! — гневно каза Дохъни. — Знанието винаги е било сила, а днес — повече от всякога. Ако не сме внимателни, можем да създадем такъв свят, в сравнение с който днешните чумави времена ще изглеждат като коледен карнавал.
	Пиърд премигна. Какво искаше да каже той? Известно време жените няма да достигат, това е сигурно. Но ако победят чумата, ще могат да се справят и с много други болести. Бъдещето на човечеството ще бъде по-светло от всякога.
	— Бих поспал малко — каза Дохъни. — Погрижихте ли се за скъпия ни гост?
	— Заключен е в стаята си. Поставил съм и пазач.
	— Ако попита защо, кажете му, че аз съм заповядал — каза Дохъни. — Предполагам пазача не се набива много на очи?
	— Всичко е в рамките на нормалното. Цивилен е и има оправдание за присъствието си нощем по коридорите.
	— Ще наложим някои ограничения на придвижването му през деня — каза Дохъни. — Въобще не трябва да припарва до изолатора с Кейт и Стивън. Ще се наложи да прикрепим някой към него. Не трябва да го изпускаме от очи. Ще му кажем, че не е в безопасност извън района на лабораторията. Той ще разбере.
	— Ами свещеника и момчето?
	— За тях няма да има ограничения. Искам той често да се натъква на тях. Тук ли е стария Мун?
	Пиърд погледна часовника си и отвърна:
	— В момента обикаля жилищните помещения.
	— Кажи му утре да инсталира камера в стаята на О’Нийл.
	— Сигурен ли си, че той е О’Нийл?
	— Сто процента.
	— Ще стане подозрителен, ако разбере, че го наблюдаваме.
	— Мун си знае работата. Кажи му да записва всичко и всеки ден да ми носи касетите.
	— Ще останеш ли?
	— Да, оставам. И с топ не можеш да ме помръднеш от тук.
	Пиърд сви устни. Такова развитие на нещата не му харесваше. Той обичаше да има пълна власт над малката си империя, а сега трябваше да я разделя с Дохъни.
	— Не искам повече издънки като глупостите на Кевин О’Донъл — каза Дохъни. — Ако се провалим, поемам цялата отговорност и при това положение заповедите ми ще се изпълняват безпрекословно. Искам да контролирам нещата отблизо.
	Пиърд кимна. Очакваше това, а и при провал Дохъни можеше да се сърди само на себе си.
	— В същата стая ли съм настанен?
	— Да.
	— Тогава да лягаме — предложи Дохъни. — Денят ще бъде тежък.
	— Трябва да прегледам списъка с доставките — каза Пиърд. Дохъни разтегна устните си в нещо като усмивка.
	— Добре тогава — каза той и излезе.
	Пиърд изчака няколко минути, после вдигна телефона и поиска разговор с Дъблин. Когато от другата страна вдигнаха, той се представи и каза:
	— Мисля, че сгащихме Дохъни.


>

E>
	Преди тази чума ние не си давахме сметка как технологиите и развитието на науката неимоверно ускоряват както успехите, така и бедите.
@	Самюъл В. Велкур
E$

	В момента Халс Андерс Берген въобще не се чувстваше като влиятелния генерален секретар на Обединените нации. Той ядно затръшна вратата на кабинета си, отиде до бюрото и се подпря със стиснати юмруци върху него.
	Така повече не може, помисли си той.
	Навън мъгливият пролетен ден си отиваше. Както винаги по това време, нюйоркчани бързаха да се приберат по домовете си преди падането на мрака. Откакто Берген се помнеше, в този час улиците бяха претъпкани с хора и коли. Шумът от уличния трафик стигаше дори до тези високи етажи. В Ню Йорк винаги е много шумно привечер, помисли си той.
	Движението по коридорите на сградата също не бе стихнало. В момента ООН представляваше странна амалгама от доклади и клюки. Китайците от Кангша не отричаха, че всеки момент ще излязат с важно медицинско съобщение. Тази сутрин великолепния нов екип в бразилския Израел внимателно даде да се разбере, че е разработил криогенна техника, която поддържа живота на заразен женски организъм за неограничен период от време. Швейцарците докладват за „променлив успех“ в работата по опасния химиотерапевтичен подход към чумата.
	Да, израелците и швейцарците са специалисти в разработването на блестящи нестандартни методи, помисли си Берген. По това си приличат — когато се наложи стягат редиците и залагат на собствените си неимоверни възможности.
	А какво става в Хъдърсфийлд?
	Берген се изправи и разтърка дланите си. Имаше лош навик да стиска юмруци, когато е разтревожен.
	Не му стигаше станалото тази сутрин във Филаделфия, ами сега и англичаните обявиха, че прекъсват всички, освен най-важните си, комуникации с външния свят. Това го притесняваше. Той заобиколи бюрото и се разположи в удобния си президентски стол.
	Ню Йорк бързо бе свикнал с новите условия — пропусквателни пунктове през няколко пресечки, скенери за идентификация, надзиратели във всяка сграда, които трябваше визуално да познават всеки обитател. Как бързо нечуваното стана навик!
	Хората вече не се събираха, помисли си Берген. Жалко. Едно хубаво, старомодно парти щеше да му дойде добре. Щеше да се отпусне, да освободи мозъка си от проблемите и най-вече от последния, който чакаше неговото незабавно решение.
	Има твърде много неизвестни, мислеше си той. Защо изпратиха Рукерман в Англия? Дори за секунда Берген не повярва на версията, че съветникът на Президента на Съединените щати случайно се е заразил. Велкур замисляше нещо. Доста хитър се оказа този Велкур. Я колко сръчно се метна на папската колесница, изказвайки се срещу „необузданата наука“. Естествено това виждане ще бъде преразгледано в светлината на последните събития във Филаделфия.
	Експлозия на главен газопровод, последвана от страхотен пожар. Папата и девет кардинали са мъртви. Нещастен случай? Берген не смяташе така. Някой е помогнал. Чуваха се твърде много гласове, че това било божие наказание, задето папата се опълчил срещу учените. Напротив, било е внимателно планирано убийство, осъществено от професионалист с почти неограничени възможности. Дали Велкур стоеше зад него?
	Улиците бяха опасно място за подобни игрички, както с ужас бяха установили руснаците. Накарай хората да се съберат в тълпа, и многокракото чудовище ще се обърне срещу самия теб. Накарай хората да свикнат да разпространяват слухове, и слуховете ще заживеят самостоятелен живот. По улиците в целия свят се ширеха фалшиви слухове, придружени от „чудодейните лекарства“ на шарлатаните. По следите им отправяха специални екипи, които трябваше да се справят с разпространителите им… или — не дай си боже! — да открият, че са достоверни.
	_Бани с оцет. Мили боже!_
	Нямаше съмнение, че чумата мутира и се разпространява по животните, било питомни или диви. В частен разговор Велкур му бе казал, че вече взимат мерки за запазване на някои ключови видове — едър рогат добитък, свине, кучета, домашни котки. Другите държави със сигурност вече предприемаха подобни мерки. Тази информация вече вървеше по „неофициалните канали“ на ООН и до няколко часа неминуемо щеше да стане обществено достояние.
	_Какво да направим? Трябва ли да отпишем всички диви животни?_
	Африка вече бе загубена. Нямаше никаква надежда. Няколко индийски слона може и да оцелеят, но под покрива на Берлинската зоологическа градина, която не бе засегната, благодарение на „Железния обръч“ — съветската буферна зона. „Железният обръч“ бе приветстван като „изключително самопожертвователна интервенция“. Берген поклати глава. Само преди няколко години всички проклинаха Желязната завеса. Сега „Железният обръч“ бе благодат за човечеството.
	Берген зарови глава в дланите си. Не можеше да събере мислите си. Всяка странична мисъл бе добре дошла, защото забавяше мига, в който трябваше да вземе решението. Въпросът не беше дали да се опитат да спасят дивите животни, а _как да обяви, че подобни опити са безсмислени?_ Морските животни няма да оцелеят. Край на китовете. Край на изящния делфин морска свиня. Край на очарователния морски лъв. Край на щастливата морска видра. Край, край, край!
	Вълкът, койотът, язовецът, прерийното куче, куланът, пандата, таралежът, антилопата, еленът…
	_Боже господи! Елените!_
	Берген си представяше как ловците вехнат, далеч от редовните горски оргии… Ами лоса, бизона…
	Понятието „застрашени видове“ вече звучеше абсурдно. Как може той да се занимава с тигри, ягуари, леопарди и морски крави, когато самите хора станаха най-застрашения вид?
	_Само ако можеше хората да се обединят около…_
	Берген се стегна, мъчейки се да задържи ценната мисъл. Широка обществена програма? Дарения? Хората ще се смеят, ако ги призове да събират пари за спасяване на дивите животни. Да дават пари за животните, когато самите те са изложени на смъртна опасност! Ще се надигне вой до небесата. Но дивите животни са много ценни за науката и по-специално за генетиката. Може да се стигне дотам учените да използват хората като морски свинчета. Това звучеше твърде неприемливо от морална гладна точка.
	_Да, моралът._
	Берген си спомни за доклада, който му предадоха само преди половин час и който така силно го бе разгневил. От няколко седмици знаеше, че някои близки до Капитолия кръгове подстрекаваха мюсюлманите в Америка към безредия. Носеха се настойчиви слухове за съществуването на тайна база в Судан. Говореше се, че мюсюлмани от Судан се подготвяли за джихад чрез заразата, в нарушение на клетвата си да избиват неверниците с огън и меч. Те щели да убиват жените с дъха си.
	Какво стана с изконните човешки ценности?
	Берген чувстваше, че води самотна битка за спасяване на една от най-старите човешки ценности — златното правило да помагаш на съседа си.
	Докладът, който получи малко преди да влети в кабинета си, сочеше първопричината за вълненията сред местните мюсюлмани. Шайлок Бродърик! Берген отдавна смяташе Бродърик за сатанинска личност, за символ на всичко, което трябва да се изкорени, когато светът отново добие поне част от предишния си облик. Агентите на Бродърик действаха в Ню Йорк и в още пет главни центъра, включително във Филаделфия. Докладът неоспоримо го доказваше. Дали Бродърик не стоеше и зад смъртта на папата? Берген бе почти сигурен.
	Как да се спаси морала на човечеството, когато имаше такива хора?
	_Спасете животните!_
	Идеята започна да се оформя в главата му — обединяващ призив, който да отклони хората от битка помежду им, докато учените намерят лекарството. Идеята поуспокои Берген и същевременно му даде отговор на другия основен въпрос.
	Да каже ли на Велкур за доклада срещу Бродърик? Той хранеше някои съмнения, че президентът също е замесен в делата на Шайлок Бродърик. Говореше се, че двамата се мразят, но това беше стар номер. Бродърик можеше да стане добър инструмент в ръцете на хора като Велкур. Въпреки това, ако станеше ясно, че генералният секретар на Организацията на обединените нации знае за пъклените планове на Бродърик, това може би щеше да ги възпре. А и Берген вече знаеше другия акцент на разговора:
	_Спасете животните!_
	Берген посегна към чекмеджето, където лежеше червения телефон, но някакъв странен шум отвън го накара да спре. Нещо се разби, чуха се викове… някои от тях внезапно замлъкнаха. Той отдръпна ръката си от слушалката и се изправи. В този момент вратата рязко се отвори.
	В рамката застана мъж с тъмна скиорска маска. В ръцете си държеше автомат със заглушител. Куршумите пронизаха гърдите на Берген, оставяйки ред пробойни в прозореца зад него.
	Последното нещо, което стигна до съзнанието на Берген, бе дивият крясък: „Инш Аллах!“


>

E>
P>
	О Царю, роден си ти
	от робството да ни избавиш.
	Часът на битката е близък
	Помогни нам, Гелите, във нея!
	Стара ирландска молитва
P$
E$

	Трима конници препускаха откъм южния край на езерото. Джон ги видя отдалеч като бързи сенки в сгъстяващия се полумрак. В същото време откъм хълмовете над лабораторията се чу рева на тежки машини. Конете се бяха запенили, но все още реагираха на бесните удари на камшиците. След тежкия, забързан ден, той се бе усамотил на ливадата досами езерото. Знаеше, че всъщност не е сам. Наблюдаваха го иззад вратата на сградата, но нямаше сили даже да се разгневи. Чувстваше се абсолютно изтощен, неспособен дори да помръдне.
	Въпроси… въпроси… въпроси…
	През целия ден не остана и минута, през която да не го разпитват. Отговорите изскачаха от устата му без никакво съзнателно усилие — вместо него говореше друг глас, друга личност, освободила се от дебрите на съзнанието му.
	Дали това беше скритият О’Нийл?
	Вече не беше сигурен.
	Конниците забавиха ход. Джон забеляза, че те не се обръщаха назад, следователно никой не ги преследваше. Но тогава защо ще препускат така бясно? Нещо в тях го тревожеше… Имаше смътното усещане за задаващи се беди.
	Въпреки засилващия се рев на моторите, той вече долавяше тропота на копитата. Изведнъж разпозна двама от ездачите. О, Боже! Това бяха Кевин О’Донъл и Джоузеф Херити. Третият му бе непознат. Конете стремително се спуснаха по каменистия хълм. В този миг слънцето се скри зад хълмовете на запад и тримата ездачи се превърнаха в призрачни сенки.
	Защо Кевин О’Донъл и Джоузеф Херити идваха тук, и то на коне? Тримата преминаха в галоп покрай него и Херити му се ухили зловещо, но другите двама дори не се обърнаха. Те влязоха в двора, скочиха от седлата и бързо се вмъкнаха в сградата, без да разменят и дума с надзирателите на Джон.
	_Трима конника! Каква ли заплаха крие това?_ — почуди се Джон. След залеза на слънцето бе захладняло. Джон потръпна. Беше тук вече девет седмици, наблюдавайки как безсмислената суетня се превръща в съзидателна работа. Тук имаха най-доброто оборудване в света, препратено чрез Фин Садъл, и най-накрая то бе започнало да изпълнява предназначението си. През целия ден Джон усещаше това ново вдъхновение — още една причина за пълното му изтощение.
	През по-голямата част от деня го задържаха в южното крило, където трябваше да показва на лаборантите как да работят с авангардни компютърни програми и как по-добре да организират работата си. След седмица, най-много две, щяха да държат чумния патоген в ръцете си.
	А след това… какво?
	Веднъж Джон мярна Дохъни в далечината, но не бе сигурен, че това е той. Напоследък в сградата на стария замък — център на целия комплекс — се развиваше бурна дейност. През нарочно избит отвор в тухлената стена бяха вкарали вътре голям бордови камион. По-късно той излезе, натоварен с нещо, което според Джон приличаше на цилиндричен метален резервоар. Зад камиона се нареди цял конвой от бронирани коли, който потегли по североизточния път. От по-рано знаеше, че в тази посока се намират Келс и Дъндолк — пристанище на Ирландско море. Едва ли някога щеше да види тези места, помисли си Джон.
	Тогава при него дойде старият Мун и го помоли да го придружи до една от лабораториите, за да инспектират новата автоматика.
	Мун беше неотделима част от лабораторията. Старецът непрекъснато куцукаше напред-назад и бе много добросъвестен, но не влагаше необходимата жар. По същия начин, много от учените тук явно не се чувстваха достатъчно мотивирани и независими, докато откровенията на Джон не им дадоха начален тласък. Може би Мун не разбираше какво се прави по лабораторните маси и тайнствените машинарии, край които непрекъснато минаваше. Човечецът не изпитваше никакво страхопочитание пред учените и изглежда се отнасяше пренебрежително към всичко около себе си.
	В това няма нищо чудно, помисли си Джон. Учените си бяха заслужили подобно отношение. Спомни си някои от най-големите светила на науката, които бе срещал. Сега си даваше сметка колко различни бяха те в сравнение с простосмъртните. Умът на учения се различаваше от ума на обикновения човек. Учените обитаваха някакво по-висше мисловно ниво. Те виждаха по-надалеч от останалите и хората очакваха от тях да бъдат рицари и романтични водачи.
	Джон плъзна поглед по тъмнеещите води на езерото. _Аз бях учен_, помисли си той.
	Странна, чужда мисъл, която го накара да погледне по нов начин на тези разлики. Всъщност те бяха далеч по-значими. Просто досега бе работил в рамките на един тесен кръгозор, а имаше нещо много по-голямо и всеобхватно.
	Пълното, абсолютно отдаване на проекта.
	При него няма място за надежди или колебания, важни са само непосредствените резултати. Джон започна да схваща смисъла на това, което Дохъни му бе казал в Килмейнхам. Край на митовете! До пристигането на Джон, хората тук се лутаха в собственото си отчаяние. Те работеха по силата на навика. Обучението им бе дало схеми, по които да вървят, но схемите следваха само отдавна предначертани пътища.
	_Дали наистина могат да оползотворят това, което им дадох?_ — запита се Джон. Отчаяна мисъл, родена от онова тъмно скривалище в душата му. Той можеше да разкрие механизма на чумата. А да намери лек против нея?
	Той тръгна към сградата и, подбирайки надзирателите си, се прибра в стаята. Тежестта в стомаха му след вечерята подсказваше, че скоро няма да заспи, но бе доволен, когато резето щракна зад гърба му. Без да светва лампата, той отиде до прозореца и се вгледа в тъмните води на езерото.
	Отнякъде се чу тежко бумтене. Бавно, сякаш току-що се събуждаше, Джон осъзна, че това са стъпките на бягащ човек. Врата рязко се отвори и Дохъни влетя в стаята, напипа ключа и светна лампата. После затвори вратата и се втренчи в Джон.
	— Слушай ме много внимателно и прави каквото ти казвам — задъхано каза той. — Нямаме много време.
	Отвън се чуха викове и ръмжене на тежки машини. Джон се взря в Дохъни.
	— Това е вечното проклятие на Ирландия — каза Дохъни. — Осъдени сме непрекъснато да повтаряме едно и също.
	— Какво става?
	— Сега Кевин О’Донъл контролира целия район. От два дни знам за плановете му. Алекс ме предупреди… — Дохъни тъжно поклати глава. — Кевин и Джоузеф са направили някакво дяволско съзаклятие и сега дойдоха да го осъществят.
	— Но защо дойде при мен? Какво общо имам аз с това?
	— В момента разпитват свещеника и момчето — отвърна Дохъни.
	За миг дъхът на Джон секна.
	— Ако те заплашат момчето — продължи Дохъни, — отец Майкъл ще наруши тайната на изповедта. Познавам го. Какво мислиш, че ще им каже, Джон?
	Джон отвори уста, но не можа да каже нито дума. Гласът му отказа да се подчини.
	— Кевин и Джоузеф са си лика-прилика. Екстремисти и фанатици! Винаги търсят повод да качат нивото на адреналина си. За тях това е наркотик и те ще направят всичко, за да си го набавят. Ще тормозят свещеника, докато не го изтощят, зареждайки самите себе си.
	Джон затвори устата си. Все още не можеше да проговори.
	— Кой си ти, Джон Гарич О’Донъл? — попита Дохъни. — Кой всъщност си ти?
	— Казах ти — едва изрече Джон. Думите сякаш се заклещваха в гърлото му.
	— Каза ли и на отеца?
	Джон се приведе от острата болка, която прониза гърдите и гърлото му.
	— В Щатите са открили неговите отпечатъци — каза Дохъни.
	— Чии…? — това бе всичко, което Джон успя да каже.
	— На О’Нийл, разбира се. Все още го увъртат, копелетата, но ще ги получим на време. И какво ще ни разкрият тези отпечатъци, Джон?
	Джон отрицателно поклати глава, все така онемял. Не усещаше О’Нийл, а само безкрайна празнота на негово място.
	— Без съмнение ти си най-странния екземпляр, когото съм срещал — рече Дохъни. — Имаш ли истински чувства?
	Джон вдигна очи към Дохъни, прикован от изпитателния му поглед.
	— Ние сме на крачка от победата — каза Дохъни, — на една малка крачка. Сега край на всичко!
	— Какво… какво ще стане? — успя да промълви Джон.
	— Това, което винаги ни проваля — отвърна Дохъни. — Победата. Тя ни разделя, насъсква ни един срещу друг, като кучета, които се бият за кокала. Това представлява всяка ирландска победа — кокал, излъскан от нашите собствени зъби! По него не е останало никакво месо и накрая го захвърляме като напълно непотребен.
	— Какво ще стане? — отново прошепна Джон. Гласът му бе изчезнал.
	Дохъни долепи ухо до вратата. Някъде се затръшна врата.
	— Истината е — започна той, — че ние, ирландците, предпочитаме да възпеем нещастията си в героичен епос, тъй като не можем да намерим победа, достойна да влезе в него. Иначе твърдим точно обратното, но действията ни доказват правотата на думите ми. Ние предпочитаме нещастията.
	Джон се отдръпна от Дохъни и се подпря на ръба на кушетката. Коленете му трепереха.
	— Джон, ти ще бъдеш изправен пред съд, а мен след малко ще ме принудят да застана на тяхна страна — каза Дохъни и се ухили. — Защото отказах на Кевин истинската награда, която търсеше тук: малката Кейт Браудър!
	По коридора тракаха ботуши.
	— Джон, чуй ме! — настойчиво рече Дохъни. — Ти трябва да поискаш отец Майкъл за защитник.
	Джон едва успя дрезгаво да прошепне:
	— От какво ще ме защитава?
	— Обещай ми, глупако!
	Джон кимна, макар и съвсем несъзнателно.
	Вратата зад Дохъни с трясък отхвръкна назад. Джон се взря в групичката въоръжени мъже, скупчили се в рамката на вратата. Насреща му се хилеше Джоузеф Херити.


>

E>
P>
	Рейчъл, Рейчъл, все си мисля аз
	как прекрасен ще е този свят за нас.
	Отвъд дълбокото синьо море,
	голям кораб моми да донесе.
@	Из „Песни на Нова Ирландия“
P$
E$

	За Кейт О’Гара Браудър бягството от лабораторията бе пълен кошмар от началото до края. Дохъни не им остави почти никакво време да го разпитат или да се противопоставят на решението му.
	— Това е в интерес на вашата безопасност.
	— Но къде отиваме? — бе попитал Стивън, взирайки се през малкия илюминатор, същия, през който предишната сутрин гледаха как отец Майкъл отслужва брачната церемония.
	— Засега в Дъндолк — отвърна Дохъни.
	Докато Дохъни обясняваше, подготовката за пътуването продължаваше. Първо бяха изключили компресора, чието непрекъснато монотонно бръмчене ги успокояваше, че налягането в камерата е по-високо от външното и чумата не може да проникне в тяхното убежище. Бяха привикнали към този звук и внезапната тишина ги изплаши:
	— Стивън! Компресорът е спрял!
	Той скочи на крака и се втурна към големия илюминатор, през който се виждаше площадката и част от оборудването.
	— Какво виждаш? — нервно попита Кейт, притискайки се до него. Обзе я непреодолим ужас. _Моля те, Господи! Не сега!_
	— Не виждам никого — каза Стивън и отиде да включи микрофона. — Хей, има ли някой? Какво става?
	Отговор не последва.
	Тогава от високоговорителя се чу тропот на много крака и стържещия звук от нещо метално, което се влачи по камъни.
	— Ето го Дохъни — каза Стивън.
	Тя избута Стивън и се вгледа в Дохъни. Изглеждаше доста разгорещен, а косата му бе по-рошава от всякога. Той вдигна външния телефон:
	— Всичко е наред. Компресорът ще заработи след минута — успокои ги той.
	— Но какво става? — настоя Стивън.
	Дохъни ги осведоми за преместването им в Дъндолк. _Но защо в Дъндолк?_ — зачуди се тя.
	— Вземете всичкия антисептик и пригответе предпазното въже. Може малко да се раздрусате.
	Дохъни редеше инструкциите си бързо и монотонно. Не бяха го чували да говори толкова напрегнато. Трябваше да подберат всичко най-необходимо и да го складират в малката камера, в която ги докараха от дома на Пиърд. Стивън да намаже входния люк с антисептик. И нека побързат! Вече бяха донесли оксижените, с които да прережат прохода между двете камери.
	— Не можем да вземем и голямата камера — обясни Дохъни.
	— Но защо е всичко това?
	— Защото успях да убедя някои приятели в армията, че тук не ще можем да опазим живота на Кейт!
	— Къде е Ейдриън? — попита Стивън.
	— В стаята си, под стража. Преминал е на страната на врага. Не се разделяй с пистолета, който ти дадох, Стивън. Кевин О’Донъл идва насам и ние не можем да го спрем. Той е напълно откачен и иска Кейт.
	— Но защо Дъндолк?
	— Надяваме се да ви изведем от Ирландия. Армията и местните са с нас и ще помогнат безопасно да стигнете до Дъндолк. Оттам нататък… — гласът му заглъхна.
	— Накъде?
	— Към Англия, надявам се. Всичко зависи от Изолационния корпус — добави Дохъни и отново поде инструктажа си. — Няма да е лошо да напоиш един чаршаф с антисептик и да го опънеш от вътрешната страна на люка, щом го запечатаме.
	— Ами компресора?
	— Ще го включим веднага след като ви сложим на камиона. Пак ще имате по-високо налягане вътре. Най-добре бързо влезте в малката камера.
	Найлън Ган, командирът на охранителната част в Килалой, пое слушалката от Дохъни. Ган бе висок, мургав офицер с леко криви крака и дребни черти на лицето. Преди чумата бе служил в полицията.
	— Не се тревожи, девойче — обърна се той към Кейт. — Няма да оставим лудия О’Донъл да те хване.
	Зад него бе Мун, дошъл „да си вземе довиждане“.
	— Имай доверие на стария Фин Дохъни и на Найлън — каза той. — Те ще те спасят. И повече не се занимавайте с този Ейдриън Пиърд!
	— Какво е сторил Ейдриън? — попита Стивън, усещайки, че губи почва под краката си. Ейдриън — предател? Но как? Какво е направил?
	— От месеци съм инсталирал микрофон в кабинета на това копеле — каза Мун, — но той е хитра лисица! Няма съмнение, че той е пуснал Кевин О’Донъл да се разпорежда с нас както си иска.
	Стивън бе чувал за Кевин О’Донъл и неговите Бреговаци. Погледна Кейт.
	— Прави каквото ти казва Найлън — каза Мун. — Сбогом, Кейти. Искам да родиш прекрасно детенце, нищо че си омъжена — добави ухилен той и си тръгна.
	Всички се разтичаха като полудели. Чу се ръмженето на тежки машини. Разбиха външната стена. Двамата най-накрая влязоха в малката камера и Стивън затвори вътрешния люк. После напои един чаршаф с антисептик и го уви около него. Малкото помещение се изпълни със зловонна миризма.
	Кейт седна на леглото до Стивън и се вкопчи в него, когато чу оксижените да разрязват междинната камера. После контейнера се залюля и след кратко пътешествие по въздуха тежко се отпусна върху платформата на камиона, където го укрепиха със стоманени въжета. През задния илюминатор се виждаше отвора в тухлената стена, издигната съвсем скоро около площадката с големия контейнер.
	Компресорът отново забръмча и това донякъде ги успокои. Електрическият генератор зад шофьорската кабина също набра обороти.
	Камионът тръгна съвсем бавно. Отначало те дори не усетиха движението, но после забелязаха как отвора в стената на замъка се смалява зад тях. Чу се рева на още няколко двигателя. Стивън надникна навън.
	— Това са бронирани коли — каза той. — Може би десет или дванайсет.
	От малкия говорител над леглото се чу гласа на Найлън Ган:
	— Всичко наред ли е при вас?
	Стивън напипа микрофона и го включи.
	— Мисля, че да. Колко ще продължи това?
	— Никой не може да каже, момчето ми, но аз съм тук, при шофьора. Свирнете, ако има нещо.
	Стивън се обърна към Кейт. Изглеждаше бледа, дълбоки бръчки прорязваха челото й.
	— Опитай се да поспиш, мила.
	— Не мога да спя!
	— Полегни на матрака, по-безопасно е за теб.
	— Не, не е.
	Тя притвори очи. Как тежеше това бебе! Трябваше да облекчи мехура си в миниатюрната тоалетна, която бяха използвали в началото. Тя пропълзя до нея и накара Стивън да се обърне.
	След малко почувства глад, ала Стивън можеше да предложи само консерви — боб и риба — и то само след като тя си глътне витамините. Понякога е толкова безсърдечен, помисли си тя. С часове седи над медицинските си книги! Не й обръща внимание дори когато тя му отправя настойчиви, умолителни погледи. Той нямаше и най-малка представа как тя мечтаеше за свеж стрък целина, откъснат направо от градината… за поне едно листо маруля, за пресен морков. Досега сто пъти да бяха измислили някакъв начин да стерилизират прясна храна за тази проклета камера!
	След като хапна, тя легна и се загледа в гърба на Стивън, приведен над илюминатора. Не изпитваше никакво желание да гледа променящия се пейзаж. Това само щеше да й напомни, че е затворена и не може да излезе, да се разходи по тревата, да вдъхне свеж въздух, който не е пропит с вонята на химическа тоалетна.
	Какво ли ще направи, ако изкрещя? — зачуди се тя. Точно това й се искаше да направи. Отвратителен малък затвор! А когато се оплакваше на Стивън, той й отговаряше, че камерата е спасила живота й.
	Кейт бе чувала какво прави чумата с жените. Звучеше ужасно. Все трябваше да съществува някой далечен остров, недокоснат от чумата, където двамата със Стивън можеха да се разхождат на свобода. Може би това скоро ще стане. Най-лошото в това затворничество бе, че нямаше врата, която да води навън. Тя се втренчи в покрития с чаршаф люк. Сега вече имаше.
	Нещо се търкулна до левия й лакът. Беше малкият телевизор, осигурен от лабораторията. Прииска й се да го счупи. Също и малките илюминатори — в тях или виждаш недостижимото, или ти носят лоши новини.
	Само да не беше тази убийствена скука и теснотия! Стивън винаги й напомняше, че разполагат с много книги за четене. Техните пазачи можеха да обеззаразяват книги, но не и пресни плодове и зеленчуци! Така бе, защото обработваха книгите с каустици и ултравиолетови лъчи, както би отбелязал всезнайкото Стивън, ако тя се опиташе да повдигне въпроса.
	_Проклет да е тоя Стивън! Направи ми бебе, а сега, когато се нуждая от него, дори не иска да говори с мен!_
	— Искам да изляза навън — прошепна тя.
	Шумът на двигателя отекваше в херметичната камера и Стивън не я чу.
	Кейт се опита да си представи какво би почувствала, ако можеше да пристъпи навън. Знаеше, че няма да живее дълго, а и светът вече не бе същият, както преди чумата на О’Нийл. Безумецът бе го променил изцяло. Заради една жена. Убили са жена му, както и двете му деца, но Кейт повече харесваше романтичната мисъл, че го е сторил заради любовта към жена.
	_Стивън би ли направил такова нещо заради мен?_
	Безумецът О’Нийл бе разтърсил из основи целия свят, защото са убили жена му. Целият свят. Снощи чу бюлетина на континенталната служба на Би Би Си: на всяка оцеляла жена се падаха по пет хиляди мъже. Това й се стори доста интересно, но Стивън явно се разтревожи.
	Новината за огромната диспропорция в съотношението мъже — жени бе прелюдия към коментар по един нов феномен.
	„Синдромът на Лизистрата“ — така го нарече коментаторът.
	Кейт точно запомни думите му:
	— Жените шумно настояват за по-голям достъп до властта. И кой би могъл да отрече правотата им? Сега църквата вероятно ще трябва да приеме жени за божи служители.
	_Жени — свещенослужители?_ — удиви се Кейт.
	— Католическата църква, която се опитва да избере нов папа след трагедията във Филаделфия, се сблъсква и с проблема за преразглеждане ролята на мъжете и жените — каза коментатора. — Светът се променя с невиждани темпове и новият папа, който и да е той, ще трябва светкавично да взема решения. С всеки изминал ден става все по-ясно, че преди ние, смъртните, сме грешили във вижданията си по този въпрос.
	Коментаторът прочисти гърлото си и завърши:
	— С вас беше Джордж Бейли от континенталната служба на Би Би Си в Париж.
	— Това „преди“ вече звучи по друг начин — бяха единствените думи на Стивън.
	Тя знаеше от какво се страхува той — по десет и повече мъже ще споделят една съпруга. Нещо като движима собственост. Жените ще бъдат притежавани от техните съпрузи.
	Кейт започна да се унася от движението на камиона и скоро заспа. Стивън я погледна, в очите му се четеше тревога. Бедната Кейт. В камерата стана студено и той отиде да я завие с одеялото. Тя неспокойно се размърда от докосването му, но не се събуди. Не я смути дори гласа на Найлън Ган:
	— Току-що получихме съобщение от Изолационния корпус. Самият адмирал Франсис Делакур. Каза, че обмисля молбата ни и че има заповед да подпомага всяко легитимно начинание, свързано с изследването на чумата. Звучи като надут тъпанар.
	Кейт се събуди, използва „тоалетната“ и попита Стивън дали наистина е чула гласа на Ган, или е сънувала.
	— Отправили са молба до Изолационния корпус да ни осигури коридор до Англия — обобщи информацията Стивън.
	Тя отново легна, придърпа одеялото до брадичката си и попита със сънен глас:
	— Но защо ще ни изпращат в Англия?
	— Мисля, че в Ирландия ще има нова гражданска война — отвърна Стивън. — Дохъни иска да сме в безопасност.
	— Мъже… — промърмори Кейт.
	Свечеряваше се, когато камиона спря в подножието на някакъв хълм. Стивън погледна през илюминатора и видя осем танка, паркирани край пътя. От люка на водещия танк се подаде човек с шлемофон и се провикна към камиона:
	— Държим ситуацията под контрол. Тръгнете направо към доковете. Оттам ще ви поеме специален джип.
	Камионът бавно изкачи хълма и набра скорост по надолнището. През прозорчетата се забелязваха горящи сгради. Край една разрушена стена се търкаляха трупове. Скоро мракът покри зловещия пейзаж и камионът необезпокояван стигна до кея. По хълмовете наоколо пламтяха пожари.
	Ставаше все по-студено. Стивън изрови фенерчето и го насочи към Кейт. Зениците й се бяха разширили от страх.
	— Угаси го! Моля те, Стивън!
	Той изгаси фенерчето и пропълзя под одеялото до нея. По корпуса на контейнера издрънчаха метални въжета. Чуваха се команди на висок глас, някъде забоботи мотор.
	Говорителят изпращя. Беше Найлън Ган:
	— Изолационният корпус ви осигурява коридор до Англия. Изпратиха баржа и влекач. Не се притеснявайте, всичко ще бъде наред. Сега ще изключим компресора и ще ви вдигнем. На баржата ще го включат пак. Бон воаяж!
	Изключиха компресора. Нещо метално удари корпуса на контейнера. Някой извика:
	— Дръжте се! Сега ще ви вдигнем.
	Контейнерът се залюля. Стивън притисна Кейт до себе си. През задния илюминатор проблясваха прожектори, за момент се мярнаха доковете край тъмната вода, по тавана играеха отблясъци от пожарите.
	— Не го клатете толкова, идиоти такива! — изкрещя някой. Люлеенето престана. Изведнъж рязко се смъкнаха надолу. Кейт изписка. Спускането спря, после продължи по-бавно и накрая завърши с рязък удар. Чуха се строги команди:
	— Прекарайте въжето през двата края! После и отгоре. Точно така. По-бързо! Сега връзвайте. Има да се клатушкат сума ти време.
	Докато Кейт се чудеше какво ли означава това, мощният двигател на влекача изрева и баржата се плъзна по спокойните води на залива. Светлините на пристанището започнаха да се отдалечават. Стивън се зае да укрепва по-нестабилните предмети като трупаше книги върху тях или ги тикаше под шперплатовото легло.
	Плавното движение изведнъж се смени със силно надлъжно люшкане. Стивън се наведе над нея и погледна навън. Виждаше се само неосветената кърма на влекача и крайчеца на една червена ходова светлина. След няколко минути люлеенето се превърна в резки пропадания и издигания. Вълните започнаха да обливат илюминаторите на контейнера. Кейт усети горчив вкус в устата си. Разтърсвана от ударите на вълните, нестабилната баржа заподскача във всички посоки. Стивън се вкопчи в таблата на леглото, а с другата ръка здраво притисна Кейт към себе си.
	А само до вчера се оплакваше, че нищо не се случва, помисли си Кейт. Температурата в камерата винаги бе досадно еднаква. През повечето сутрини тя подреждаше и сгъваше малкото им дрехи. И слава богу — благодарение на това по-бързо се преместиха в малката камера.
	В този момент баржата под тях се срина надолу по някаква исполинска вълна и Кейт още по-здраво сграбчи ръката на Стивън. Докато се измъкваха от браздата между двете вълни, тя усети как нещо топло потича надолу по краката й. Изведнъж течността избликна.
	— Стивън!
	— Всичко е наред, мила. Ще ни прекарат оттатък.
	— Стивън, бебето идва! — изстена тя и се опита да се изправи, но в този момент баржата отново попадна между две вълни, тръшвайки я обратно на леглото.
	Всичко бе с главата надолу, помисли си тя. Не трябваше ли първо да има болки, контракции? Още бе твърде рано! Бебето трябваше да се роди след повече от месец.
	Стивън трескаво напипа фенерчето и светна. Кейт бе изритала одеялото и лежеше в локва от околоплодна течност. Стивън стана и бързо издърпа обеззаразения чаршаф от люка. Тя се надигна и той го напъха под нея. Още беше влажен и ужасно вонеше на антисептик.
	— Не почувства ли никакви контракции?
	— Не, само изтичането на водата. Нещо не е наред, Стивън. Страх ме е — проплака тя.
	Стивън напъха фенерчето между матрака и таблата и го насочи нагоре, така че светлината да се отразява от металния таван. Изглеждаше спокоен, но тя си даваше сметка, че познанията му за бременността и раждането бяха само от книгите. Въпреки това, той изглежда владееше положението. Стивън прехвърли въже през раменете и гръдния й кош и го привърза към леглото. Баржата продължаваше бясно да се люлее. Кейт чуваше воя на вятъра и плисъка на водата, която обливаше контейнера. Фенерчето падна. Стивън го вдигна и го закрепи по-здраво.
	— Усещам контракциите — задавено промълви тя. — Ооооооо! Не сега!
	— Успокой се, скъпа.
	— Не можа ли да почака?
	Болката при следващата контракция я накара да изкрещи. Пот се лееше от цялото й тяло.
	— Не знам какво да правя — изстена тя.
	— Аз знам, скъпа. Остави контракциите да продължат.
	Какво правеше той там долу? Тя се опита да вдигне глава и да погледне, но той я бутна назад.
	— Не се изправяй и се дръж за това въже!
	— Много е рано! Много е рано — разрида се тя.
	Усети, че Стивън едва се удържа на крака от силното люлеене. Зададе се още една контракция. И още една…
	— Засичам интервалите им — каза Стивън, положил ръка на корема й.
	— Първо раждане — на пресекулки изрече тя. — Може да продължи дълго.
	Поне така пишеше в учебниците, спомни си тя.
	Още и още контракции. Светът за нея се превърне в луда въртележка от периодични контракции.
	— Виждам главата му — каза Стивън. — От лявата ти страна има куп сухи одеяла. Подай ми едно, ако можеш да ги достигнеш.
	Благодарна, че може да направи нещо между контракциите, тя протегна треперещата си ръка и сграбчи едно одеяло. Един внезапен тласък отхвърли главата й към стената. Тя извика от болка, но не изпусна одеялото. Стивън дори не вдигна глава. Тя почувства ръцете му между бедрата си. Докато стенеше при поредната контракция, тя си спомни какво бе учила. Трябваше да напъва! Усети, че бебето излиза.
	— Одеялото! — извика Стивън и го издърпа от ръката й. Тя видя как завива бебето с него. — Стегнах пъпната връв — добави той.
	— То… живо ли е?
	— Момиче и е живо! — радостно отвърна Стивън.
	— Всичко… наред ли е?
	— Ноктите на ръцете й не са пораснали докрай, но има коса и диша. Сега трябва да я държим на топло.
	— Толкова е малка, милинката.
	Той разхлаби въжето, с което се бе привързал и положи бебето до нея.
	— Дръж я с една ръка, докато оправя тези въжета. Люлеенето все повече се усилва. Можеш ли да ми подадеш още едно одеяло?
	— Да.
	Кейт се вгледа в малкото личице, което се подаваше между гънките на одеялото. Бе толкова набръчкано, че изглеждаше… старо.
	— Тук е прекалено студено! — каза Стивън и прокара още едно въже около нея. После нагласи фенерчето по-близо до главата й, зави я с всичките одеяла и легна до нея, придърпвайки едно одеяло над главите им. Получи се нещо като палатка.
	— Ще затоплим въздуха с дъха си и с топлината на телата си.
	— Роди се почти два месеца по-рано, Стивън. Нуждае се от нещо повече от това одеяло.
	— Знам — каза той и изгаси фенерчето. — Това е всичко, с което разполагаме.
	Кейт тихо заплака.
	— Какъв ужасен начин да се появиш на света. Какъв ужасен свят.
	— Това е единственият й свят, мила.
	Бебето тихичко изхълцука.
	Стивън я освети с фенерчето. Устните и помръдваха. Жажда за живот, помисли си Стивън.
	— Дай да я видя — каза Кейт. Повдигна се на лакти и се вгледа в лицето на дъщеря си. — Не сме я кръстили. Дори не сме мислили за име.
	— Няма защо да бързаме.
	— Стивън, ако въжетата се скъсат, този железен контейнер ще потъне като камък.
	— Няма да се скъсат. Даже сложиха мрежа отгоре ни.
	— Не искам детето ми да умре без име!
	Той се вгледа в лицето на Кейт, осветено от мъждивото фенерче. Подгонени от бурния вятър вълните яростно се разбиваха в нестабилната баржа. Да, ситуацията предразполагаше към отчайващи мисли, но те едва ли можеха да им помогнат, помисли си Стивън.
	— Взели са всички предпазни мерки — каза той.
	— Стивън, бебето е момиче. Не разбираш ли? Момиче! Тази чума… ще се случи нещо ужасно. Знам го!
	Гласът й звучеше истерично.
	— Кейт! Ти ще станеш медицинска сестра. Ти си моя съпруга и аз току-що акуширах раждането на първото ни бебе.
	— Тук е много мръсно — каза тя. — Има опасност от сепсис.
	— Стига! Знаеш, че няма да позволим да умреш от треска — каза той и изгаси фенерчето.
	— Дървогила — каза Кейт.
	— Какво?
	— Ще я кръстим Дървогила — повтори Кейт. — Ще й викаме Джила. Джила Браудър. Звучи добре.
	— За бога, Кейт! Даваш ли си сметка какво име искаш да прикачиш на горкото бебе?
	— Мислиш за проклятието върху истинската Дървогила?
	— И върху Дърмот, мъжът, с когото е избягала.
	— Ние също бягаме.
	— Не е същото.
	— Дървогила и Дърмот — каза Кейт. — Двамата са прокълнати да бродят из Ирландия, да не се видят и да не намерят покой, докато поне един ирландец не им прости.
	— Не че вярвам прекалено много на късмета, но с това име наистина предизвикваме съдбата — каза Стивън.
	— Това проклятие лежи и върху нещастната Ирландия — твърдо заяви Кейт. — Не отричай това, Стивън. Знам защо ни бе изпратена тази чума. Защото никога не простихме на Дърмот и Дървогила.
	— Това си го чула от старците в замъка.
	— Всички казват така.
	— Ти си се побъркала!
	— Трябва да им простиш, Стивън, и да приемеш това име за дъщеря ни.
	— Кейт!
	— Направи го!
	Стивън се прокашля. Чувстваше се някак безпомощен срещу тази нова, непозната Кейт. Тя беше истинска фурия. Изведнъж той осъзна, че тя е просто майка, която защитава детето си по единствения начин, който знаеше. Обля го вълна на нежност към нея и детето.
	— Прощавам им, Кейт. Името е хубаво.
	— Благодаря ти, Стивън. Дъщеря ни ще живее.
	Той усети, че Кейт взима бебето и светна фенерчето. Опитваше се да го накърми.
	— Мисля, че й е рано да суче, Кейт.
	— Но тя мърда устни.
	— Защото диша.
	— Джила — каза тя. — Хубаво име.
	Стивън отново изгаси фенерчето. Батерията отслабваше, а по-нататък щяха да имат нужда от него.
	Кейт затвори очи. Само ако можеше да престане това люлеене и дивия вой на вятъра. В гърлото й отново загорча. Внезапно тя остави детето, едва успя да се обърне с гръб към Стивън и повърна. Вонята изпълни камерата.
	— Всичко е наред — на пресекулки каза тя и се протегна да хване ръката му. Не искаше той да светне фенерчето. Не искаше никой да я вижда в този момент.
	— Вземи бебето — каза тя и притисна бузата си до дървената рамка на леглото, което отново и отново се надигаше и спускаше… Всичко отиде върху книгите под леглото, помисли си тя. Смърдеше отвратително. Чу как Стивън поема дълбоко въздух, за да не му прилошее. Опита се да направи същото, но стомахът й се бе свил на топка. Безкрайният кошмар изсмукваше цялата й енергия.
	Постепенно осъзна, че баржата се люлее по-слабо. Избърса устата си в края на одеялото и реши, че може и да оживее. Боботенето на влекача смени посоката си, баржата се завъртя около оста си и се блъсна в предпазните гуми. Някой извика със силен английски акцент:
	— По-внимателно бе, смотаняк! Туй е ценен товар. Мръднете камиона по-насам.
	За трети път компресорът замлъкна. Усетиха как контейнера се вдига, този път по-стабилно. След секунди бяха на камиона. Стивън включи микрофона:
	— Ало, чува ли ме някой?
	Не последва отговор.
	— Усещаш ли смрадта? — попита някой отвън.
	— Гадна повърня! — отговори му друг. — Погледни отдолу.
	Компресорът отново се включи. Някой почука по корпуса на контейнера:
	— Хей, вие там! Мисля, че имате пробойна тук отдолу, в единия край.
	Стивън грабна фенерчето, изхлузи се от въжетата и пропълзя под леглото. Фенерчето едва мъждукаше, но му се стори, че вижда тъмен процеп. Той трескаво потърси нещо, с което да покрие мястото. Налягането на въздуха в камерата се повиши и той чу слабо съскане — повърнатото се издухваше през процепа. Книгите му! Бе натикал част от тях в една кутия зад тоалетната. Грабна най-горната и започна да къса страниците и да ги тика в процепа.
	— Донесете оксижен! — извика някой.
	Отвърнаха му нещо неразбираемо. От хартията и повърнатото се получи добра запушалка, но тя щеше да поддаде заради по-високото налягане.
	— Не ме интересува! Ако трябва, разбийте вратата и домъкнете проклетия оксижен!
	_Херметизацията е нарушена_, помисли си Стивън. _Чумата. Стана докато компресорът не работеше._ Той вдигна очи и срещна изпитателния поглед на Кейт. Светлината на пристанищните прожектори се процеждаше през илюминаторите и очертаваше фигурата й. Джила кротко спеше в скута й.
	— Нали я запуши, Стивън? — прошепна тя.
	— Да, мила.
	— Знаех, че ще се справиш.
	_Вярата никога не се подчинява на логиката_, помисли си той.


>

E>
	Молекулярен биолог, който мечтае да се прочуе с драматичните си постижения в деликатната област на химизма на ДНК — това не е влизало в сметките на големите играчи от световната сцена.
@	Жос Юп
E$

	Вече пети ден Кевин О’Донъл властваше в Килалой. В ранния следобед изведоха Джон от подземните складове, където бе затворен. Той заемаше една от трите мрачни затворнически килии под старата кула на замъка. По каменните стени на тези зловонни дупки се стичаше вода и мръсотия. Зарешетените прозорчета на вратите подсказваха, че тук е бил и едновремешния зандан на замъка. За известно време бяха натикали Дохъни в съседната килия, но го изкараха преди Джон. В третата килия бяха свещеникът и момчето. Край стената срещу килиите бяха нахвърлени купища боклуци: счупени канапета, изметнати маси, ръждясали лампиони, газова печка на три крака, изкривени железни тръби, дори колело от автомобил с остатъци от гумата по него. В ъгъла имаше камара изгнили дъски.
	Двама униформени дойдоха за Джон. Не знаеше имената им, но бяха същите, които носеха храна на затворниците. Беше ги кръстил Кльощавия и Плешивия. Те го накараха да се съблече и му хвърлиха чифт сивкави работни дрехи, взети от лабораторията. Можеше да задържи обувките си.
	Поведоха го през вътрешния двор към същинската част на замъка. Денят бе мрачен и студен и той трепереше под тънката дреха. Надвисналите тъмни облаци правеха двора доста неприветливо място. През сводестата порта той зърна езерото. Повърхността му бе накъдрена от студения вятър.
	— Къде ме водите? — попита Джон.
	— Затваряй си устата, затворнико — отряза го Кльощавия.
	Пред тях се издигаше монолитната, мрачна главна сграда на замъка. Тук-там от тесните прозорци струеше жълтеникава светлина, която само подчертаваше сивотата на деня. Все пак по первазите се виждаха саксии с разцъфнали цветя и въздухът бе свеж, за разлика от тежката, гнила миризма в подземието.
	Притиснат между двамата си пазачи, Джон бе отведен към административното крило. След като прекосиха дългия, ярко осветен коридор и се изкачиха по стълбите, те спряха пред вратата на библиотеката.
	Вътре всички лампи светеха. Милиони светлинки танцуваха по кристалните полилеи. Специални прожектори бяха фокусирани върху подиум от шперплат, издигнат близо до камината. Върху него бе скована маса, а зад нея бяха наредени кожени кресла. На две от тях седяха Кевин О’Донъл и Джоузеф Херити. На края на масата седеше отец Майкъл, а момчето бе непосредствено зад него. Отпред, с гръб към Джон, стоеше Дохъни. Отстрани бяха наредени шест стола, очевидно предназначени за съдебните заседатели. В центъра бе подсъдимата скамейка, стъкмена от водопроводни тръби, завинтени за пода. Пазачите на Джон щракнаха белезниците му за една от тръбите и се отдръпнаха две крачки назад.
	Джон се огледа. Библиотеката бе пълна с хора, насядали по масите, които втренчено го гледаха. Сред тях разпозна Ейдриън Пиърд със зеления костюм от туид. Той сведе глава, избягвайки погледа на Джон.
	Когато въведоха Джон, Кевин О’Донъл и Дохъни тихичко разговаряха и дори не обърнаха внимание на затворника. Херити надигаше бутилка уиски. По масата бяха разхвърлени няколко папки, а на стола до Кевин имаше голяма картонена кутия.
	Докато очакваше тайнствения ритуал, който му бяха подготвили, Джон бе обладан от противоречиви чувства. Абсурдната обстановка напомняше за средновековен съдебен процес.
	Отец Майкъл бе впил поглед в масата пред себе си и даже не помръдна, когато момчето го побутна при влизането на Джон. Изражението на момчето бе непроницаемо.
	Джон мислено се обърна към скрития О’Нийл: _Те искат да ме убият, защото мислят, че аз съм ти._
	О’Нийл не отговори.
	Внезапно Кевин повиши тон:
	— Момчето е свидетел и ще говори, когато му дойде редът!
	Момчето се обърна и погледна Кевин.
	— Ти си лайно! — истерично изкрещя то. — Майка ти си е мислила, че ражда бебе, а вместо това е родила едно лайно!
	Откъм масите се чу нервен смях. Кевин само се усмихна.
	— Оставете го — каза той. — Знаем, че може да говори. Израсло е на улицата, както сами чувате.
	Херити отпи голяма глътка, остави бутилката пред себе си и се втренчи в нея. Беше преполовена.
	Отец Майкъл погледна към Кевин и Херити.
	— Вие сте зли хора. Вие не зачитате клетвата — било ваша собствена или чужда. Питам те, Джоузеф, след като знаеше, че има отпечатъци, защо заплаши това момче, принуждавайки ме да наруша тайната на изповедта? Защо?
	— Направих го, за да накарам не теб, а момчето да проговори — отвърна Херити. — Никой не може да изживее живота си просто така, като безмълвно привидение.
	— Анатемосвам те, Джоузеф Херити и теб, Кевин О’Донъл — тихо каза отец Майкъл. — Прокълнати сте вовеки веков. Нека тежестта на ужасния ви грях се стовари върху плещите ви!
	— Твоите проклятия не ни засягат — каза Херити и отпи от бутилката.
	— Животът и смъртта са в нашите, а не в твоите ръце — нервно се намеси и Кевин.
	Отец Майкъл се обърна към Джон:
	— Прости ми, Джон, моля те. Те щяха да измъчват това нещастно момче. Не можех да го позволя и наруших тайната на светата изповед. Прости ми.
	Джон бе напълно объркан. Тайна на изповедта? Нима това бе важно? От челото му се лееше пот, очите го смъдяха.
	Ухилен, Кевин О’Донъл бръкна в кутията на стола до него, извади голям запечатан буркан и го постави на масата пред себе си. Джон се втренчи в буркана. Беше пълен с кехлибарена течност, в която плуваше нещо. О’Донъл го завъртя и Джон видя човешко лице.
	Това беше глава!
	Очите бяха склопени, а устните — леко разтворени. На Джон му се стори, че разпозна третия ездач, пристигнал с Херити и Кевин.
	— Запознайте се с Алекс Коулмън — каза Кевин. — Най-сетне маринован в уиски. Това бе неговата представа за рая, сигурен съм.
	Кевин отпъди Дохъни с ръка и се втренчи изпитателно в Джон.
	— Този предател — посочи буркана той — е предупредил Фин и той е скрил от нас гордостта на Ирландия.
	— Кевин, ти… — започна Дохъни.
	— Не ме прекъсвай! Тук си, защото те търпим и то само докато се придържаш към нашето споразумение.
	По сигнал на Кевин шест души заеха редицата от столове край стената. Той удари по масата с парче дърво и после го вдигна високо:
	— В ръката си държа парче от гредите на Кашел. То е символ, че тук господства ирландския закон — обяви той и внимателно върна парчето на масата. — Яздихме дотук на коне като древните крале. Стародавният Бреонски закон ще бъде възстановен. Има ли друг О’Нийл сред вас? — попита той, оглеждайки залата.
	Никой не помръдна.
	— Семейството на подсъдимия го е изоставило. Подсъдимият застава пред нас сам — заяви Кевин и потупа буркана. — Триумвиратът е налице и процесът ще бъде открит.
	Погледът му бавно обходи всички присъстващи и накрая се спря върху Херити.
	— Време е, Джоузеф.
	Херити внимателно отмести бутилката, извади една страница от папката пред него и зачете, като от време на време поглеждаше към Джон.
	— На първо място ние твърдим, че подсъдимият е Джон Роу О’Нийл. Твърдим също, че той е създателят на чумата, която съсипва изтерзаната ни земя, както и останалия свят, като изключим англичаните и неверниците, за които тя е заслужено наказание. Твърдим още, че той не е предизвикан от нас, да ни навреди по този подъл начин. Какво ще кажете във ваша защита, Джон Роу О’Нийл?
	Джон се втренчи в отрязаната глава. Тя му говореше с гласа на О’Нийл! „Какво е моето престъпление?“ — питаше тя. „Те сбъркаха. Свещеникът знае! Те сгрешиха фатално.“
	_Кой може да отрече това?_ — помисли си Джон.
	„Какво сторих — попита главата — на тези убийци-терористи, които ирландците открито подкрепят, какво съм им сторил, та така жестоко да избият семейството ми?“
	— Това бе смъртоносно предизвикателство — прошепна Джон.
	— Обвиняеми, казахте ли нещо? — попита Кевин.
	Джон не го чу. Главата продължаваше да му говори: „Не аз, а ирландците трябва да застанат пред съда! Те разнасят чумата на тероризма!“
	Джон кимна безмълвно.
	Отец Майкъл учудено погледна притихналия Джон. Изглеждаше така, сякаш се бе оттеглил в друго измерение, където звуците не можеха да проникнат.
	Дохъни също се извърна и погледна Джон. _Все тази Ирландска чест_, с горчивина си помисли Дохъни. _Какво ли ще си помисли нещастния Безумец, като разбере, че аз съм неговият обвинител?_
	_Каква цена трябва да платя!_
	Но Кевин О’Донъл със сигурност щеше да разруши лабораторията, ако не се подчиняха на заповедите му. Дори Ейдриън Пиърд, проклето да е името му, щеше да пострада. Трябваше да продължат по пътя, който им бе посочил Безумеца. Лекарството — това бе крайната цел. Ирландия все още можеше да се справи сама!
	Кевин погледна отец Майкъл и каза:
	— Ще направите ли встъпително изложение?
	Отец Майкъл се прокашля и откъсна поглед от Джон.
	— Каквото и да е сторил Безумецът, абсолютно ясно е, че той не го е замислил преди да стане жертва на престъпление.
	— Ще се обръщаме към подсъдимия с името О’Нийл! — каза Кевин.
	Херити лукаво се ухили и отново надигна бутилката.
	— „Замислил“ дори не е точната дума, с която можем да опишем намеренията му — продължи отец Майкъл. — Очевидно О’Нийл е бил подтикнат от сляпата си ярост. В безумието си той е искал да нанесе удар по тези, които са унищожили _неговия_ свят. В това отношение трябва да признаем, че е избрал целта достатъчно точно, като се има пред вид душевното му състояние.
	Окован за тръбите, Джон не сваляше очи от главата в буркана. Тя остана безмълвна. Защо О’Нийл не излиза в негова защита?
	— Не твърдя, че О’Нийл е действал от позицията на някакви принципи. Предполагам, че ясно е съзнавал кой е отговорен за неговите действия, породени от извършеното срещу него престъпление. Тук не става дума за друга вяра или религия, освен за вярата в собствените му възможности да ни отмъсти.
	Отец Майкъл се изправи и се обърна към заседателите. Момчето отстъпи назад.
	— Няма съмнение, движила го е омразата! — прогърмя гласът му. — Омразата към нас, причинителите на неговите мъки!
	Отец Майкъл направи кратка пауза и продължи с тих, почти монотонен глас:
	— Той възбуди у нас омраза срещу себе си. Какво ще правим с нея?
	Отново насочи вниманието си към Кевин.
	— Ако търсим отмъщение, то нека го наречем с истинското му име. Ако искаме да пренебрегнем Божията забрана да произнасяме присъди, то нека съдим, подтикнати от мисълта за отмъщение и следователно да понесем последствията.
	— „Не съдете, за да не бъдете съдени“ — подигравателно каза Херити.
	— Остави го да говори — намеси се Кевин. — Обещах да не ограничаваме защитата.
	— Да! — продължи отец Майкъл. — Заклехме се в свещената чест на Ирландия! Заклехме се в името на Всемогъщия Бог да се ръководим от Истината и Справедливостта.
	— Всемогъщият Бог… — като ехо повтори Херити и отпи от бутилката.
	— Джоузеф Херити ни напомни думите от светото писание. Предупреждението на Христос повдига страшния въпрос: Кой може да съди? Смеем ли да осъдим самите съдии? Ако твърдим, че само хората могат да бъдат съдии, то ние отричаме Бог. Наистина ли отричаме нашия Господ Бог?
	— Аз го отричам! — каза Херити.
	— Тихо, Джоузеф — каза Кевин. — Остави го да продължи надутата си проповед.
	Отец Майкъл изгледа присъстващите с изпепеляващ поглед.
	— Ирландия е била цивилизована, когато останалия свят е тънал в блатото на варварството. Нека постъпваме като цивилизовани хора — каза той и спря погледа си върху Дохъни, който стърчеше до масата с явно неудоволствие.
	— Ако претендираме да съдим по ирландския закон, както казва _съдията_ Кевин О’Донъл, нека не допускаме лицемерието в този съд. Нека не се залъгваме с напразни илюзии. Нека не се преструваме, че ние сме чисти и непорочни, а този нещастен безумец… господин О’Нийл, е въплъщение на злото. Така ни задължава нашата свещена клетва.
	— Така ли? — попита Херити.
	— Да! — извика отец Майкъл. — Какви са обвиненията срещу този човек?
	— Какви са обвиненията? — подигравателно повтори Херити, придавайки си сериозен вид. — Обвинен е само в унищожаване на цвета на Ирландия.
	— Но в този момент той е бил напълно полудял! — отвърна отец Майкъл.
	— Момент ли? — Струва ми се, че е отнело повече от един момент! — настоя Херити и погледна Пиърд, който бе излязъл напред.
	— Имате ли да кажете нещо по този въпрос, доктор Пиърд?
	— Държи се като нормален човек от първия миг, в който го видях — отвърна Пиърд. — Наблюдавах го много внимателно, след като бях предупреден за истинската му самоличност.
	— Тогава знаете какво е правил тук? — попита отец Майкъл.
	— Преструваше се, че ни разкрива как е създадена чумата — отговори Пиърд.
	— Опомнете се, човече! Той ни даде всичко, от което се нуждаем, за да открием лекарство.
	— Не виждам лекарството — каза Пиърд. — Мисля, че в крайна сметка ще стигнем до него, но не и благодарение на помощта му.
	— А, така ли било — разбиращо кимна отец Майкъл. — Лекарството ще бъде изнамерено от доктор Ейдриън Пиърд. Сега разбирам.
	Той се извърна към Дохъни, който старателно избягна погледа му. После отново огледа съдебните заседатели, които представляваха разнородна сбирщина и вече проявяваха признаци на отегчение. Може би вече се бяха консултирали с Кевин и Джоузеф и всичко бе предрешено? Изглежда целият процес бе предварително подготвено представление.
	— Върховният конфликт е между добро и добро, а не между добро и зло, такова ли е нашето убеждение? — попита отец Майкъл. — Аз твърдя, че в тази стая конфликтът е между зло и зло. Може ли злото да съди друго зло? Ще попитате: „Та кой може да каже?“ Но аз ви предупреждавам: съдете с разума си и си дайте сметка за греха, който поемате!
	Отец Майкъл се върна на мястото си и седна. Момчето застана до него.
	Джон не отделяше поглед от главата. Ще проговори ли отново? Отрязаната глава бе истинският съдия тук. Тази мисъл стопли Джон.
	Кевин кимна към Дохъни, припомняйки си със задоволство как го впримчи да изпълнява неблагодарната роля на обвинител. Сигурно умираше от яд!
	Дохъни забеляза, че заседателите се размърдаха. Решението им бе предварително известно — те бяха от хората на Кевин и той лично ги бе инструктирал — но вкусът към трагичните спектакли още бе жив в Ирландия, помисли си Дохъни. Подобен процес е безкрайно привлекателен. Ние масово се стичаме на всяко представление, предлагащо трагедия и смърт. Стичаме се към Голгота. Подкрепян от тази мисъл, той се приготви да започне речта си.
	_Задачата е проста_, мислеше си Дохъни. _Със силни думи трябва да оправдая предрешената присъда._
	— Не желая да унижавам О’Нийл — започна той с отмерен тон. — Съгласен съм, че само един луд може да стори това. Но лудостта не е оправдание. Ако преди чудовищни престъпления са били оправдавани с невменяемостта на извършителя, то това тук надминава всичко, случило се в историята на човечеството. Можем да го сравним само с разпъването на Христа.
	Дохъни хвърли бърз поглед към отец Майкъл. Дали да повдигне религиозната тема?
	— Може ли човечеството да прояви милост към О’Нийл? — продължи Дохъни. — Можем ли да приемем загубата на разсъдъка му за смекчаващо вината обстоятелство? Аз казвам не! Има престъпления, за които лудостта не е оправдание! Има престъпления, за които и невменяемият трябва да бъде признат за виновен! Дори самата мисъл за тях изисква такава присъда.
	Дохъни се обърна, за да погледне О’Нийл. Защо се взираше така в главата на бедния Алекс? От самото начало Безумецът въобще не реагираше на това, което става около него.
	— Свещеникът каза: „Не съдете, за да не бъдете съдени.“ Очаквах този цитат от него. Но чия присъда ще произнесем тук? Можем ли да приемем, че Господ одобрява престъпленията на О’Нийл?
	Дохъни погледна отец Майкъл победоносно: _Да видим сега как ще продължи с приказките, че бил невменяем!_
	Продължи без да сваля очи от свещеника:
	— Единствено самият дявол би застанал зад тези престъпления. Може би сега е седмият ден на Сатаната, когато той почива, доволен от злодеянието си. Аз отричам злодеянията му и не мога да кажа: „Нека Бог да съди този човек, защото нам, простосмъртните, не ни е дадено да съдим.“
	Дохъни огледа съдебните заседатели. Явно вече им доскучаваше. Дали тези думи са им достатъчни?
	— Само Бог знае. В това ли сме убедени? Можем ли да приемем, че ние, грешните, не знаем какво е сторил О’Нийл? Лишени ли сме от сетива и мисъл?
	Един от заседателите, мъж с червен белег на дясната си буза, намигна на Дохъни.
	Дохъни извърна поглед. Чувстваше се като съучастник в престъпление. Продължи тихо, без особен ентусиазъм. Кевин забеляза това и заповеднически извика:
	— По-високо, човече!
	— Заявявам тук, пред вас — повтори Дохъни, — че решението е наше. Ние сме оцелелите от жестокото престъпление. Ние ще кажем последната дума. Не зло срещу зло, а война срещу злото се води в тази стая. Война! Във време на война важат военните закони! Затова трябва да приложим тях!
	Дохъни опита драматичен жест, отправен към Джон.
	— Какво твърди подсъдимият в своя защита? Че не той, а някой друг, който живеел в него е извършил престъплението. Но ние тук знаем истината, от която се заклехме да не отстъпваме.
	Белезниците на Джон изтракаха о тръбата. Главата отново му заговори! Без съмнение гласът принадлежеше на О’Нийл: „Какво правят тези глупаци? Направих каквото трябваше. Бях принуден да го сторя. И защо са те изправили тук, Джон Гарич О’Донъл? Защото ти бе най-близо до мен. Защото ме познаваш най-добре.“
	— Свещеникът ще добави ли нещо? — попита Кевин. — Не искам никой да казва, че не сме ти дали думата.
	Отец Майкъл бавно се изправи, погледна Дохъни и каза:
	— Законът и съответно ирландският съд имат един общ принцип в основата си. Истината! Ние трябва да търсим истината без оглед на последиците. Дори пред нас да се изпречи самия Ад!
	Той огледа съдебните заседатели един по един.
	— Смисълът на думите ми бе, че щом веднъж приемете този основен принцип, вече не можете да се откажете от него. Радвам се да чуя, че _съдията_ О’Донъл няма да ограничава правото на защита. Всеки път, когато си затваряме очите пред неприятни разкрития и факти, ние изменяме на истината. Изменяме и на закона — на ирландския закон и на всеки друг морален закон, към който човечеството се придържа. Дори зрънце истина затрупва куп лъжи. Ние сме приели принципа за свободно изказване на мненията и нищо не може да оправдае потъпкването му.
	Отец Майкъл спокойно обиколи стаята с поглед. Заседателите все още изглеждаха отегчени. Е, след малко ще се съживят! Едва ли някой можеше да каже какво става в объркания мозък на Кевин О’Донъл. Дохъни слушаше внимателно и сякаш подозираше накъде бие той.
	— Война ли? — попита отец Майкъл. — Законът на войната? Пропуснал ли съм този основен закон? Съществува ли въобще такъв закон? Ако да, то защо само държавите или политическите организации като ИРА или Фин Садъл да могат да се възползват от него? Той би трябвало да е общовалиден! Следователно, дори един-единствен човек може да се възползва от него. Всеки един. Можем ли ние да му попречим или да отречем правото му на избор на оръжие?
	Кевин вдигна парчето дърво от Кашел, но после внимателно го постави на масата.
	— Не е ли чумата оръжие във войната? — извиси глас отец Майкъл. — Можем ли да отречем правото му на избор? А той може ли да възроптае срещу бомбата?
	Отец Майкъл се обърна и впи поглед в Херити, който току-що бе допил остатъка от уискито.
	— Бомбата на Джоузеф Херити! — прогърмя гласът на отец Майкъл. — Може ли той да бъде сред съдиите, щом неговата бомба е убила жената и децата на О’Нийл?
	Заседателите се оживиха и насочиха вниманието си към Херити. Върху лицето на Кевин се изписа доволно изражение, а Херити изглежда не бе чул, защото остана загледан в празната бутилка пред себе си.
	Джон се огледа с безумен поглед. Стори му се, че последните думи подскачат около него като живи. Тогава главата му заповяда: „Говори! Херити е този, който уби Мери и близнаците!“
	Джон се втренчи в Херити. От гърлото му се изтръгна нечовешки фалцет:
	— Сега харесва ли ти твоята война, Джоузеф Херити?
	Той се изкиска и главата му клюмна като отсечена. Белезниците изтракаха.
	Отец Майкъл погледна Джон, а после Пиърд.
	— Напълно нормален, така ли, Ейдриън?
	Пиърд не пожела да срещне погледа на свещеника.
	Кевин стовари дървото върху масата.
	— Достатъчно! Не сме ние подсъдимите! Въпросът за вменяемостта на обвиняемия вече бе обсъден.
	— Бих ли могъл да говоря по темата за войната, повдигната от господин Дохъни? — меко попита отец Майкъл. Няколко заседатели се изхилиха, но усмивката им замръзна, когато Кевин ги изгледа свирепо.
	Окуражен от липсата на отговор, отец Майкъл продължи:
	— Цялото семейство на този човек, О’Нийл е било избито от хора, които гордо твърдят, че това било война в името на народа. Да, ИРА нарича това война.
	Кевин отново стовари дървото върху масата.
	— Достатъчно, казах!
	— А ме уверявахте, че защитата нямало да се ограничава. Ето истината, която не искаме да знаем и от която се страхуваме! — каза отец Майкъл и се усмихна на Дохъни, но той упорито бе забил поглед в пода.
	Кевин се обърна към Херити, който бе вдигнал глава и оглеждаше стаята с изцъклен поглед.
	— Чу ли какво казва той, Джоузеф? Няма ли да му отговориш?
	— Гризе те отвътре, нали Джоузеф? — на свой ред попита отец Майкъл. — Ти никога няма да избягаш от това бреме.
	Херити с усилие се изправи на крака и се подпря на масата, олюлявайки се.
	— Ще пое… последваме всяка… лу… лудост, щом има… има тръпка! Ние о… обичаме тръпката.
	Той се засмя тихо, после изведнъж стана сериозен и спря погледа си върху Кевин.
	— Сложил си нещо в пиенето ми, Кевин. Какво си сложил вътре?
	— Ти си пиян, Джоузеф — усмихнато каза Кевин.
	— Не толкова, че да си загубя ума — отвърна Херити и рухна обратно на стола. — Кккраката ми! Ннне ме сслушат!
	Изведнъж главата му клюмна настрани и тялото му се отпусна. Той въздъхна тежко и повече не помръдна.
	Пиърд се втурна към подиума и сложи ръка на шията му. После се обърна към Кевин.
	— Той е мъртъв!
	— Знаех си, че това пиене ще го довърши — каза Кевин. — Е, оставете го. Триумвиратът все още е налице.
	Отец Майкъл се запъти към Херити.
	— Не се приближавай! — извика Кевин и измъкна пистолет изпод масата.
	— Това ли е вашето правосъдие? — попита отец Майкъл.
	— Върни се на мястото си, попе — каза Кевин и заплашително размаха пистолета. Отец Майкъл се поколеба.
	— Направи го! — изсъска Дохъни.
	Отец Майкъл се подчини и седна на стола си. Момчето плътно се притисна до него.
	Кевин остави пистолета на масата пред себе си и погледна Дохъни.
	— Благодаря, господин Дохъни. Редът не трябва да се нарушава. Ще говорите ли за престъпните познания на О’Нийл?
	Дохъни откъсна поглед от трупа на Херити и с жест отпрати Пиърд, който се върна на мястото си.
	— О’Нийл е използвал престъпните си познания в областта на медицината — започна Дохъни, сякаш рецитираше предварително подготвен текст. — Престъпни познания са тези, които е трябвало да бъдат ограничени още при самото им усвояване. Когато те се приложат в мирния ни живот, имаме и престъплението.
	Отец Майкъл понечи да каже нещо, но веднага се отказа, осъзнавайки, че Дохъни говори това, което му е заповядал Кевин. Какъв ли дяволски сговор имаше между тия двамата?
	Кевин погледна свещеника.
	Отец Майкъл скочи на крака и избута момчето назад.
	— Какви са тези престъпни познания? Може би те са от изключителната компетенция на лекарите и на медицинската наука? Но тогава защо лекарите публикуват изследванията си? Нима си мислят, че само те разбират езика на откритията си?
	— Всеки, който използва престъпни познания е престъпник! — изръмжа Кевин.
	— И след като О’Нийл е сведущ в тази област, то това потвърждава вината му, така ли?
	Кевин се ухили и кимна утвърдително.
	_Този явно не е чувал, че никой не може да обори в спор един възпитаник на йезуитите_, помисли си отец Майкъл.
	Той се обърна към заседателите и запита:
	— Какво ще стане, ако почнем да забраняваме откритията и да ограничаваме науката? Помислете за това какви ще бъдат тези ограничения и кой ще ги налага. Предполагам, че незабавно ще стигнете до един смущаващ извод. За да забраниш нещо, трябва да го познаваш. Цензорът трябва да е грамотен! Следователно тези ограничения са пълна илюзия! Просто всички достижения на науката ще бъдат поверени в ръцете на един тесен елит. Питам ви: Кой и как ще подбира този елит?
	Отец Майкъл се извърна и се усмихна на Кевин.
	— Този въпрос няма отговор — продължи той. — Значи вие твърдите, че с помощта на престъпните си познания О’Нийл е направил заговор за унищожаване на човечеството?
	— Точно така — излая Кевин. — Заговор!
	Отец Майкъл погледна Дохъни, но неговото внимание бе насочено към Джон, който отново се бе вторачил в главата и кимаше, сякаш наистина разговаряше с нея.
	— Заговор ли? — попита отец Майкъл. — Но за него трябва повече от един човек. А той е извършил всичко сам. Съвсем сам!
	Завъртя се на пета и се обърна към заседателите. Остави им малко време, за да осмислят чутото и повтори с едва доловим шепот:
	— Сам! — Гласът му се извиси: — Не схващате ли огромното значение на този простичък факт?
	Сега всички заседатели бяха впили поглед в него, без следа от предишното безразличие.
	— Направил го е сам. Как ще погледнем нашите собствени дела в светлината на този факт? Как ще преценим собственото си поведение? Кой е безгрешният, който пръв ще хвърли камъка?
	— Празни приказки! — прекъсна го Кевин, почуквайки с пистолета по масата. — Господин Дохъни, бихте ли изяснили нещата?
	Дохъни погледна пистолета в ръката на Кевин. Оттук нататък нямаше право на грешка.
	— Установихме самоличността на виновника за нашето нещастие — каза той със сериозен глас. — Няма значение дали той ще признае или ще отрече. Това е О’Нийл — посочи го Дохъни. — Пред неговото злодеяние бледнеят всички убийства в историята. Войната вече ни изглежда второстепенно бедствие. Свещеникът намира за любопитно, че считам чумата за война и съдя причинителя й по законите на войната. Нима той твърди, че всеки ирландски войн, изстрелял куршум в гнева си, трябва да се смята за виновен?
	Неочаквано Джон се изсмя и предупредително вдигна пръст към главата в буркана.
	Дохъни се приближи към заседателите. Усещаше присъствието на отец Майкъл, застанал на подиума зад гърба му. Защо Кевин бе сложил свещеника по-високо от него?
	— Явно О’Нийл се забавлява — каза Дохъни. — Той не се разкайва, а напротив — предизвиква ни. Погледнете го.
	Джон не откъсваше очи от главата. Тя му каза: „Харесва ли ти речта на господин Дохъни?“ и после нададе смразяващ кръвта писък, който проехтя в главата на Джон. Той запуши ушите си с длани.
	— Той не иска да слуша — каза Дохъни и отново се обърна към заседателите, придавайки си възможно най-искрен вид. Тази роля съвсем не му беше приятна, но нямаше друг изход.
	— Съгласен съм, че О’Нийл е бил предизвикан. Добре. Но как е избрал мишените за чумата си? Свещеникът твърди, че сме обявили война на О’Нийл. Не си спомням подобно нещо, но както и да е, война може да започне и без да бъде обявена. Свещеникът ни призовава да бъдем разумни. Какво значи това? Можем ли да бъдем спокойни, разумни и безпристрастни, когато става дума за нашето нещастие? Може би ще чуем и мнението на защитата по въпроса за чистия разум?
	Заседателите се ухилиха.
	Дохъни прехвърли наум точките, които набелязаха с О’Донъл и Херити преди заседанието. Дали бе засегнал всичките? Невменяемост… предизвикателство… безпристрастност… Реши, че бе казал достатъчно. Остана само момчето, но това накрая. Той се върна на мястото си край Джон и погледна трупа на Херити. Защо смъртта му не учуди никого? Всички ли бяха наплашени от Кевин и неговите главорези? Сигурно е било отрова. Херити държеше на пиене.
	Погледът му отново се спря на О’Нийл. Защо ли не откъсва очи от главата на бедния Алекс? Просто още една смърт в тази стая на смъртта!
	„Защо ти задават тези въпроси? Всички отговори са в писмата“ — каза главата.
	— Но аз само се опитвах да заглуша воя на О’Нийл — отвърна Джон.
	Отец Майкъл скочи на крака.
	— Чухте ли това? Той се е мъчил да потисне агонията на О’Нийл!
	В стаята се възцари тишина.
	Отец Майкъл въздъхна и се обърна към заседателите. Какъв ли смисъл имаше да им говори? Със същия успех можеше да говори и на главата на Алекс в буркана. Все пак трябваше да опита.
	— Не виждате ли връзката, не виждате ли как всичко това се вписва в отминали събития — битката при Бойн, Наказателните закони, тежкия ботуш на Цезар върху Британия, дори във факта, че е имало безветрие, когато римските галери са пресрещнали келтския флот край бреговете на Галия?
	Все пак те са ирландци, помисли си отец Майкъл. Би трябвало да знаят историята на келтите.
	— Защитата приключва ли вече? — попита Кевин.
	— И така може да се каже — отвърна отец Майкъл. Той потри носа си и обходи с поглед шестимата съдебни заседатели. — Говоря за един модел, който се е установил от Сталинград до Антиохия, от Бир-син-аба до Мей Лей и още по-далеч, защото можем да го открием не само в големи битки, а понякога дори в незначителни конфликти. Пренебрегнем ли този модел, светът ще бъде унищожен завинаги от нашето невежество. Признаем ли го, ценностите ни ще се променят. И тогава ще знаем, какво трябва да запазим.
	Отец Майкъл замълча за миг и погледна към момчето, което стоеше и го зяпаше с почуда. Възможно ли бе младежът да разбира? Нима той бе единственият в залата, към когото си струваше да се обърне?
	Дохъни бе дълбоко развълнуван от думите на свещеника. Господи! Та той беше истински ирландски оратор, продължител на старата традиция. Съдебните заседатели бяха очевидно разстроени от речта му. Всичко бе планирано така внимателно. Момчето влиза в края и те го питат: Ти би ли убил О’Нийл? Това бе справедливо. Та какво бе сторило то на О’Нийл? Кевин твърдеше, че в разговор с него момчето се бе съгласило: с радост щеше да му надене качулката, да драсне клечката, да дръпне спусъка… би направило всичко.
	Вратата зад Дохъни се отвори с трясък и в стаята се втурна един униформен от охраната на Кевин.
	— Сър! — провикна се той преди още да стигне до масата. — Разбрали са, че държим О’Нийл. Наложи се да затворим портите. Навън са се насъбрали хиляди, най-малко десет хиляди и са навсякъде около нас. Искат О’Нийл. Чуйте!
	Тогава всички чуха глухия тътен откъм двора на замъка:
	— О’Нийл! О’Нийл! О’Нийл!
	Неочаквано Безумецът избухна в смях:
	— Защо не им дадете О’Нийл?


>

E>
	Отчаянието поражда насилие, а британците са ненадминати в умението си да всяват отчаяние сред ирландците. Навярно ви е известно, че в Англия е широко разпространено мнението, че ирландците, както жените и негрите, в своята същност са деца, неспособни сами да се управляват. Но нито един народ не може да е истински свободен, докато не се отърси от наследените предразсъдъци. Англичаните и техният сателит Ълстър робуват на предразсъдъците си относно ирландците.
@	Финтън Крейг Дохъни
E$

	— Заразени ли са? — попита Уикъм-Финч.
	— Твърде рано е да се каже — отвърна Бекет.
	Беше почти полунощ и двамата говореха на висок глас, за да надвикат шума от строителните работи в големия склад, където бяха преместили барокамерата с Браудърови. Натрапчивото дум-дум-дум на компресора се наслагваше върху другите звуци.
	Кабината беше поставена върху дървена конструкция близо до центъра на склада, а около нея мястото беше разчистено. Високите палети с консерви и други продукти бяха изтикани до стените. Цяла сюрия дърводелци и други доброволци се трудеха в близост до контейнера, за да довършат платформата от шперплат, върху която той трябваше да бъде разположен.
	Уикъм-Финч и Бекет стояха на около шест метра от мястото на действието, но въпреки това все още усещаха миризмата на повръщано, която се носеше от камерата. Смрадта беше отвратителна, а към нея се прибавяше и острата миризма от заварките, направени преди няколко часа на пристанището в Елсмиър.
	— Сигурен ли си, че киселините ще стерилизират по-голямата камера? — попита Уикъм-Финч.
	— Истинският проблем е в изпаренията — каза Бекет. — Ще трябва да пречистим въздуха тук, преди да го пуснем в новата камера.
	Уикъм-Финч се наведе, за да огледа новата желязна конструкция под контейнера, после се изправи.
	— Вътре сигурно е ад — рече той. — Казвал ли си им до къде си стигнал с лекарството?
	— Казах им, че работим толкова бързо, колкото можем, за да направим достатъчно за майката и бебето — поклати глава той. — Но ти знаеш, Уай, ако са заразени… ще сме късметлии, ако навреме осигурим достатъчно от него за лечение на бебето, да не говорим за майката.
	— Всъщност, доколко си сигурен, че серумът ще подейства?
	— Гаранция Франция!
	— Да не би да искаш да кажеш, че може и да не подейства?
	— В епруветката действа — сви рамене Бекет.
	— Ясно. Ами ако не действа извън стъкларията, Стоуни много ще се ядоса.
	— По дяволите Стоуни!
	— Ама и вие американците сте едни! Така се вкисвате като ви притиснат. Според мен това е причината, да имате толкова малко добри администратори.
	Бекет стисна устни и си замълча. Обърна се и тръгна към барокамерата. Спря се да даде път на двама работници, носещи листове шперплат, после се надвеси над един от илюминаторите. В камерата беше тъмно, всички лампи бяха изгасени. _Възможно ли е да са заспали?_ — зачуди се той. Не можеше да разбере как могат да спят при цялата тази дандания.
	Високоговорителят над вратата изпращя и гласът на Стивън Браудър попита:
	— Още колко ще трябва да понасяме това? Бебето наистина се нуждае от кислород!
	— В момента пълним един малък резервоар — каза Бекет. Трябваше да намерим нещо, което да минава през снабдителния люк.
	— До кога?
	— Най-много още час — каза Бекет. Вече виждаше лицето на Браудър близо до стъклото, бледо очертание в сумрака на камерата.
	— Строят с дървен материал? — рече Бекет. — Как може да се стерилизира…
	— Разполагаме с киселини, които би трябвало да свършат работа.
	— Би трябвало?
	— Виж какво, Браудър! Открихме патогена и го унищожихме извън човешкото тяло.
	— Колко време ви трябва, за да получите серума?
	— Най-малко тридесет и шест часа.
	После Бекет чу гласа на Кейт, която питаше:
	— Стивън! Какво казват?
	— В момента синтезират серума, скъпа — каза Браудър.
	— Дали ще стане навреме? — попита тя.
	— Въобще не е сигурно, че си заразена, скъпа. Завариха дупката много бързо, а и горещината, нали знаеш, нито един микроб не би оцелял.
	_Да, но тя се разпространява по въздуха, който в момента дишате_, помисли си Бекет и каза:
	— Работим възможно най-бързо.
	— Безкрайно сме ви благодарни — отвърна Браудър.
	В този момент Уикъм-Финч докосна рамото на Бекет, който се стресна, тъй като шумът бе заглушил приближаващите стъпки.
	— Извинявай — каза Уикъм. — Току-що ми казаха, че на телефона е Стонър. Настоява да говори с теб.
	Бекет видя, че пред отворените врати на склада се тълпяха хора от персонала на лабораторията.
	— Надяват се да зърнат жената — каза Уикъм-Финч, проследявайки погледа на Бекет. — Шайлс е поставил пазачи, за да ги държат настрана.
	— Аха — Бекет се отправи към вратата, но ръката на директора върху рамото му го спря.
	— Бил, внимавай със Стонър. Той е опасен човек.
	— Ще внимавам — отвърна Бекет и кимна към хората пред вратата. — Ще се наложи да ги пуснем да я видят по някое време — може би по график.
	— Шайлс вече го е подготвил.
	— По-добре ще е да ги претърсим преди това, за да сме сигурни, че никой не е донесъл чук, с който да разбие прозореца.
	— Не мислиш наистина, че… — Той изсумтя. — Тук е Англия! Изрично сме наредили да не се допуска непроверен персонал. Във всички случаи няма да видят нищо друго освен една голяма дървена стая и един малък метален цилиндър.
	— От кой телефон да се обадя на Стонър? — попита Бекет.
	— Офисът на строителната охрана отсреща май е най-близкото място. Първият в дясно след като излезеш.
	Бекет закрачи към входа, но беше задържан от хора, които го притискаха и питаха настойчиво:
	— Наистина ли там има жена?
	— Заедно със съпруга си и дъщеря им — отговори Бекет. — Така че за сега трябва да стоите далече от там.
	— Боже, човече! — възкликна някой. — Знаеш ли от кога не сме виждали жена?
	— За момента няма начин да я видите — каза Бекет и се отскубна. Бързо прекоси двора, оставяйки тълпата на входа, но успя да чуе как някой каза:
	— Проклети янки!
	Пътят му бе осветен от безброй много лампи, които придаваха на Хъдърсфийлд вид на заводски комплекс през нощта. Много хора се навъртаха наоколо и трябваше да се отбележи, че повечето любопитни идваха да надникнат в склада.
	Офисът на охраната също бе ярко осветен. Един пазач стоеше зад единственото бюро в стаята, с поглед прикован в мониторите над главата му. На молбата на Бекет той отвърна като плъзна един телефон по бюрото, без да откъсва очи от мониторите. Телефонистката веднага го свърза със Стонър.
	— Къде трябваше да отидат, за да те намерят — попита Стонър. — На другия край на земята ли?
	Да говориш със Стонър по телефона не беше по-приятно от това да го срещнеш лично, помисли си Бекет.
	— Бях в склада, където инсталирахме контейнера с ирландската двойка.
	— Вярно ли е, че е родила при преместването?
	— Да, момиче. Преждевременно раждане. Работата още е фифти-фифти.
	— Значи две опитни мишки за твоя серум.
	— Дори не подозираш колко си прав. Може и да са заразени.
	— Е… мисля, че доста жени ще се намерят, когато съобщим за серума.
	— Няма да оповестяваш нищо докато не го изпробваме!
	— Разбира се, старче! Няма проблем! — Стонър звучеше почти приятно. — Май си доста уверен в успеха, така ли е?
	— Молим се горещо. С последните открития на ирландците нещата си дойдоха на мястото. Кодът е записан чрез петорни серии! За Бога, кой би се сетил за такова нещо!
	— Сигурно са го научили направо от О’Нийл. Не е възможно ирландците сами да са открили това.
	— Вярно ли е, че при тях е самият О’Нийл?
	— Бъди сигурен, приятелю. Работата е толкова оплескана, че вонята стига чак до тук. Информаторите ни съобщават, че ирландците са на ръба на гражданската война. Една част от тях са се покрили в изследователския им център с надеждата, че това ще ги спаси от директно нападение. Други са превзели голяма част от североизточния бряг и доста места във вътрешността. Типична ирландска схватка!
	Бекет погледна към тила на пазача, озадачен от маниера на Стонър. Днес бе твърде приказлив, дори добронамерен.
	— Къде е О’Нийл? — попита Бекет.
	— Казаха ни, че е в онзи изследователски център. Виж, Бил, бих искал да ме посветиш в цялата тази работа, какво ще кажеш, а? Скоро ще имам среща с премиера и краля. Малко технически жаргон или нещо такова — Стонър се изкикоти. — Всички са много развълнувани. С какво всъщност се занимаваш?
	Бекет поклати глава сам на себе си. Картината бе ясна. Наистина опасен човек. Щеше му се да впечатли големците.
	— Подходът ни е да разболеем болестта — каза Бекет. — Знаете, че двадесетте възможни аминокиселини са подредени според генетичния код. Чумата нарушава тази последователност. Тя изпраща ново послание за контролиране на биохимичната активност в клетките. Чумата променя кодовите сигнали, насочени към клетките, чрез които те изпълняват най-важните си функции. Конкретни послания към конкретен тип клетки. Разбирате ли?
	— Записвам всичко, старче. После ще ми го разпечатат. Продължавай, ако обичаш.
	— Използвайте аналогията с витата стълба — каза Бекет. — Това е генетична болест, която атакува спиралата на ДНК в критични точки.
	— Точно така — Стонър успя да придаде на гласа си въодушевление, но доста сухо.
	— Когато новото послание се инжектира в клетката-носител, вместо по четири, то се предава в поредица от по пет…
	— Онова нещо, което са разбрали от О’Нийл?
	— Точно така — стана му приятно от това, че изимитира Стонър, но оня очевидно не забеляза. — Знаехме, че О’Нийл със сигурност е използвал вирус за посредник в бактерията приемник — каза той. — И именно това бе объркващата следа, която водеше към грануломна левкемия.
	— И какво означава това, приятелче, ако ме попитат?
	— Това означава разпадане на естествения генетичен код. Всъщност структурата на ДНК е била променена.
	— Добре. А защо не атакува мъже?
	— Няма такова биохимично скътано местенце, където патогенът на чумата да може да се скрие и да свърши пъклената си работа. Механизмът в тялото, който регулира скоростта на клетъчния растеж го разрушава.
	Бекет се усмихна сам на себе си, осъзнал, че току-що е предал най-важната информация, от която всеки посветен би се досетил какво следва: край на митотичната болест и рака. Биха могли да контролират енергийно-градивната дейност на РНК и още много други неща.
	— Превъзходно! — каза Стонър. — Доста работа сте свършили с помощта на добрия стар компютър, нали?
	_О, да_, помисли си Бекет. _Трябва да се спомене и новото оръдие на науката._ После каза:
	— Възползвахме се от две неща — превъзходна нова програма за търсене, разработена от един млад американец плюс техниките за увеличаване на образи, внедрени от НАСА, за да се подобри качеството на картините, изпращани от космоса. Имахме възможността да видим някои неща вътре в самата генетична структура, които никой преди не е виждал.
	— О’Нийл сигурно ги е видял — каза Стонър.
	— Точно така — отвърна Бекет.
	— Онази програма за търсене, не беше ли това, което вашият човек Рукерман донесе?
	— Да.
	— Наредих да го доведат тук, нали знаеш? Кралят помоли за това. Бая приказки ще се изприказват за новата обстановка в света.
	Бекет сключи пръсти.
	— Предполагам.
	— Рукерман ще представлява вашия президент, кралят и премиерът също ще са там. Въобще, среща на високо равнище!
	_А ти смяташ, че си в центъра на всичко това_, помисли се Бекет.
	— А между другото — започна Стонър, — може би ще ти е интересно да научиш, че Кангша предпазливо съобщава за някакво ново лечение.
	— Китайците?
	— Не съобщават подробности, но сигналът е достатъчно ясен, стари друже. Използват думата _лечение_.
	Стонър прочисти гърлото си.
	— Японците и руснаците все още мълчат относно напредъка си, но Джайпур съобщава, че, цитирам „в продължение на месец ще приема предложения за лечение на чумата чрез химически средства, които са дали добри резултати“.
	— Интересно, особено за японците.
	— Нали ще предадеш това на Уай, стари друже?
	— Разбира се. Предай на Рукерман много поздрави.
	— Добре. Нали знаеш, с него се разбираме чудесно. Но трябва да отбележа, че той все още не се е научил да казва _предполагам_ така добре, както ти го казваш. Предполагам се сещаш какво имам предвид.
	Щрак! И връзката прекъсна.
	Гласът на Шайлс се чу по телефона преди Бекет да затвори:
	— Ако обичаш, Бил, изчакай ме. Идвам веднага.
	Бекет остави слушалката. Шайлс беше подслушвал. Това пък какво значеше? Може би нищо особено. Всички приемаха подслушването на телефоните като нещо нормално. Но Шайлс да подслушва именно този!
	В същия момент една облечена в бяла престилка фигура рязко отвори вратата на офиса и, пренебрегвайки Бекет, се обърна към пазача, който следеше мониторите:
	— Хей, Арли. В склада има жена в нещо като изолационна камера.
	— Знам — отвърна пазачът. Погледът му не изпускаше екраните.
	Бялата престилка се изниза през вратата. Чуха го да бяга по коридора.
	Тогава Бекет вдигна очи към един от мониторите и забеляза, че най-крайният вдясно дава близък план на барокамерата. През илюминатора се забелязваше някакво движение.
	Влезе Шайлс. Униформата му, обикновено спретната, сега изглеждаше поомачкана. Той оцени ситуацията и каза:
	— Свободен си, Арли. Поеми мониторите на горния етаж.
	Пазачът хвърли един последен, изпълнен с копнеж поглед към крайния десен екран, и излезе.
	Щом вратата се затвори Шайлс каза:
	— Сгрешихме, като не искахме да допуснем Уай отначало. Тази вечер беше в кабинета ми и намекваше за някакви „изключително любопитни допълнения“ към твоя пробив.
	— Нечий увесен нос пак се е навирил — каза Бекет.
	— Можем да натопим твоето приятелче жабаря — продължи Шайлс.
	Бекет се взря в него, озарен от новото прозрение: беше в кръвта на англичаните да не вярват на никой, роден отвъд островите. А в това число влизаха Бил Бекет, Данза и Лепиков, а също и Юп. Как по дяволите смятаха да оправят света при цялата тази мръсотия?
	— Ако някой трябва да бъде обвинен, обвинете мен — започна Бекет.
	— Страшно благородно от твоя страна — каза Шайлс. — Но имаш ли реална представа за силите, срещу които се изправяме? Едно обвинение може да се окаже доста опасно.
	Бекет погледна Шайлс, но вече загрижено. Мислеше за кипящата, враждебна, вулканична маса там навън, по-голямата част от която едвам се сдържаше да не изригне, крепена от слабата надежда, че някой ден ще бъде открито лекарство срещу чумата. А какво беше последното проучване за съотношението между половете? На всяка оцеляла жена се падаха по осем хиляди мъже. И с всеки изминал ден съотношението ставаше все по-страшно.
	— Не ми се ще Уай да те хвърли на лъвовете — каза Шайлс. _Как би могъл Уикъм-Финч да хвърли когото и да било някъде?_ — чудеше се Бекет. Какво ставаше тук?
	— Мислех, че имаме споразумение, генерале — каза Бекет.
	— О, разбира се, драги. Няма съмнение. Но предстоят важни решения. Кой ще получи от серума и кой не? При кого ще отидат жените, и така нататък, и така нататък…
	Той млъкна, щом чу вратата зад него да се отваря бавно. Уикъм-Финч подаде глава:
	— А, ето къде сте били, Бил. Генерале. — Директорът влезе в стаята и затвори вратата. — Помислих си, че може би ще ви намеря тук.
	— Какво има, Уай? — попита Шайлс.
	— Ами, всъщност положението е малко конфузно. — Той хвърли поглед към мониторите после пак към Бекет. — Май ще трябва да се престраша.
	— Ако обичаш — каза Шайлс.
	Уикъм-Финч пое дълбоко въздух.
	— Чух разговора ви — започна той. — Не ми е за първи път. Просто лош навик. Такъв съм си, любопитен, де.
	Шайлс гледаше Бекет с поглед, в който се четеше „Нали ти казах.“
	— Стоуни и аз споделихме мненията си по тези въпроси — каза Уикъм-Финч. — По всяка вероятност тази вечер той ще разясни нещата пред краля и премиер-министъра.
	Шайлс потърка с ръка врата си докато наблюдаваше внимателно Уикъм-Финч. Изпод яката му бавно се надигаше червенина.
	— Понякога Стоуни прави глупости — продължи Уикъм-Финч. — Но като политик е добър. Знам това още от училище.
	— Какво си направил? — успя да проговори Бекет.
	— Ами доста отдавна Фин Дохъни и аз стигнахме до заключението, че може да ни потрябва средство за свързване по спешност. Радиото ми е хоби. Та имам един американски продукт, _СВ_ му викате. Е, разбира се малко го промених. Направих го по-мощен, сложих антена на тавана и други такива. От Изолационния корпус ни спипаха набързо, но като че ли нямаха нищо против, щом не се криехме. Опитах да се свържа с добрия стар Фин неотдавна, но не успях да се свържа. Страхувам се, че нещо лошо е станало там. Сега Изолационния корпус разполага с вашата формула на серума и с биохимичната картина. Стоуни смята, че те ще го предадат на американците и на всички останали.
	— По дяволите — изруга Шайлс.
	— Нали разбирате, не искахме да има насилие — каза Уикъм-Финч. — Такава адски привлекателна награда трябва да се сподели. Не разбирате ли? Не можем да чакаме хората да дойдат тук с оръжия и други такива и да си я вземат.
	Бекет се разсмя, клатейки глава.
	— Почакай само да съобщя новината на Жос.
	— Сигурен съм, че Лепиков вече му е казал — каза Уикъм-Финч. — Много е забавен този руснак. Каза ми една стара руска поговорка: „Който започва конспирация посява семе.“ Много е добра, какво ще кажете?
	— Никога не се знае какъв ще е плода докато семето не порасне — каза Бекет и погледна към Шайлс. Червенината бе заляла цялото лице на генерала.
	— Правителството не можеше да разреши само една малка група да има контрол над плодовете, нали разбирате? — каза Уикъм-Финч.
	Най-после Шайлс възвърна гласа си:
	— Кълна ви се, господине, че моята грижа бе да изградя дистрибуторна система, за да сме сигурни, че ще се разпредели поравно.
	— Разбира се, драги — рече Уикъм-Финч.
	— Ще има предостатъчно за всички — додаде Бекет. Той отново погледна към Шайлс. Генералът бе започнал да се съвзема. — А вие все още командвате голяма част от войската, генерале.
	— Но ще се наложи да се подчиня на правителството — каза Шайлс. — Това се опитвах да ви обясня преди малко.


>

E>
	Ирландците винаги са ми напомняли на глутница хрътки, които разкъсват благороден елен.
@	Гьоте
E$

	Идването на тълпата накара Кевин О’Донъл да се почувства различно и някак странно. Дохъни й хвърли само един кратък поглед докато го извеждаха под стража заедно с другите обвиняеми. Отведоха ги в килиите под кулата на замъка и ги заключиха. Пръв към заседателите се обърна Кевин и им каза да намерят оръжия. Те не бяха повече заседатели, а „войници на Армагедон“. На лицето на Кевин се появи отнесено изражение. Той направи широк жест с ръка, после вдигна буркана с главата на Алекс Коулмън с думите:
	— Ела и виж, Алекс! Настъпи момента, за който бях роден.
	Той не обърна внимание на трупа на Херити, освен че блъсна стола с тялото на излизане от стаята. _Сякаш е Всемогъщия Бог_, мислеше си Дохъни докато вървеше.
	Докато пазачите прекарваха групичката им през двора на замъка, Дохъни забеляза, че вратите са затворени и езерото не се виждаше. Виковете на тълпата отекваха в двора като рева на мъжкар, който си иска полагаемото. Някои крещяха:
	— Лекарството! Дайте ни лекарството!
	Какво ли ги бе накарало да си мислят, че вече има готово лекарство?
	Пазачите избутаха Дохъни в двора на замъка след Джон, отец Майкъл и момчето, но преди това той успя още веднъж да зърне Кевин, който крачеше покрай парапета на стария замък. Кевин не благоволи да погледне надолу към шумната тълпа. Маниерът му показваше, че ги смята за сбирщина от диваци, ламтяща да опита храната на боговете — манната, над която само той имаше права.
	— Дайте ни лекарството! Дайте ни О’Нийл!
	Съпроводиха Дохъни и останалите до входа на затворническата кула. Пазачите ги натикаха вътре и затръшнаха вратата след тях, без да си правят труда да ги заключат в отделни килии. После тромаво заслизаха по безкрайните стълби надолу към тълпата, която се бе върнала на първоначалното си искане и монотонно повтаряше:
	— О’Нийл! О’Нийл!
	Спряха в една осеяна с боклуци стая в края на стълбите. Отец Майкъл очисти паяжините от лицето си. Джон се върна в килията си. Момчето се покатери на счупения диван и се опита да надзърне през решетките на един прозорец високо в стената. Виковете на тълпата се чуваха много силно. Джон се появи отново, облечен в дрехите, които пазачите го бяха накарали да съблече. Бяха влажни, с петна от помия, които се бе опитал да почисти с лабораторната си манта.
	— Защо ми взеха дрехите? — попита той отнесено. — Защото отчето имаше нож ли?
	— Няма нищо, Джон — каза отец Майкъл и сложи ръка върху рамото му. Човекът трепереше от напрежение.
	Момчето пълзеше нагоре по купчината дърва в ъгъла, но все още не можеше да достигне прозореца.
	— Зарежи това, момко — рече Дохъни. — Ще вземеш да паднеш и да се удариш.
	Откъм тълпата долетя силен рев. Чу се кратък откос от автомат и последва тишина. Дори монотонния рев секна.
	— Какво мислиш, че става там отвън? — попита отец Майкъл.
	— Сигурно точат косите, куките и вилите си — отвърна Дохъни. — Подготвят се за въстание.
	Последната дума бе заглушена от още един рев, който разтърси стените.
	Джон сякаш бе оглушал. Гледаше втренчено нагоре към момчето върху купчината дърва, припомняйки си как се бе държало то по време на прехода им през страната. Сега у него имаше някаква животинска енергия, напрегнатост и целенасоченост.
	— Отец Майкъл! — извика момчето с тих, но настойчив глас. — Тук отзад има тунел.
	— Тунел ли? — свещеникът се запрепъва през боклуците към момчето, отмести няколко дъски и надзърна зад него. Вдигна глава и каза на Дохъни:
	— Усещам чист въздух. Значи има изход. — Той измъкна още няколко дъски и откри нисък отвор. — Доведете Джон!
	Дохъни дръпна Джон за ръката.
	— Ела насам.
	— Не мога — рече Джон. — О’Нийл не иска да идва.
	Той огледа с див поглед тъмната стая.
	— Защо са дошли тук? Аз не…
	Думите потънаха в рева на тълпата и шумът от стрелба. Виковете се смесиха в един ритмичен напев без думи, само дрезгави, нечленоразделни звуци — гигантско стенание, което изпълни Дохъни с ужас. Отец Майкъл се втурна през боклуците и хвана Джон за дясната ръка.
	— Мисля, че ще се наложи да го носим — каза Дохъни.
	— Ела с нас, Джон — заговори свещеника. — Ние се опитваме да те спасим. Нали така, Фин?
	— Да, така е.
	— Ще вземете ли и О’Нийл? — попита Джон.
	— Разбира се — отвърна отец Майкъл.
	— Но къде е той? — попита Джон. — Беше в стъкленицата на масата. Не го виждам.
	— Той вече си отиде — каза Дохъни.
	— О!
	Джон се остави да го поведат през разхвърляните отпадъци зад камарата дъски. Момчето ги чакаше в тунела от плесенясали камъни. Подът беше хлъзгав от мръсотията и бе осеян с изкъртени камъни и локви вода. Смрадта от отходните канали проникваше през пукнатините.
	Дохъни се заслуша в шума на тълпата отгоре. Усещаше се тропането на много крака. Автоматичният огън бе преминал в откъслечни изстрели. Отец Майкъл буташе Джон през тунела. Момчето водеше. Отпред се забелязваше слаба светлина, но в тунела беше тъмно и задушно. Не след дълго видяха дневната светлина, която проникваше през един отвор, обграден от храсти и отчасти блокиран от желязна решетка. Отец Майкъл им направи знак да спрат при решетката и се заослушва. Шумът от тълпата се бе превърнал в неясен тътен някъде зад тях. Стрелбата бе спряла. Дохъни разбра, че се намират в малка каменна колиба отрупана от двете страни с ръждясали градинарски инструменти — мотики, грапи, лопати, лизгари и други.
	Редици от глинени съдове бяха нападали от изгнилите рафтове, и чирепите хрускаха под краката заедно с парчета тел и разядени от ръждата тенекиени кутии. Дневната светлина се процеждаше през дупките между камъните и през входа, препречен от ръждясала решетка и гъсти шубраци.
	Джон затвори очи и се обгърна плътно с двете си ръце. Дишаше тежко и на пресекулки, а пръстите му се свиваха и отпускаха.
	Момчето пропълзя под преградата от храсти. Чуваше се как се разхожда из колибата. Дохъни докосна ръката на Джон и в отговор получи рязко изопване на главата, широко отворени очи и налудничав поглед.
	Отец Майкъл махна на Дохъни с ръка да остане и последва момчето. След малко се върна и съобщи:
	— Колибата се намира до един стар парник и има обрасла пътека, която по всяка вероятност извежда на пътя. Момчето е напред да я проучи. — Свещеникът кимна към Джон. — Каза ли нещо?
	— Невероятно — започна Дохъни, погълнат от медицинските си наблюдения над Джон. — Според мен, имаме случай на контролирано раздвоение на личността. Той знае, че съществува друго негово аз и може дори да разговаря с него, но се съмнявам, че може да преодолее раздвоението.
	Отец Майкъл потръпна.
	— И какво ще правим с него?
	Думите на отец Майкъл накараха Джон да клекне върху мръсния под и да притисне лице о коленете си. Приличаше на подгонено животно свило се в бърлогата си.
	_Да върнем О’Нийл към живот би означавало смърт за него_, помисли си Дохъни.
	Къде ли се е дянало това момче? Една смразяваща мисъл внезапно осени Дохъни: Кевин бе споменал, че момчето е готово да изкопае дупката под бесилото на О’Нийл. Дали не беше отишло да предупреди Кевин или тълпата?
	Шумът край вратата отвлече вниманието му от Джон. Момчето се шмугна през отвора. Изглеждаше унило и мълчаливо както обикновено. Направи им знак да го последват и отново излезе навън. Храстите изшумоляха докато се провираше.
	— Имаше едно мило момче — каза отец Майкъл — и Светото Сърце водеше душата му.
	_Надявам се да си прав_, помисли си Дохъни.
	— Хайде горе, Джон — каза той и му помогна да се изправи.
	Отец Майкъл и Дохъни прихванаха Джон от двете страни и успяха да го изкарат от колибата. Мястото представляваше запуснат парк с високи вечнозелени дървета, между стволовете на които се виждаше езерото. Тясна пътека покрита с камъни и обрасла с храсталаци водеше на някъде. Момчето не се виждаше.
	В индианска нишка с отец Майкъл отпред и Дохъни накрая те си запроправяха път по каменната пътечка. Храстите преграждаха пътя им, а клоните ги шибаха. Отец Майкъл се обърна с гръб към шубраците и продължи да дърпа Джон, като внимателно напипваше камъните при всяка стъпка. Дохъни държеше ръка пред лицето си, за да се пази.
	Скоро излязоха през един жив плет на тесен асфалтов път, целият в дупки. Момчето ги чакаше в края на плета и щом се появиха, то се обърна и пое наляво, отдалечавайки се от замъка.
	Дохъни се поколеба, ослуша се. Нямаше и следа от тълпата, нито от шума. Тишината му се стори зловеща.
	— Насам — прошепна отец Майкъл.
	_И той го усеща_, помисли си Дохъни. Е, бягството беше единственото разумно нещо за момента.
	Отец Майкъл изтича след момчето, което вече беше на стотина метра пред тях. Дохъни и Джон ги последваха. Джон не се съпротивляваше. Дохъни го водеше леко за лявата ръка, но в него се усещаше някаква инертност, сякаш го водеше единствено волята на придружителя му.
	Пътят завиваше в края на дълга алея с дървета от двете страни и продължаваше нагоре, отдалечавайки се от езерото и криволичейки сред хълмовете. Задъхани от изкачването, те стигнаха до едно място, откъдето се откриваше широка гледка. Табелата все още стоеше на обраслата с бурени каменна ограда. Стрелката сочеше към Бали…, останалата част бе изтрита.
	— Това трябва да е Балимор — рече отец Майкъл.
	Момчето се взираше неподвижно към езерото. Другите също отидоха при него, като преминаха през стената от високи дървета, зад която най-после се откри гледка към замъка. От прозорците и покрива излизаха пламъци. Димът се виеше право нагоре, като стълб в неподвижния въздух. Отец Майкъл потрепери при вида на пожара, припомняйки си Мейнут. И там имаше тълпа.
	Четиримата гледаха безмълвно към крепостта, която бе на километър разстояние. Плътна маса от хора изпълваше двора като жив килим. Телата им се притискаха едно в друго, а над главите си размахваха лъскави оръжия. Нямаше никакви викове… никакви крясъци, нито дори монотонно бучене… само това безмълвно движение.
	— Дано светците ни закрилят — прошепна отец Майкъл.
	Момчето се примъкна до свещеника и го хвана за ръката.
	Джон погледна двамата. Стори му се, че ги познава. Разбира се, бяха изминали дълъг път, прекосявайки страната. Обърна се наляво и видя непознато лице.
	— Кой сте вие? — попита Джон.
	— Аз съм Фин Дохъни.
	— Къде е Джоузеф?
	Дохъни разбра и отвърна:
	— Аз замествам Джоузеф Херити.
	— Накъде отиваме сега? — попита Джон.
	Преди Дохъни да може да отговори отец Майкъл вдигна ръка и каза:
	— Чуйте!
	Тогава всички чуха. По пътя над тях се спускаха конници. Една група се показа от завоя. Най-отпред яздеше висок, брадясал мъж с пушка, прехвърлена през седлото. Щом забеляза групичката наблюдатели, той вдигна пушката си, давайки знак на останалите да спрат. Мъжът с брадата се загледа в четиримата за момент. Хората му останаха зад стената от дървета, през която се виждаха само муцуните на два коня. Като не видя и следа от оръжие у групичката наблюдатели, мъжът с брадата свали пушката си и каза през рамо:
	— Чакайте тук!
	После продължи надолу и спря в края на пътя.
	Дохъни забеляза, че по муцуната на коня има пяна. Препускали са здравата.
	— Какво става в замъка? — попита брадатият и кимна натам с глава.
	— И ние това гледаме — отговори Дохъни. — Прилича на тълпа.
	— А кои сте вие, ако смея да попитам? — поинтересува се ездачът.
	— Казвам се Финтън — отвърна Дохъни. — А това е отец Майкъл…
	— Свещеник значи! — възкликна брадатият. — Към Балимор ли отивате? Бог е свидетел, че минералната ни вода има чудотворни лечебни свойства.
	Отец Майкъл погледна нагоре. На лицето му бе изписано: Защо пък не? После кимна и рече:
	— Да, смятаме да пием от водите на Балимор. Такава е Божията воля.
	— Наистина е чудотворна — каза брадатият. Той се наведе напред и се втренчи в Джон, който при тази проява на внимание сведе глава и затвори очите си. — Какво му е на приятеля ви?
	Дохъни навлажни устни с език щом улови изплашения поглед на отец Майкъл. Но преди и двамата да успеят да измислят някакъв отговор, момчето излезе напред и хвана Джон за ръката.
	— Отиваме към вашия извор, господине. Това е баща ми. Откакто мама умря, е все така.
	Конникът се изправи и каза тъжно:
	— Мнозина са така, Бог да ни е на помощ.
	Той се извърна и извика към хората си:
	— Дез! Донеси пакета с хляба и сиренето! — а сетне се обърна към отец Майкъл. — Забелязах, че не носите храна. До Балимор е много път. Ще си я поделим с вас и ще се молим да останете в Балимор.
	Той посочи с глава някъде отвъд замъка.
	— Имаме работа в Килалой. Можете ли да ни кажете как да се промъкнем през тълпата?
	— Работа в Килалой ли? — попита Дохъни.
	— Аз съм Алдин Каниф, старейшината на Балимор — каза брадатия. — Придружаваме Ърскин МакГинти до Килалой. Казаха ни, че там имали радиовръзка със света. На Ърскин му се явило видение, което го подтикнало да каже на всички хора за нашите лечебни води.
	— Не знам да има радиовръзка в Килалой — каза Дохъни.
	— Всички го знаят — отвърна Каниф. — Нали знаете, че новият папа се нарича Адам заради новото начало. Представяте ли си. Най-обикновен свещеник, после станал кардинал, а сега е папа.
	— Ако сте тръгнали към Килалой по-добре стойте настрана от пътищата — рече Дохъни. — Тълпите са опасно нещо.
	— Добър съвет, мистър Финтън — каза Каниф. — Алдин Каниф покорно ви благодари за това.
	Иззад дърветата се появи конник и спря до Каниф. Беше слаб юноша с рошава черна коса, която обрамчваше слабо лице и усмивка с редки зъби. В лявата си ръка държеше пушката и поводите, а в другата носеше кожена торба. Той подаде торбата на отец Майкъл. Каниф погледна към него.
	— Иди и кажи на останалите да се върнат по пътя, по който дойдохме. Спомняш ли си оная пътека? Чакайте ме там. Няма да вървим по пътя.
	Юношата обърна коня си и се върна зад дърветата. Каниф погледна към отец Майкъл, който стоеше, здраво стиснал торбата с двете си ръце.
	— Пътят до Балимор е безопасен, отче. Маркиран е с купчини от по седем камъка със стрелка, указваща посоката. Само внимавайте като пресичате Н-6 и стойте далече от Моути. Лоши хора има там. Ако някой ви спре кажете му, че сте под закрилата на Алдин Каниф.
	— Бог да ви пази — каза отец Майкъл.
	Каниф смушка коня си, обърна се и скоро изчезна зад дърветата. Чуха тропота на отдалечаващи се копита. Дохъни изчака звука от копитата да затихне и се обърна към отец Майкъл. Свещеникът кимна. И на двамата бе ясно. Ако някой от хората на Кевин О’Донъл оцелееше след нападението на тълпата, лесно щеше да разпознае по описанието Джон и спътниците му. Можеше да се разчуе, че свещеник, момче и двама мъже са били видени на пътя за Балимор.
	— Опасно е да свиваме към Дъндолк — каза Дохъни. — Ще очакват да се насочим към приятелите ми.
	Отец Майкъл се обърна към Джон, който стоеше, вперил поглед в езерото. Момчето все още държеше ръката му. Изражението му бе толкова проникновено сякаш се опитваше да надникне в душата на Джон, където да намери отговорите на тайнствени въпроси. Трябваше по-скоро да кръстят някак момчето, щом не искаше да им открие истинското си име. То искаше да го кръстят пак, макар и да призна, че вече е кръщавано в църква. Но това бе всичко, което разкри.
	— Поверена ни е скъпоценна стока и трябва да я пазим — каза отец Майкъл.
	— Гладен съм, отче Майкъл — каза Джон. — Остави ли ни Джоузеф някаква храна?
	— Скоро ще ядем — отвърна му Дохъни. — Трябва да се махнем от този път. Имахме късмет при срещата, но е опасно да се осланяме само на късмета.
	Той се обърна и пръв пое нагоре по пътя, чувайки стъпките на останалите зад себе си. Когато хвърли поглед назад видя, че момчето все още държи Джон за ръка и го води.
	Нощта ги завари насред тесен път, който криволичеше през гъсталак от вечнозелена растителност. Дохъни познаваше черните пътища като този, по който вървяха сега. Беше дърварски и щяха да стигнат до някакъв заслон. Наоколо имаше и много дърва за горене, с които да се топлят през студената нощ. Пресякоха няколко второстепенни пътя, а веднъж дори изчакаха скрити в храстите преди да пресекат един по-широк главен път. Дохъни не знаеше къде точно се намират, но бе забелязал по слънцето, че се движат главно на изток. Ако можеха да избягнат Бреговаците…
	Джон ги следваше с покорството на уморен човек. Вече вървеше сам, а свещеникът и момчето бяха в края. Джон рядко вдигаше глава. През повечето време гледаше къде ще стъпи.
	Заслонът беше там, където Дохъни очакваше да го намери — точно зад едно възвишение в малка блатиста низина, защитена от западните ветровете. Представляваше навес, подпрян на пръти и замазан с кал и мъхове. Вратата бе от преплетени пръти, имаше дървено резе и висеше на кожени ремъци вместо панти. Прозорци нямаше, но в единия ъгъл на покрива зееше дупка с огнище точно под нея, а наблизо бе струпана купчина дърва. Вътре миришеше на горски торф и пушек.
	Джон се строполи на пода и се облегна на една стена. Отец Майкъл пусна кожената торба на земята и заоглежда потъналата в мрак колиба. Момчето последва примера на Джон.
	Дохъни запали огън на последните отблясъци дневна светлина и клекна край него да стопли ръцете си.
	Отец Майкъл затвори вратата и я подпря с една пръчка. Момчето се примъкна зад огъня, използвайки топлината, която стената бе поела. Джон се изправи и закрачи безцелно в затвореното пространство. Отец Майкъл го наблюдаваше внимателно.
	Джон внезапно спря и проговори:
	— На О’Нийл не му харесва тук.
	Отец Майкъл хвърли изплашен поглед към Дохъни, приклекнал край огъня. Дохъни погледна към свещеника и му направи знак да се приближи.
	Отец Майкъл заобиколи Джон, застана с гръб към огъня и погледна надолу към Дохъни. От мокрите места по одеждите на свещеника започна да се вдига пара.
	— Би ли ни казал О’Нийл, защо не му харесва мястото? — попита отец Майкъл.
	Дохъни му махна с ръка да мълчи. Нима свещеника не разбираше? О’Нийл можеше да излезе от тази човешка обвивка. Човекът бе видял твърде много от ужасните последствия, предизвикани от чумата. Може и да е искал отмъщение, но не и такова.
	Отец Майкъл гледаше Дохъни, смръщил озадачено вежди.
	Джон мълчеше, наклонил глава на една страна сякаш се ослушваше.
	_Само едно напълно лишено от морал чудовищно същество би могло да живее, при условие че на съвестта му лежеше цяла Ирландия_, мислеше си Дохъни. От всичко научено за О’Нийл личеше, че е бил човек със съвест — поне преди да избухне бомбата на Херити.
	Внезапно Джон изправи глава и заговори:
	— О’Нийл казва, че този свят е пълен с опасности — той погледна надолу към Дохъни. — Джоузеф не ви ли остави някое от оръжията си?
	— Тук нямаме нужда от оръжия — каза Дохъни и се изправи сковано. — Има ли още от хляба и сиренето, отче?
	— Достатъчно за вечеря и закуска — отвърна отец Майкъл.
	Момчето пристъпи иззад огъня и застана по-близо до тях. Дрехите му миришеха на мокра вълна.
	— О’Нийл е прав — започна момчето. В детския му глас прозвучаха нотки присъщи на възрастен човек. — Оръжията и бомбите побъркват света и го правят несигурен.
	_Лудите и децата говорят истината_, помисли си Дохъни.
	— Света Троице, ще доживеем ли да видим нормален свят! — възкликна отец Майкъл.
	— Където хората ще продължат да се лъжат най-безочливо — каза Дохъни.
	— Това, което казвате, е жестоко, господин Дохъни.
	Дохъни се обърна и се заслуша във вятъра, който шумеше в дърветата около навеса. Огънят припламна от течението, което влизаше през дупките. По стените танцуваха причудливи сенки.
	— Да, жестоко е — продължи Дохъни, — но промяната често е жестока, а сега именно това става — промяна. Не бяхме достатъчно съпричастни с делата на нашия свят.
	— Съпричастност! — отец Майкъл беше шокиран. — С убийствата и диващините!
	— Смятам, че съм реалист — каза Дохъни. — Повечето хора живееха в своя затворен свят с пазачи на всяка врата — лекари, адвокати, проповедници, избрани демагози — които да ги предпазват от сътресенията, съпътстващи промените.
	— Тогава как стана така, че тази ужасна чума свари пазачите неподготвени? — попита отец Майкъл.
	— Защото и те се хванаха в капана на този свят, ограничен от седмичната надница, вечерната програма на телевизията, ежегодния отпуск и рядкото разточителство да си купят бонбони или билет за цирк.
	— Все още не мога да разбера как се случи — каза отец Майкъл почти шепнешком. Той погледна с уплаха към Джон, който бе отишъл до вратата и надничаше през една пролука до пантите.
	— Защото слушахме само богатите американци — каза Дохъни.
	— Но знаех, че мразиш американците — учуди се отец Майкъл.
	— Да ги мразя? Не, аз им завиждах. Но твърде малко от тях се интересуваха от световните проблеми.
	— Все това повтаряш — запротестира отец Майкъл. — Какво искаш да кажеш?
	— Говоря за най-бедните, които знаят, че може и да гладуват. Говоря за моряците, фермерите и дърварите, които всеки ден се сблъскват с природните бедствия. Говоря за пророците, които се самобичуват в желанието си да надмогнат болката.
	Отец Майкъл погледна момчето, което стоеше и жадно ги слушаше. Нощните шумове от вятъра и гората ги притискаха от всички страни. Какво ли виждаше Джон през онази дупка в стената. Отвън бе само тъмната гора.
	— Пазачите всъщност нищо не пазеха — заговори пак Дохъни, тихо и замислено. — Казваха, че ще допускат само приятните изненади — като подаръците от Дядо Коледа например. Не трябваше да позволяват на нищо да разстройва спокойствието на хората, които вярваха, че са собственици на този свят в кутийка.
	Джон се извърна и срещна погледа на отец Майкъл. В очите на Джон се четеше странна напрегнатост и почуда.
	— Къде сме? — попита той.
	— В един дърварски заслон — отговори му Дохъни без да вдига очи от огъня.
	Джон го изгледа.
	— А ти кой си?
	Дохъни поклати глава, потънал в собствените си мисли.
	— Казвам се Финтън Крейг Дохъни и не съм по-добър от другите пазачи.
	Той се обърна и видя на трепкащата светлина от огъня странното напрегнато изражение върху лицето на Джон.
	— Как стигнахме до тук? — попита Джон.
	Дохъни отвърна с тих, несигурен глас:
	— Пеша.
	— Странно — каза Джон. — Говориш като ирландец. Все още ли съм в Ирландия?
	Дохъни кимна.
	— Чудя се къде ли са Мери и близнаците? — каза Джон.
	Отец Майкъл и Дохъни се спогледаха. Момчето попита:
	— Какво става?
	Дохъни махна с пръст, за да го накара да мълчи.
	— Аз съм Джон Роу О’Нийл — рече Джон. — В това съм сигурен. Да не би да съм имал… амнезия? Не… не може да е това. Май си спомням… нещо.
	Дохъни се изправи внимателно и застана нащрек, готов да реагира ако Джон започнеше внезапно да буйства.
	— Кой ме доведе тук? — попита Джон.
	— Доведе те Джон Гарич О’Донъл — каза отец Майкъл.
	Джон стрелна свещеника с ужасен поглед.
	— Джон… Гарич…
	Очите му се разшириха от ужас. Той заотстъпва назад докато не се опря в стената до вратата. Погледът му се плъзна по Дохъни и отец Майкъл, после се спря за миг върху момчето и всички видяха как спомените го връхлетяха.
	Дохъни вдигна длан срещу него.
	Устата на Джон се отвори като черна дупка върху агонизиращото му лице и от нея се изтръгна злокобен вик.
	— Не-е-е-е-е-е-е-е-е!
	Той направи крачка към Дохъни, който замръзна на място. Тогава Джон се завъртя, хвърли се към вратата и я отвори с трясък.
	Преди някой да успее да направи нещо, той вече беше навън и с див крясък се втурна в гъсталака.
	Дохъни вдигна ръка, за да попречи на отец Майкъл и момчето да го последват.
	— Няма да го хванете. А дори ида успеете… — Той поклати глава.
	Заслушаха се в звуците, които долитаха от тъмното — протяжни писъци и шумолене на храсти. Чуваха ги още дълго, но накрая всичко заглъхна в далечината и се смеси с воя на вятъра в клоните.
	— Някой трябва да го намери — каза отец Майкъл. — Някой трябва да му даде подслон. Ние носим отговорност за Безумеца и трябва…
	— Я млъквай! — изсъска Дохъни. Отиде до вратата, изправи я и я подпря. Когато се върна при огъня, момчето го изгледа, заслушано в неясните звуци от тъмнината. Дали младежът все още долавяше воя?
	— Това е банши, духът на смъртта — прошепна момчето.


>

E>
P>
	Тъй както древен гръцки философ,
	с изящна строфа в злато и обков,
	разбужда дремещите мисли на Тирана;
	или поета с арфа златоткана
	напява на сановниците висши
	за дните днешни, бъдни и предишни.
@	Уилям Бътлър Йейтс
P$
E$

	На отец Майкъл не му се нравеше живота в Англия. А особено го дразнеше това, че бе заточеник в Хъдърсфийлд, макар и мястото да бе доста посещавано тези дни от важни личности от цял свят, които минаваха от там, за да научат нещо за новото лекарство против чумата. Беше се съгласил с аргументите на Дохъни да го прати в Хъдърсфийлд. Кейт О’Тара Браудър беше ирландско национално богатство и, което бе по-важно, със сигурност щеше да се превърне в силно политическо оръжие.
	„Жената в камерата!“
	Отец Майкъл я смяташе за доста глупаво момиче, но у нея имаше някаква непоколебима решителност, качество, което той считаше за присъщо на „селячеството“. Собствената му майка бе притежавала това качество в завидна степен, и ето защо той веднага го беше разпознал у Кейт. Можеше да бъде упорита и дори груба, когато засегнеха собствените й интереси. Дайте й малко власт и тя ще се превърне в деспот — освен ако действията й не бъдат смекчени от непоколебимата вяра в Божия гняв.
	Дохъни му бе казал:
	— Ще отидеш при нея, за да станеш неин духовен наставник. Знам те като добър свещеник, отче. Но ти ще си там и за да я следиш да не направи някоя глупост, която да навреди на Ирландия. Не им вярвам на ония англичани.
	— Че какво могат да направят?
	— Точно това ще трябва ти да откриеш.
	И ето че вече повече от два месеца той се намираше в самата Светая Светих на британците. Докато прекосяваше двора на път за редовната си визита при Кейт, отец Майкъл усещаше силата на това място. Опасност витаеше във въздуха. Имаше подмолни течения — крояха се заговори и планове. Беше доволен, че дойде, макар и да ненавиждаше английския привкус на всичко, което ставаше тук. В началото прие да изпълни поръчението на Дохъни, воден от чисто любопитство. Впоследствие към мотивите му се прибави и желанието непременно да изведе Момчето от Ирландия.
	Отец Майкъл все още мислеше за мълчаливото хлапе като за Момчето, въпреки че юношата бе казал да го наричат Сайън. Нямаше фамилия. Отказваше да говори за семейството си. Сякаш ги бе погребало в незнаен гроб, над който само то можеше да тъжи.
	Момчето бе решено на всяка цена да стане свещеник. За него това бе утеха. Отец Сайън. Щеше да стане почитан свещеник, мислеше си отец Майкъл. Състрадателен. А някой ден навярно кардинал… или дори папа. Кой знае?
	Отец Майкъл изчака на едно кръстовище да мине дългия конвой. Денят обещаваше да е слънчев, помисли си той. Дори горещ. По емблемите на камионите разбра, че конвоят е на Организацията за защита на дивите животни. По телевизията постоянно предаваха за благородното им дело. Мъже забиваха подкожни стрелички в телата на китове, делфини, тюлени, вълци, мечки и други животни. Беше смайващо.
	Да, тук беше много по-добре за Момчето, отколкото в размирна Ирландия с ония от Фин Садъл, кръстосващи страната на шир и длъж. Сега вече нямаше съмнение за изхода на нещата. Смъртта на Кевин О’Донъл в ръцете на тълпата беше лишила Бреговаците от мистичната им сила. Известно време те се бяха борили с отчаяна жестокост, но без централно ръководство.
	_Самият дявол_, мислеше си отец Майкъл.
	Победата над Фин Садъл не се дължеше на подкрепата на Обединените нации, а на това, че те бяха загубили своя водач Сатаната. А Кевин бе истинско превъплъщение на Сатаната.
	Конвоят отмина. Отец Майкъл тръгна да пресича пътя и едва се отърва от един джип, който изскочи с бясна скорост иззад завоя и профуча след камионите. Докато се отдалечаваше шофьорът заканително размахваше юмрук и крещеше нещо на облечения в черно свещеник.
	_Някои неща никога не се променят_, помисли си отец Майкъл.
	По-добре беше, че сега момчето живее там и получава отлично образование в специалното училище за избрани ученици в Хъдърсфийлд. Приеха момчето, защото беше повереник на отец Майкъл, а той имаше официален статус на представител на Ирландската държава. Да, щеше да получи много добро научно образование, което по-късно можеше да бъде продължено при йезуитите на някое сигурно местенце, като Америка например.
	Един ден Сайън щеше да стане важна личност. Отец Майкъл бе усетил това още в деня, когато стояха на пътя над обсадената крепост и Момчето излъга за да спаси нещастния човек. Като се имаха предвид очевидните факти от живота на Момчето, които трябваше да го подтикват към отмъщение, това, което то направи, беше един благороден жест, едно истинско „обръщане на другата страна“. Дохъни го бе оценил просто като умен и хитър ход, но отец Майкъл беше разбрал добре. То постъпи _правилно_.
	Тази сутрин в двора на училището в Хъдърсфийлд имаше много хора, забеляза отец Майкъл. Щураха де насам-натам и бързаха покрай него. С всеки изминал ден мястото ставаше все по-оживено. Някои от минувачите разпознаваха отец Майкъл и му кимаха. Други му се усмихваха вяло, сещайки се, че са го виждани някъде.
	_Точно тук сте ме виждали, тъпи англичани!_
	Отец Майкъл веднага отхвърли тази мисъл като непристойна за него. Трябваше да се научи на великодушие от Момчето.
	Странни бяха слуховете и историите за О’Нийл, които идваха от Ирландия. Бяха го виждали тук и там, но нямаше потвърждения. Тъжно беше, че хората му оставяха храна и вода, така както някога бяха правили за джуджетата от приказките. Ех, никой не можеше да обясни държанието на ирландците. Погледнете какъв герой направиха от Бран Маккрий и двадесет и седемте бременни млади момичета!
	„Но той спаси почти петдесет ирландски жени“, казваха те.
	Спасил! Какво хубаво имаше в това да спасиш плътта им, щом душите им бяха погубени?
	Не че Маккрий беше единственият, спасил жени от чумата. Казваха, че ще минат поколения преди да се разкажат всички истории за това, как жени са били крити и защитавани от изобретателните си мъже. Въпреки това спасените не бяха достатъчно. Но щяха да се положат усилия всички те да бъдат върнати към вярата в бога… дори и бедните момичета от замъка на Маккрий. Не беше тяхна грешката. Смутните времена не бяха пощадили и тях.
	Докато наближаваше административната сграда, където бяха настанени Кейт и съпруга й, отец Майкъл видя обичайната дълга върволица от мъже, чакащи да минат в нишка покрай прозореца, през който можеше да се види Кейт. Желанието само да видиш жена бе толкова примамливо и силно, че властите не можеха да откажат на молбите. Твърде опасно е, казваха те. Но пък какво лошо имаше в това?
	Лошо е за Кейт, мислеше си отец Майкъл. Самото показване водеше до промени в жената, от които отец Майкъл се страхуваше. За това ли го бе предупредил Дохъни?
	Отец Майкъл мина покрай чакащите мъже и чу част от разговорите.
	_„Чувам, че била хубавка.“_
	_„И до гърдите си държала дете.“_
	Отец Майкъл забеляза ненавист върху лицата на мъжете, покрай които минаваше. Те знаеха, че свещеника има право да ги предреди. Към това се прибавяше и факта, че той може да влезе вътре и да разговаря с Кейт, дори да я докосва, което вече караше мъжете направо да ревнуват.
	Колоната от мъже се виеше като дълга серпентина нагоре по стълбите в сградата. Отец Майкъл ги пренебрегна и отиде при асансьора в средата на дългия коридор. Пазачът на асансьора му отвори вратата и натисна копчето за последния етаж.
	Щом отец Майкъл излезе от асансьора видя, че там го чака отец Бърни Кавана. Нямаше как да го заобиколи и се принуди да спре.
	— А, ето ви и вас, отец Майкъл. Чаках ви.
	_Откъде намериха англичаните този свещеник?_ — чудеше се отец Майкъл. Е, разбира се нямаше и съмнение, че Кавана бе католически свещеник. Прекалено дълго обаче беше живял сред британците и дори говореше с акцента на итънски възпитаник.
	— По какъв въпрос? — попита хладно отец Майкъл.
	— Само две думи, отче.
	Кавана хвана отец Майкъл под ръка и почти насила го заведе в ъгъла до асансьора.
	Отец Майкъл изгледа отвисоко свещеника. Кавана беше дребничък, с бели бузи и приличаше на херувимче. Сините му очи шареха неспокойно, сякаш винаги се оглеждаха да открият най-безопасния път за бягство. _Дали Въобще си реше посивялата коса_, чудеше се отец Майкъл. Винаги изглеждаше така, сякаш току-що бе излязъл от вихрушка.
	Твърдеше, че е „добър ирландец“. Пък и не беше ли завършил колежа „Св. Патрик“ в Мейнут, същият, който бе завършил и отец Майкъл?
	Свещеникът се бе опитал веднъж да го хване в лъжа, като го попита дали е преживял всички неприятности там.
	— Не. Напуснах още преди десет години — бе отвърнал Кавана.
	И това бе самата истина.
	Но Кавана се виждаше с Кейт и разговаряше с нея, а на отец Майкъл не му харесваше настроението, в което я заварваше след срещите им. Беше прекалено близък с папските представители, пристигнали от Филаделфия, а това, което бе чувал за тях не бе никак хубаво. Говореше се за „приспособяване към промените и изискванията на новото време“. Отец Майкъл знаеше какво означава това: връщане назад. Нищо добро нямаше да излезе от това. Можеше да се стигне дори до нов разкол. Как би могъл някой да уважава католическа църква със седалище в Америка? Нещата нямаше да се върнат на местата си докато Рим не възвърнеше функциите си.
	— В момента не можете да влезете при Кейт — каза отец Кавана като избягваше погледа на отец Майкъл. — Има важен посетител.
	— Кой е този път?
	— Главнокомандуващият на Изолационния корпус, човекът, който я спаси като позволи превозването на контейнера през канала.
	— Спаси я Бог — възпротиви се отец Майкъл.
	— Безспорно — съгласи се Кавана. — Но именно нареждането на адмирала й позволи да премине Ламанша.
	— Водите на канала щяха да се разтворят, за да й сторят път, ако такава бе волята Божия — рече отец Майкъл.
	— Съгласен съм — каза Кавана, — но адмиралът има своите правомощия и не можем да го безпокоим точно сега. Уверявам ви, че е за нейно добро.
	— По какъв въпрос е там? — попита отец Майкъл.
	— Що се отнася до това, нямам право да ви кажа нищо.
	Отец Майкъл овладя надигналият се у него гняв. Разбра, че Кавана го е усетил по това, че му пусна ръката и отстъпи назад.
	— Какво става там вътре? — попита отец Майкъл, стараейки се да владее гласа си.
	— На вратата има пазачи, които няма да ви пуснат да влезете — отвърна Кавана. — Уверявам ви, че нищо лошо няма да й се случи.
	Отец Майкъл почувства, че в думите му има истина и се зачуди, дали ще бъде правилно да наблегне на това, че е официален представител на Ирландия. Но и това не издържаше критика. Едно официално лице трябваше да спазва подобаващо благоприличие. Почувства как страховете на Дохъни се сбъдват. Оная глупачка бе станала известна в целия свят. „Жената в камерата.“ Хората бяха пощурели по нея. Но, разбира се, това беше дело на пресата. Всички тия сензационни истории. Бебето, което се бе родило в бурята при преминаването на канала.
	— Кога ще ми бъде разрешено да я видя? — попита отец Майкъл.
	— Навярно някъде следобед. Ако нямате нищо против, можете да изчакате в моята квартира, отче. Дадоха ми една стая в края на коридора.
	Отец Майкъл почувства тежест в стомаха си. Тук ставаше нещо нередно и се опитваха да го държат настрана. Е, добре, той щеше да се бори! Но преди да успее да каже нещо, по коридора се зададоха трима въоръжени морски офицери. Вниманието им бе изцяло насочено към него и отец Майкъл разбра, че щеше да бъде затворник, а те — негови пазачи.


>

E>
	С риск да загине, нашият свят подкопава чувството на индивида за собствената му стойност — силата, която лежи в основата на човешката издръжливост. Всъщност ние подкопаваме нашата устойчивост, способността си да се справяме с предизвикателствата. То е част от вродените ни заложби, без които човечеството е немислимо.
@	Финтън Крейг Дохъни.
E$

	Докато кърмеше бебето, Кейт обичаше да седи до прозореца на стаята си, която се намираше на последния етаж в административната сграда на Хъдърсфийлд. Тя знаеше, че всъщност огледалото в другия край бе прозорец, през който опашката от мъже отвън в коридора можеше да я наблюдава. Трябваше само да погледне в огледалото, за да види това, което виждаха минаващите един по един зрители. Струваше й се странно, че не изпитва неудобство от мъжете, които я гледаха докато кърми Джила.
	А какво хубаво бебе растеше Джила! Как само риташе с крачета. Кожата й започна да се изглажда, а погледът й — да става по-ясен. Косата й щеше да бъде червена, нежна и копринена като тази на майката на Кейт. Колко скъпо й бе това дете!
	Беше преживяла няколко кошмарни дни, когато донесоха серума и съобщиха решението си. Казаха й го така хладнокръвно, че тя бе започнала да крещи срещу тромавия доктор Бекет, онзи отвратителен мъж с конски зъби и огромна уста, от която бълваха ужасни думи.
	— Вие и вашият съпруг можете да имате много дъщери, госпожо Браудър. Вече го доказахте. А ние с нашите техники за генетичен контрол можем да ви осигурим да имате само дъщери.
	През цялото време я бяха държали мъже в бели престилки, без да я допускат при Джила, и дори на Стивън не позволиха да остане при нея.
	Бекет й беше изкрещял с гневен пламък в очите:
	— Имаме серум само за вас, госпожо Браудър.
	— Дайте го на Джила!
	— Не! Ако кръвта ви се възстанови достатъчно бързо, ще можем да дадем на бебето от вашия кръвен серум. Може би ще успеем да я спасим.
	— Може би! — бе изкрещяла тя.
	Но нямаше как да се съпротивлява на силните мъже. Така и стана. Стегнаха ръката й и вкараха иглата. Последваха няколко страшни дни, през които тя люлееше Джила и плачеше, изплашена до смърт, че всеки момент може да забележи у бебето ужасните симптоми на чумата.
	След инжекцията позволиха на Стивън да я вижда. Говореше й почти като свещеник и я умоляваше „да запази спокойствие и да приеме Божията воля.“ Стивън и хапчетата трябваше да й подействат успокоително, но тя все още си спомняше онези дни и усещаше страха, от който стомаха й се свиваше на топка.
	С Джила до гърдите си, тя отново беше спокойна. Кръвният серум стана навреме и сега всички даваха кръвен серум. Целият свят бе залят като от вълна.
	Вратата зад Кейт се отвори и вътре на пръсти влезе Стивън. Видя го в огледалото. Той гледаше на него с неодобрение, но го приемаше като необходимост. Виждал бе дългите върволици отвън и жадните очи, вперени в майката и детето. Стивън отказваше да се удължат часовете за гледане, но Кейт не беше сигурна, че това е правилно.
	Казваха, че съотношението мъже-жени в целия свят бе десет хиляди на една, ако не и по-лошо. Тук, в Англия, разбира се беше по-зле, въпреки че все още откриваха и ваксинираха жени, спасени от изобретателните си мъже. В Алдершот построиха голям лагер, в който събираха и пазеха жените. Кейт се чудеше, какво ли си мислеха онези жени за привилегированото й положение — първата спасена от чумата. Жената в камерата. Знаеше, че има натиск да бъде върната в Ирландия, но и двамата със Стивън бяха съгласни, че там все още не е безопасно. Бреговаците се разхождаха на свобода и то въоръжени. В Ирландия бяха открити няколко оцелели жени, макар че историите за горестите им изпълваха Кейт с ужас.
	Неприятности! Само неприятности се струпваха върху Ирландия.
	_Аз имах късмет._
	Усещаше, че позицията й бе силна. Тя беше символ в един свят, разтърсен от изявленията, направени от Кангша и Хъдърсфийлд. Въпреки опита си на медицинска сестра, тя не можеше да приеме някои от казаните неща. Нима бе възможно тя и Джила да живеят пет хиляди години или дори повече? Твърдяха, че могат да дадат гаранции още от самото зачеване за това, дали бебето ще бъде момче или момиче, и че раждаемостта на момичета ще се поддържа на „много високо ниво“ докато се възстанови балансът.
	За Кейт беше трудно да си представи, че ще живее пет хиляди години. Пет хилядолетия. Какво щеше да прави с цялото това време? Трябваше да има и други неща освен раждането на бебета, макар и да знаеше, че това щеше да е основното й задължение години наред. Задължение! Колко авторитетно звучеше тази дума от устата на един свещеник — мъжка дума… справедлива присъда. Нямаше мърдане. Двамата със Стивън трябваше да правят дъщери.
	Но имаше и компенсация. Като жена Кейт харесваше популярността си и предусещаше, че трябва да се възползва от нея докато има възможност. Това положение нямаше да продължи дълго при този напредък в генетиката. Но за сега бе вълнуващо. Мъжете я ухажваха. Да, това бе най-точната дума: ухажване. Нямаше флиртове и глупави опити за съблазняване. Мъжете имаха напълно сериозни намерения и това вбесяваше Стивън.
	Кейт видя в огледалото, че Стивън е седнал на един стол зад нея, до прозореца, който гледаше към двора на Хъдърсфийлд. Как само се преструваше, че просто си седи там и чете книга! С държанието си той казваше на зрителите: „Тази жена е моя.“
	Това й харесваше. Усещаше любовта на Стивън като топла вълна, преминаваща през цялото й тяло. В уединението на барокамерата между тях се бе изградила изключително здрава връзка. Сега тя знаеше много повече за него, за силните страни и слабостите му.
	_Той спаси живота ми._
	Всеки допир на бебешките устни до гръдта й, от която то сучеше млякото на живота, умножаваше топлите вълни на любов към Стивън. Усещаше ги дълбоко в утробата си.
	Ухажорите бяха интересни, особено руснака, Лепиков. Какъв приятен мъж! У него имаше нещо от очарованието на стария свят. Колко забавен бе като повдигаше вежди и въртеше очи. Горкият човек. Цялото му семейство загинало някъде в Съветския Съюз. Ставаше й тъжно като си помислеше за това. Как й се щеше да притисне главата му към гърдите си и да го утеши. Но Стивън никога нямаше да го позволи.
	Напълнило коремче, бебето извърна глава и се унесе в дрямка с малко мехурче мляко на уста. Кейт се усмихна на дъщеря си и покри гръдта си без да бърза. Какво прекрасно малко човече бе Джила: мъничкото личице потънало в невинен сън, малката трапчинка на лявата бузка. Истинска божия благодат! Чудо на чудесата!
	Кейт погледна ръчния си часовник. Беше десет и десет сутринта. Тя го вдигна до ухото си. Въпреки годините вървеше безотказно. Стана й тъжно като си спомни за майка си. Беше й го подарила в деня, когато Кейт постъпи в училището за медицински сестри.
	_Ех, майче, как ми се ще да можеше да видиш внучката си, твоя плът и кръв, жива и щастлива._
	А може би такава бе божията благословия — да може майка й да гледа тази умилителна сцена от небесата. Искаха от жените да платят висока цена. Да имат по двама… и дори повече съпрузи. Кейт почувства вълнуваща тръпка при мисълта за това, което можеха да я помолят да приеме. Странно, че двамата свещеници се разминаваха в мненията си по въпроса. Тя дори не смееше да повдигне проблема пред Стивън. Знаеше как ще реагира той. Тесният метален контейнер с вечно боботещия си компресор ги бе сближил неимоверно и тя подозираше, че Стивън знае какво си мисли.
	— Свещеникът е тук — каза Стивън.
	Още преди да го погледне Кейт разбра от тона му, че става дума за отец Кавана, а не за отец Майкъл. Стивън харесваше отец Майкъл и едвам понасяше отец Кавана. На Кейт и бе трудно да разбере това. Отец Майкъл ги бе венчал още в Ирландия, но той беше толкова суров човек, а на конското му лице никога не се появяваше усмивка. За разлика от него отец Кавана беше весел и спокоен. Той говореше за един щастлив Бог-пастир, който желае само хубави неща за своето стадо. Отец Майкъл беше строг и плашеше. Със Стивън говореха за философия, а това понякога бе много отегчително.
	Отец Кавана взе един стол и седна срещу Кейт. Коленете им почти се допираха.
	— Как сме днес? — попита отец Кавана с гръмкия си глас. — Джила изглежда като слънчев ден с цъфнали пролетни цветя.
	Кейт видя в огледалото как Стивън се подсмихна при тези думи. Знаеше какво си мисли. Кавана изглеждаше малко абсурден с ирландския си маниер на изразяване и странния си английски акцент.
	Свещеникът се надвеси и хвана Джила за палеца на крачето. Бебето се намръщи, но щом той отмести ръката си, отново се унесе.
	— Е, Кейт — започна той, — днес лицето ти сияе от здраве. Имаш ли нужда от нещо по-специално? Спокойно ли е сърцето ти?
	— Никога не съм се чувствала по-добре, отче.
	— От лекарството е — каза отецът. — Укрепва тялото. Виж само как инжекциите помогнаха на твоята малка Джила да преодолее последствията от преждевременното раждане.
	— Истинско чудо е — съгласи се тя.
	— Бог е щедър.
	Той я потупа по коляното и стана. Ръката му се отпусна преди да се е изправил.
	— Нима си тръгвате така скоро, отче? — попита тя.
	— Помолиха ме да бъда кратък днес. Важен гост чака да ви види. Не е ли чудесно? Вие сте много ценна, Кейт. Всяка сутрин споменавам вас и Джила на литургията.
	Той се усмихна сухо на Стивън и ги остави.
	— Гост ли? — попита Кейт.
	Джила проплака. Кейт нежно я залюля без да снема очи от Стивън.
	— Нямах и представа — каза Стивън и погледна Кейт. — Не са ми казвали нищо.
	Кейт потрепери. Нещо се бе променило и тя усещаше опасност. Да… вече не се чуваше приглушената глъчка на наблюдателите покрай огледалото-прозорец. Внезапно въздухът в стаята й се стори задушен и тежък от леката миризма на тютюн, която винаги оставаше след свещеника.
	Вратата през която си бе отишъл отецът рязко се отвори и вътре влезе Рупърт Стонър заедно с някакъв непознат в морска униформа. Непознатият имаше широки рамене и дълги ръце. Лицето му бе изключително тясно, а огромният му римски нос бе надвиснал над малка уста и остра брадичка. Очите му бяха прекалено близко едно до друго, помисли си Кейт, но пък миглите му бяха дълги и извити. Тя позна Стонър и го погледна въпросително.
	— Позволете ми да ви представя адмирал Франсис Делакур — каза Стонър. — Адмиралът, както знаете, е главнокомандващ на Изолационния корпус, а, след безредиците в Ню Йорк, успешно изпълнява длъжността генерален секретар на ООН. Именно адмирал Делакур ви спаси, когато започна гражданската война в Ирландия, като ви изпрати влекача с баржата.
	— Много сме ви благодарни — каза Стивън и се ръкува с адмирала. Ръкостискането бе кратко, стегнато и сухо.
	Делакур се обърна към Кейт, наведе се и целуна ръката й.
	— Очарован съм — каза той.
	Кейт се изчерви и сведе поглед към бебето. В този момент Джила реши да се изпишка.
	— Хубава работа! — възкликна Кейт и подаде бебето на Стивън. — Ще я преобуеш ли, скъпи?
	Стивън пое бебето и усети нещо топло и мокро.
	— Пелените са в другата стая — каза му Кейт и се усмихна на адмирала. — Никога не съм срещала истински адмирал.
	— Ще дойда с теб, Стивън — рече Стонър и хвана Браудър под ръка. — Адмиралът има една молба към Кейт.
	— Каква молба? — попита Стивън, усетил студенината в тона на Стонър.
	— Молбата е към Кейт О’Гара, а не към теб — каза Стонър и се опита да избута Стивън.
	— Това е Кейт Браудър и аз съм неин съпруг.
	Стивън заби пети и не позволи да го помръднат.
	— О, предполагам, че не сте чули — каза Стонър. — Жените вече няма да приемат името на съпруга си. Узакони се приемането на майчиното име, а бащиното ще бъде на второ място.
	— Какъв закон? — попита Стивън.
	— Законът на този свят. Решението е взето от Обединените нации — каза Стонър, докато се опитваше да изкара Стивън от стаята.
	— Не мърдам от тук! — каза Стивън. — Пуснете ръката ми!
	— Внимавай! — извика Кейт. — Ще удариш бебето!
	— Така да бъде — каза адмирал Делакур. — Той трябва да присъства, нищо че молбата е към дамата.
	Стонър пусна ръката на Стивън, но остана до него.
	— Каква е молбата? — попита Стивън.
	— Цялото ми семейство умря от чумата — каза Делакур. — Моля дамата да ме дари с дете.
	Стивън тръгна към адмирала без да помисли за детето в ръцете си, но Стонър го спря с ръка през гърдите.
	— Внимавай с бебето, идиот такъв!
	Стонър сграбчи ръката на Стивън и я стисна.
	— Защо се изненадвате толкова от молбата ми? — попита адмирала, поглеждайки към Стивън. — Мисля, че трябва да ви е ясно, че сега това е нормално… при толкова малко жени. Просто не искам родът ми да загине.
	Кейт стана и тръсна полата си. В огледалото видя, че точно в средата на скута й има голямо мокро петно. Беше бледа.
	— Няма ли други жени за… — Тя не можа да довърши.
	Стонър заговори, все още хванал за ръката Стивън, който не се противеше от страх да не нарани Джила.
	_Кажи му, Кейт!_, мислеше си Стивън. _Кажи му да се пръждосва от тук с непристойните си молби!_
	Стивън бавно започна да осъзнава какво казваше Стонър. В опустошените райони изпращали съвсем малко жени.
	— Китай, Аржентина, Бразилия и Съединените Щати са единствените държави, които са се споразумели да правят обмен на жени в детеродна възраст със съгласието на местното население — каза Стонър. — Англичаните ще получат не повече от хиляда.
	_Като говеда_, помисли си Кейт. Тя погледна към адмирала. Той беше влиятелен мъж, главнокомандващ Изолационния корпус. Това значеше почести и подкрепата на Обединените нации. Приемането на предложението му можеше да предотврати по-лоши неща. Тя погледна умолително Стивън. Нима той не разбираше? Непоколебимото решение само няколко минути преди това, сега й се струваше глупаво държание на ученичка, което тя внезапно бе надраснала.
	— Бихте ли се върнали след около половин час, адмирале? — помоли тя. — Със Стивън имаме нужда от малко време да поговорим.
	Тя се усмихна на Стонър.
	— Господин Стонър, бихте ли преобули Джила вместо нас? Пеленките са в малкото шкафче под кошарката й.
	Стонър взе бебето от непротивящите се ръце на Стивън. Адмиралът се усмихна на Кейт и отново се наведе към ръката й. Вече бе отгатнал отговора по гласа й. Тя беше разумна жена, почти французойка по държание. Може би двамата щяха да имат повече от едно дете.
	В другата стая Стонър смъкна решетката на кошарката и сложи бебето да легне. Джила риташе с крачка и му гукаше от удоволствие, докато той махаше мокрите пелени. Адмиралът му помогна. Стана им смешно при мисълта за картинката, която представляваха: те двамата — бавачки.
	— Ще приеме — каза Стонър.
	— Значи и вие го доловихте в гласа й.
	Адмиралът вдигна бебето и му се усмихна.
	— И аз не бих се отказал от нея — каза Стонър. — Но никога няма да мога да забравя, че е ирландка.
	— Мили Боже, човече, нима все още…
	— Единственият ми син бе убит по време на Кървавата амнистия в Белфаст… след чумата. Беше офицер-парашутист. Изтезавали го до смърт.
	— О, много съжалявам!
	Адмиралът вдигна бебето на рамо и го потупа бащински. Бяха го осведомили добре за неприятностите в Ълстър. Един ирландски канадец бе посветил няколко часа на това.
	— Всъщност проблема на север е, че хората в Ълстър се страхуват, че католиците ще започнат репресии, за да си отмъстят за насилията в миналото.
	Мъжът бе вече второ поколение канадец, а все още говореше като разгневен ирландец. Докато подаваше на адмирала копие от позива, подписан от някой си Уилям Бойс, командир на Белфастката бригада, той каза:
	— Ето, това са нещата, от които с право се страхувахме, ако католиците вземат надмощие — забрана на разводите, незаконни контрацептиви, липса на програма за здравеопазването, всички неща, които можете да откриете в конституцията на Ейре. Знаем какви са католическите семейства — с най-малко по дванадесет деца във всяко, живеят в бараки и бордеи и просят по улиците. Отвратителна работа.
	— Мислите ли, че наистина ще успеем да забраним противозачатъчните? — попита адмирала.
	— Разбира се. С подкрепата на църквата, успехът ни е сигурен.


>

E>
	За упадъка на една цивилизация може да се съди по бездната между обществения и личния морал. Колкото по-голяма е тя, толкова по-близо е цивилизацията до своя крах.
@	Жос Юп
E$

	Бил Бекет седеше сам в луксозния салон на самолета на президента на САЩ. Перфектната звукоизолация не пропускаше шума на реактивните двигатели. Ухаеше на скъпо уиски и естествена кожа. Той погледна ръчния си часовник: 10:28 източно време. По план парадът трябваше да започне в един следобед във Вашингтон. Той огледа всичките празни места наоколо, чудейки се какво ли всъщност означава тази височайша привилегия. Рукерман, който в момента спеше в личната спалня на президента, се бе ухилил доволно при вида на самолета:
	— Боже, та това е супер!
	Президентът беше изпратил този самолет специално за тях двамата, заедно с един генерал, който да ги ескортира и да ги осведоми за предстоящите церемонии във Вашингтон: парад, реч пред двете камари на Конгреса, връчване на медали, банкет в Белия дом. Генералът, някой си Уолтър Монк, изглеждаше прекалено млад за този пост. През цялото време се усмихваше, но очите му бяха жестоки и безмилостни.
	Бекет въздъхна.
	Всичко, което Марджи му бе надрънкала по телефона се оказа вярно.
	— Повярвай ми, герой си!
	Ама че странен разговор. Момичетата пищяха и викаха и му говореха колко много го обичат и колко е известен, а после върнаха слушалката на Марджи с думите:
	— Мама има да ти казва нещо много важно.
	— Говорят, че ще те издигнат за президент — каза Марджи.
	Боже! Не можеше да смели всичко наведнъж. От толкова време бе изцяло отдаден на борбата с чумата и кръгозорът му се бе ограничил до ежедневната изследователска работа. А сега Марджи му поднасяше тия новини, без дори да го подготви, без нито един намек по време на редките им телефонни и радио връзки. Това почти преля чашата.
	— Бил, не искам да се тревожиш. За мен ти си Първи и винаги ще си останеш такъв.
	Първи! Колко бързо възприемаха жаргона. Но той веднага разбра какво щеше да му съобщи тя. Вторият брак между Кейт О’Гара и адмирал Франсис Делакур бе установил модела.
	— Но по-добре да ти го кажа преди да си пристигнал, скъпи — започна Марджи. — Няма начин да не забележиш, щом ме видиш. Бременна съм.
	Чуваше момичетата зад нея да шушукат:
	— Кажи му за…
	Останалото бе заглушено от Марджи:
	— Чуваш ли ме, Бил?
	— Да, чух го.
	— Бил, звучиш ми стегнато и ядосано. Трябва да го приемеш!
	— Приемам го.
	— Бащата е Артър Далвиг, скъпи. _Генерал_ Далвиг. Той е нашият регионален военен командир. Сигурна съм, че ще го харесаш.
	— Нима имам избор?
	— Бил, не бъди такъв. Той е много мил с нас. Момичетата го обожават. И освен това, направи възможни много неща. Когато беше най-зле, той ни защитаваше и… въобще. Моля те, скъпи. Той знае, че ще е просто Втория, и че ти винаги ще си Първия. Няма нищо против. Артър ти се възхищава, Бил. Той е сред тези, които казват, че трябва да станеш президент.
	_Че защо не?_ — мислеше си Бекет. _Президент в семейството може да се окаже голямо преимущество за кариерата на един военен офицер._
	— Бил, обичам те — каза Марджи. Момичетата пискаха зад нея:
	— Кажи му за…
	Отново това, което искаха да му каже, се изгуби в думите на Марджи. Каза му, че ще запази останалото за завръщането му. Но после добави:
	— Е, добре де, момичета! Искат да ти кажа за всички ония мъже, които ги ухажват, но са още малки. Ще трябва да почакат да станат поне на петнайсет. Точка по въпроса!
	Бекет осъзна, че се връща в свят, много по-различен от този, който бе оставил.
	_А също и Жос._
	Горкият Юп. Всичките му мечти да бъде посредник на силата, която щедро, но с грижа да разпространява научни знания, сега пропадаха. Жестоко събуждане в новата цивилизация.
	— Ние сме говеда — бе казал Юп.
	Думите му предизвикаха шок и мълчание при последната среща на екипа. Четиримата членове се разделиха в големия бюфет на Хъдърсфийлд, заобиколени от безличието на плочки, хром и порцелан. Но далече от тяхната маса в ъгъла, животът шумно кипеше. Хъдърсфийлд се бе превърнал в световен кръстопът и всеки един отдел бе претоварен с работа.
	— Жос е разстроен, защото екипът ни се разпада — обясни Лепиков.
	— Жос е прав — съгласи се Данза.
	— Ти не си отгледан като нас, Сергей — каза Юп. — Не можеш да разбереш това за нещастните, безмълвни говеда. Вие никога не тръгвате към говедото си с гняв и обиди.
	Данза мъдро поклати глава.
	— Вие му говорите нежно — продължи Юп. — Храните го добре. Чистите го, решете го и му давате от най-добрите лекарства. Отнасяте се с него мило, но строго, точно както Стонър и приятелите му се отнасят с нас. Те познават говедата. Когато главата на кравата е между прътите, заклещвате я там, а после доите чудесното, гъсто мляко, като внимавате да изцедите и последната капчица, нищо че горкото животно може да пукне.
	Бекет бе разказал това на генерал Монк по време на първата част от полета и бе забелязал в погледа му удивление и размисъл. Как бе стигнал един, по всяка вероятност бъдещ президент на Съединените щати, до такова прозрение?
	От това теленце щеше да излезе истински бик, помисли си Бекет. Щом Монк го остави насаме, Бекет започна да обмисля речта си за предизборната кампания.
	„Ние имаме нужда от учен в Белия Дом. Имаме нужда от човек, който да познава реалните опасности, застрашаващи нашия свят. Имаме нужда от някой, който може да даде реална оценка на това, което произвеждат научните лаборатории.“
	Да, трябваше да им подхвърли идеята, че чумата нямаше да избухне ако президентът бе учен. Това щеше да свърши работа.
	„За всеки мъж — жена!“
	Ето един добър лозунг, който можеше и да се окаже постижима цел. Но в идеята звучаха и опасни собственически нотки. Нима жените трябваше да станат заложници за бъдещето на човешката раса?
	Юп бе абсолютно прав за едно нещо: _Те се нуждаят от нас, дявол да ги вземе!_
	Ставаше все по-очевидно, че О’Нийл бе създал повече отколкото бе предполагал в импровизираната си лаборатория. Сега, когато хората отново пътуваха свободно и пресичаха стари и нови граници, се появяваха нови болести, непознати допреди. По всяка вероятност О’Нийл е бил подвижна фабрика за инфекции. Пътят му можеше да се проследи по местата, където се появяваха новите болести.
	Господи! И всичко това бе дело на един-единствен човек!
	Дали умопомраченият О’Нийл все още бродеше из Ирландия? Напълно бе възможно. Ирландците проявяваха обичайното си примитивно страхопочитание към лудостта. Способни бяха да го приютят, хранят и защитават. От Ирландия идваха какви ли не слухове, митове и легенди. Хората оставяха пред вратите на именията си чинии с храна, така както някога бяха правили за джуджетата от приказките. Но този път го правеха за Безумеца. Разправяха истории, а пресата ги раздуваше: „Чух онзи страшен вик през нощта, там някъде в дола. Въобще не беше човешки вик. Със сигурност е бил Безумеца! На сутринта млякото, дето му оставих, го нямаше.“


>	Епилог

C>
	Целта на хората, които предложиха изследванията върху рекомбинантната ДНК да се поставят под контрол, е да използват властта на правителството за потискането на идеи, които иначе биха се породили в процеса на тази изследователска работа. Това би ни върнало назад към ерата на догматизма, от която човечеството съвсем наскоро излезе. А това е напълно безсмислено начинание. В крайна сметка, не е възможно да се застане на пътя на истината. Все някога, някъде някой ще разбере.
@	Филип Хендлър, президент на Националната академия на науките
C$
