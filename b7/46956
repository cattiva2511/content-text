	[* Джатаки (мн.ч. от _джатака_) — древноиндийски притчи за земните превъплъщения на Буда в човешка и животинска форма. — Б.пр.]

>	I

	Една маймуна живеела на голямо дърво на речния бряг.
	В реката имало много крокодили.
	Една крокодилка наблюдавала дълго време маймуните и един ден рекла на сина си:
	— Синко, хвани ми една от тези маймуни. Яде ми се маймунско сърце.
	— Как да хвана маймуна? — попитало малкото крокодилче. — Аз не ходя по сушата, а маймуната не влиза във водата.
	— Напрегни си ума и ще намериш начин — казала майката.
	И малкият крокодил мислил, мислил…
	Накрая си казал:
	— Сетих се какво ще направя. Ще хвана маймуната, която живее на едно голямо дърво на речния бряг. На нея й се иска да отиде през реката до острова, където плодовете са хубаво узрели.
	Крокодилът доплувал до дървото, на което живеела маймуната. Само че този крокодил бил глупав.
	— Хей, маймуно — извикал той, — ела с мен да идем оттатък до острова, където плодовете са хубаво узрели.
	— Как да дойда с теб? — попитала маймуната. — Аз не мога да плувам.
	— Да, но аз мога. Ще те пренеса дотам на гърба си — казал крокодилът.
	Маймуната била лакома и й се ядели узрели плодове, затова скочила на гърба на крокодила.
	— Тръгваме! — казал крокодилът.
	— Харесва ми така да пътувам! — казала маймуната.
	— Така ли? А това харесва ли ти? — попитал крокодилът и се гмурнал.
	— О, недей! — извикала маймуната, докато той потъвал във водата. Тя се страхувала да се пусне, а не знаела какво да прави под водата.
	Когато крокодилът изплувал, маймуната плюела и се давела.
	— Защо ме завлече под водата, крокодиле? — попитала тя.
	— Възнамерявам да те убия като те държа под водата — отвърнал крокодилът. — Майка ми иска да хапне маймунско сърце и смятам да й занеса твоето.
	— Да беше ми казал, че ти трябва сърцето ми — рекла маймуната. — Тогава щях да го взема със себе си.
	— Колко странно — казал глупавият крокодил. — Да не искаш да кажеш, че си оставила сърцето си там на дървото?
	— Точно това искам да кажа — отвърнала маймуната. — Ако искаш сърцето ми, трябва да се върнем при дървото и да го вземем. Но ние сме толкова близо до острова, където са зрелите плодове, моля те, отведи ме първо там.
	— Не, маймуно — казал крокодилът, — веднага се връщаме при твоето дърво. Забрави за зрелите плодове. Вземи сърцето си и незабавно ми го донеси. Тогава ще говорим за ходене до острова.
	— Добре — рекла маймуната.
	Но щом скочила на брега на реката и — хоп — метнала се горе на дървото.
	И от най-горните клони извикала към крокодила долу във водата:
	— Моето сърце е още по-нагоре! Ако го искаш, ела си го вземи!


>	II

	Маймуната скоро се махнала от това дърво. Тя искала да се отърве от крокодила, за да може да си живее на спокойствие.
	Но крокодилът я намерил — далече надолу по реката, където живеела на друго дърво.
	Насред реката имало един остров, покрит с плодни дървета.
	На половината път между брега на реката и острова от водата се издигала голяма скала. Маймуната можела да скача до скалата, а след това до острова. Крокодилът наблюдавал как маймуната преминава от брега на реката до скалата, а после до острова.
	Той си казал:
	— Маймуната ще стои цял ден на острова, ще я хвана вечерта, когато си тръгва за вкъщи.
	Маймуната си направила хубаво угощение, а крокодилът плувал наоколо и я наблюдавал през целия ден.
	Привечер крокодилът изпълзял от водата и легнал на скалата напълно неподвижен.
	Когато между дърветата притъмняло, маймуната си тръгнала за вкъщи. Тя изтичала надолу към речния бряг, но там се спряла.
	— Какво се е случило със скалата? — помислила си маймуната. — Никога преди не съм я виждала толкова висока. Крокодилът лежи върху нея!
	Но отишла до самата вода и извикала:
	— Хей, скала!
	Никой не отговорил.
	Тогава тя отново извикала:
	— Хей, скала!
	Три пъти извикала маймуната, а после рекла:
	— Приятелко скала, защо не ми отговаряш тази вечер?
	— О — казал си глупавият крокодил, — скалата отговаря на маймуната всяка вечер. Този път аз трябва да отговоря вместо скалата.
	И отвърнал:
	— Да, маймуно! Какво има?
	Маймуната се засмяла и казала:
	— О, това си ти, крокодиле, нали?
	— Да — казал крокодилът. — Тебе чакам тук. Каня се да те изям.
	— Този път ме хвана в капан — казала маймуната. — Няма друг път, по който да си отида вкъщи. Отвори си широко устата, че да скоча право в нея.
	Само че маймуната знаела много добре, че когато крокодилите си отворят широко устата, си затварят очите.
	Докато крокодилът лежал на скалата с широко отворена уста и затворени очи, маймуната скочила.
	Но не в устата му! О, не! Приземила се върху крокодилската глава, а после отскочила бързо на брега. Оттам се метнала на своето дърво.
	Крокодилът видял как го изиграла маймуната и казал:
	— Маймуно, ти си много хитра. Не знаеш що е страх. Сега вече ще те оставя на мира.
	— Благодаря ти, крокодиле, но аз все пак ще се пазя от теб — рекла маймуната.
	{img:majmunata_i_krokodilyt.jpg|Маймуната и крокодилът|#Илюстрация: Елсуърт Янг (Ellsworth Young, 1912)}
