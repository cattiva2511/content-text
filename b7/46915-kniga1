D>
	На Нед Браун
	за годините приятелство.
D$


>	Предисловие
>	Финтън Крейг Дохъни

C>
	Жаждата за власт у ирландците е не по-малко силна в сравнение с хората от други народи. Това е жажда за Превъзходството, което дава власт над другите. И все пак, у нас, ирландците, тя е малко по-особена, тъй като ние сме загубили изконните си ценности — простичките закони, домът и семейството, които лежат в основата на обществото. Прокатолическите правителства всяват смут у нас. Те непоколебимо налагат съществуването на широка пропаст между Господари и Поданици, като вторите са по-многобройни от първите, разбира се. Понякога това се налага ловко, както е било в Америка: постепенно натрупване на власт, закон над закона… и всичко това се направлява от един елит, чийто монопол се заключава в добро владеене на езика на несправедливостта. Не винете Господарите! Това разделение изисква и покорни поданици. Това е съдбата на всяко правителство, включително и на руския марксизъм. У хората в Съветския съюз се наблюдава едно странно предразположение: те изграждат почти точно копие на царските режими: същата параноя, същата тайна полиция, същите недосегаеми военни, черни роти, лагери на смъртта в Сибир, същия призрак на терора, сковаващ творческото въображение и депортиране на тези, които не могат да бъдат купени или ликвидирани. Това е ужасяващият, хартиен дракон, които се спотайва в мрака на нашето съзнание, готов да се възпламени при досег с топлината. Страхувам се от това, което ще се роди от изпепеляващата чума на О’Нийл. Страхувам се наистина, защото огънят й е чудовищен.
@	Финтън Крейг Дохъни
C$

>

E>
	Дано плочата на адското огнище бъде вечното му ложе.
@	Старо ирландско проклятие
E$

	Беше най-обикновен сив английски форд: икономичен, спартански модел с обичайното за Ирландия дясно кормило. По-късно Джон Роу О’Нийл щеше да си спомни кафявия пуловер на шофьора и десния му лакът, облегнат на отворения прозорец в облачния Дъблински следобед. Кошмарен спомен, в който той виждаше единствено колата и тази ръка.
	Неколцината оцелели свидетели си спомниха и за смачкания преден ляв калник на форда, започнал вече да ръждясва.
	От болничното си легло една свидетелка разказа:
	— Уплаших се да не би острите ръбове на смачкания калник да наранят някого, ако колата мине твърде близо.
	Оказа се, че двама от тези, които са видели как колата се задава откъм „Лоуър Лийсън Стрийт“, случайно познават шофьора от времето, когато е носил униформата на пощальон. Той се казваше Франсис Блей и беше пенсиониран пощальон. Понастоящем работеше на половин работен ден като пазач на един строеж в Дън Лаогер. Всяка сряда Блей излизаше за работа по-рано, за да изпълни няколко поръчки и да вземе жена си Теси. На този ден всяка седмица тя работеше като секретарка в заложна къща на „Кинг Стрийт“. Теси имаше навика да прекарва остатъка от деня с овдовялата си сестра, която живееше в една пригодена вратарска къщичка в страни от околовръстното шосе на Дън Лаогер, „само на няколко минутки от пътя му“.
	Беше сряда, 20 май. Блей бе на път да вземе Теси.
	Предната лява врата на форда, макар и да изглеждаше незасегната от катастрофата, смачкала предния калник, все още имаше нужда от навита около пантите тел, за да стои затворена. Вратата издрънчаваше всеки път, когато колата попаднеше на неравност по пътя.
	Чух я да трака, когато завиваше по „Сейнт Стивънс Грийн Саут“ — спомни си един от свидетелите. — Слава богу, че не бях на ъгъла на „Графтън“, когато това се случи.
	Блей сви вдясно от „Сейнт Стивънс Грийн Саут“ по „Сейнт Стивънс Грийн Уест“ и продължи по дясната уличка, водеща към „Графтън Стрийт“. Имаше и по-добри маршрути, за да стигне до Теси, но той предпочиташе този.
	— Обичаше да се вижда с всички, — разказа Теси. — Бог да го прости! Той казваше, че точно това му липсвало най-много, когато напуснал пощата — срещите с хора.
	Дребен и сбръчкан, Блей притежаваше чертите на труп с опъната кожа, които често се срещаха у някои възрастни келти от южната част на Ирландия. Носеше измачкана кафява шапка почти в същия тон като пуловера му, с кръпки на ръкавите, и караше със спокойната отнесеност на човек, който често минава по този път. И ако трябва да бъдем честни, той дори предпочиташе да бъде забавен от натовареното движение. По-голямата част от пролетта бе студена и дъждовна, и макар все още да имаше облаци, пелената им бе изтъняла и се усещаше настъпващата промяна във времето. Само неколцина минувачи носеха чадъри. Дърветата в парка „Сейнт Стивънс“ от дясната страна на Блей бяха потънали в зеленина.
	Докато форда напредваше сантиметър по сантиметър в колоната от коли, мъжът, който следеше за него от прозореца на четвъртия етаж на Ирландското филмово дружество, поклати доволно глава.
	_Точно навреме._
	Фордът на Блей беше избран заради редовното му появяване в сряда. А също поради факта че Блей не паркираше колата си в гаража на Дейвид Роуд, където живееха с Теси, а отвън до един гъст жив плет и от улицата до него можеше да се стигне по една пътека, скрита от паркиран микробус. Предишната нощ там бе паркиран един такъв микробус. Съседите го бяха видели, но тогава никой не му бе обърнал внимание.
	— Там често паркират коли — каза един от тях. Откъде можехме да знаем?
	Наблюдателят в сградата на филмовото дружество имаше много имена, но истинското му бе Джоузеф Лиоу Херити. Беше дребен и доста як; с дълго, слабо лице и бледа, почти прозрачна кожа. Русата коса на Херити бе сресана назад и стигаше почти до яката му. Имаше светлокафяви хлътнали очи и вирнат нос с големи ноздри, от които стърчаха косми.
	От своята позиция на четвъртия етаж, Херити обхващаше с поглед цялата сцена на драмата, която той всеки момент щеше да възпламени. Точно срещу него високите дървета образуваха зелена стена, която отделяше потока от превозни средства и пешеходци. Паметникът на Робърт Емет се издигаше срещу прозореца, а вляво от него стоеше черно-бяла табела, сочеща посоката към градските тоалетни. Фордът на Блей беше спрял заедно с колоната точно вляво от прозореца на Херити. Един бял туристически автобус на червени и сини линии се появи зад малкия форд. Бензиновите изпарения бяха гъсти дори на нивото на четвъртия етаж.
	Херити провери номера на Блей, за да бъде сигурен. Да — JIA 5028 със смачкан преден ляв калник.
	Колоната бавно потегли и отново спря.
	Херити погледна наляво към ъгъла на „Графтън Стрийт“. На приземния етаж на червената тухлена сграда, която скоро щеше да стане собственост на Ълстърската банка, все още се помещаваше магазина „Светът на играчките“. Разпокъсани групички с протестни плакати се бяха опитали да се противопоставят, но всичко бързо затихна. Хората от Ълстърската банка имаха влиятелни приятели в правителството.
	_Барни и неговите хора смятат, че сме тъпи и не се досещаме за плана им да се съюзят с момчетата от Ълстър_, мислеше си Херити.
	Фордът на Блей отново потегли към завоя и за пореден път спря. Там, където „Графтън“ стигаше до входа на парка „Сейнт Стивънс“, се движеха много пешеходци.
	Един плешив мъж в тъмно син костюм бе спрял почти под прозореца на Херити и четеше програмата на киното. Двама младежи се промъкнаха покрай плешивия мъж, тикайки велосипедите си.
	Колоната от коли не помръдваше.
	Херити погледна надолу към колата на Блей. Имаше вид на най-обикновена кола. Херити бе единият от двамата мъже, излезли от скрития зад храстите микробус предната вечер. В ръцете си Херити бе държал пластмасов пакет, който прикрепиха под колата на Блей. Във вътрешността на пакета имаше малък радиоприемник. Предавателят лежеше на перваза на прозореца пред Херити. Представляваше малък правоъгълник от черен метал с тънък кабел за антена и две копчета — едното жълто, другото червено. Жълтото бе за включване, а червеното — за предаване на сигнала.
	Херити погледна часовника си. Беше пресрочил времето с пет минути. Блей нямаше вина. Виновно бе гадното задръстване.
	— Можеш да си сверяваш часовника по Блей — беше казал шефа на подборната група. — Дъртакът е трябвало да стане ватман.
	— Какви са политическите му убеждения? — бе попитал Грийвс.
	— На кого му пука за политическите му убеждения? — бе отвърнал Херити. — Той е идеалният за целта човек и ще умре за една велика кауза.
	— Улицата ще е пълна с хора — беше казал Грийвс. — И със сигурност ще има туристи, както е сигурно, че адът е пълен с англичани.
	— Предупредихме ги да спрат момчетата от Ълстър, — бе му отвърнал Херити. _Понякога Грийвс се държи като стара баба!_
	— Знаят какво да очакват, когато не ни слушат.
	Значи всичко бе ясно. А сега колата на Блей отново се придвижваше сантиметър по сантиметър към ъгъла на „Графтън Стрийт“ и към тълпата от пешеходци, сред които вероятно имаше и туристи.
	Джон Роу О’Нийл, съпругата му Мери и техните петгодишни близнаци Кевин и Мейрид можеха да бъдат класифицирани като туристи, макар че Джон очакваше да остане в Ирландия шест месеца, докато завърши изследователската си работа, за която фондацията „Пастерморн“ от Ню Хейвън, Кънектикът бе му отпуснала субсидия.
	„Кратък преглед на генетичните изследвания в Ирландия.“
	Той смяташе, че заглавието звучи надуто, но така изглеждаше само отвън. Истинският обект на изследването беше католическото общество, как приема то новите постижения на генетиката и дали това общество е достатъчно съзряло да осъзнае нарастващия потенциал на молекулярната биология.
	Тази сряда умът му бе зает с проекта, но трябваше да обърне внимание и на подготовката. На първо място в списъка бе необходимостта да се прехвърли субсидията от Америка до Обединената ирландска банка. Мери искаше да отиде да потърси пуловери, „за да им бъде топло на дечицата вечер“.
	— Ето на — подкачи я Джон, когато излязоха от хотел „Шербърн“ и се вляха в потока от туристи и бизнесмени. — Само от четири дни сме тук и вече говориш като истинска ирландка.
	— А защо не? — попита тя. — И двете ми баби са от Лимърик.
	Те се разсмяха и си размениха многозначителни погледи.
	Децата задърпаха Мери, нетърпеливи да разгледат магазините. Прилича на ирландка, мислеше си Джон за Мери. Тя имаше бяла, чиста кожа и тъмно сини очи. Кръглото и лице бе обрамчено от катранено черни коси — семейството й я наричаше „испанска коса“. Миловидно лице, ирландска кожа и ирландски черти. Той се наведе и я целуна преди да се разделят. Това я накара да се изчерви, но бе доволна от тази проява на чувства и го дари с топла усмивка.
	Джон се отдалечи с енергична походка, тананикайки си нещо. Сети се, че мелодията е от „О, какво прекрасно утро!“ и това го развесели.
	Срещата на Джон в Обединена ирландска банка за „прехвърляне на авоари от чужбина“ бе за днес, сряда, два часа следобед. Банката се намираше на ъгъла на „Графтън“ и „Чатъм“. На входа на банката имаше съобщение с бели букви на черен фон, което гласеше: „Ако не сте клиент на този клон, заповядайте на горния етаж“. Униформен пазач го заведе до кабинета на управителя на горния етаж. Управителят Чарлз Мълрейн беше нисичък нервен мъж с бледо сини очи зад очилата с позлатени рамки и коса с цвят на кълчища. Мълрейн имаше навика постоянно да прекарва показалец по ъгълчетата на устата си, първо от лявата страна, после от дясната, след което с бързо движение изчеткваше тъмната си вратовръзка. Той се пошегува, че кабинетът му е на първия етаж, който „вие американците обикновено наричате «втория етаж»“.
	— Да, объркващо е докато свикнеш — съгласи се Джон.
	— Така — започна Мълрейн и показалеца му бързо се разходи по устните и вратовръзката. — Вие разбирате, че обикновено правим това в централния си офис, но…
	— Когато се обадих ме увериха, че…
	— … това е за удобство на клиента — прекъсна го Мълрейн, извади една папка от бюрото си, погледна в нея и кимна.
	— Да, тази сума… Моля, настанете се удобно, докато донеса нужните формуляри.
	Мълрейн излезе, отправяйки към Джон скована усмивка.
	Джон отиде до прозореца, разтвори тежката дантелена завеса и погледна надолу към „Графтън стрийт“. Тротоарите бяха претъпкани с хора чак до входната аркада на парка „Сейнт Стивънс“, която беше само на две пресечки нагоре по „Графтън“. Колоните от автомобили бавно пълзяха по улицата. Точно срещу него, на покрива на универсалния магазин един работник в бял комбинезон чистеше парапета с дълга четка. Фигурата му се открояваше на фона на редицата от пет комина.
	Джон погледна към затворената врата на кабинета и се зачуди колко ли ще се забави Мълрейн. Тук всичко бе пропито от формализъм. Джон погледна часовника си. Мери и децата щяха да пристигнат след няколко минути. Планът им бе да пият чай, а после Джон да слезе по „Графтън“ до „Тринити колидж“ и да започне работа в библиотеката на колежа — това щеше да бъде истинското начало на изследователския му проект.
	Много по-късно Джон щеше да се върне към онези няколко минути до прозореца в кабинета на управителя на „първия етаж“, разсъждавайки как една поредица от събития е била задействана без той да знае за това; поредица, неизбежна както кадрите на кинофилм, които неумолимо следват един след друг. Всичко се въртеше около старата кола на Франсис Блей и високочестотния предавател в ръцете на непоколебимия мъж, който гледаше от един отворен прозорец към ъгъла, където „Графтън“ и парка „Сейнт Стивън“ се сливаха.
	Търпелив както винаги, Блей си проправяше път в тежкия трафик. На наблюдателния си пункт. Херити включи предавателя и се увери, че кабелът на антената се подава от перваза на прозореца.
	Блей приближаваше ъгъла на „Графтън“, когато няколко пешеходеца изскочиха пред него, принуждавайки го да спре и той пропусна зеления светофар. Блей чу как туристическия автобус се измъкна от колоната и зави надясно, форсирайки мощния си дизелов двигател. Зад предпазните огради вляво от него се виждаше недовършена сграда. Голям плакат с бели букви на червен фон известяваше, че тази сграда се реконструира от „Дж. Тотенхам и Синове ООД“. Блей погледна надясно и почувства лек глад при вида на синьо-бялата реклама на входа на кафене „Престиж“. Тесният тротоар до него бе претъпкан с хора, чакащи да пресекат към парка „Сейнт Стивън“ и такива, които се опитваха да лавират между спрелите коли по Графтън, блокирали пътя и на Франсис Блей. Напливът от пешеходци бе особено силен, около колата на Блей, хора минаваха от всичките й страни. Жена в кафяво палто от туид, стиснала бял пакет под мишницата си и здраво хванала ръцете на децата от двете й страни се спря точно до предната лява част на колата на Блей, търсейки пролука в плътната маса от хора пред нея.
	Джон Роу О’Нийл видя Мери от прозореца на банковия управител. Разпозна я най-вече заради познатото палто от туид, изправената й стойка и катраненочерната пригладена коса. Джон се усмихна. Тълпата от забързани хора скриваше близнаците от него, но от позата на Мери се разбираше, че тя е стиснала ръцете им. Моментна пролука в тълпата му позволи да види главата на Кевин и стария форд, чийто шофьор бе облегнал лакътя си на отворения прозорец.
	_Къде се бави този проклет управител? След минута тя ще бъде тук._ помисли си Джон.
	Той пусна завесата и отново погледна часовника на ръката си.
	До отворения прозорец високо над Блей Херити кимна още веднъж, отстъпи назад и натисна червеното копче, на предавателя.
	Колата на Блей експлодира и се разцепи отдолу нагоре. Бомбата беше почти под краката на Блей. Взривната вълна смаза и разчлени тялото му, изхвърляйки го нагоре, заедно с покрива на колата. Част от него описа плавна парабола и се разби върху покрива на съседната сграда, отнасяйки стрехи и комини.
	Бомбата не беше голяма, но затова пък бе поставена професионално. Старата кола се превърна в остри парченца метал и стъкло; в оранжева топка от пламъци, примесени със смъртоносни шрапнели. Парче от предния капак обезглави Мери О’Нийл. Близнаците се превърнаха в част от кървавата каша, издухана върху желязната ограда на парка „Сейнт Стивън“ от другата страна на улицата. Техните тела бяха разпознати най-лесно, защото се оказаха единствените деца на тази възраст сред тълпата.
	Херити не спря да погледне резултата от работата си — звукът бе красноречив. Той напъха предавателя в овехтяла зеленикава войнишка торба, хвърли отгоре му един стар жълт пуловер и метна торбата на рамото си. Напусна сградата през задния вход, въодушевен и доволен. Барни и неговата групичка щяха да разберат това послание!
	Джон О’Нийл вдигна поглед от ръчния си часовник точно навреме, за да види как огнената топка погълна Мери. Самият той бе спасен от тежката завеса, която пое всички парченца от разбития прозорец, освен едно, което одраска главата му. Ударната вълна го отхвърли назад към бюрото. Той падна настрани и за секунда загуби съзнание, но бързо се изправи на колене, когато управителят влетя в стаята, крещейки:
	— Господи! Какво беше това?
	Олюлявайки се, Джон стъпи на крака, без да обръща внимание на въпроса, а и на отговора, който прониза главата му като втора ударна вълна. Втурна се навън покрай управителя. Съзнанието му още беше в шок, но краката му сами намериха пътя надолу по стълбището. Долу във фоайето той блъсна с рамо някаква жена и залитайки излезе на улицата, където се остави тълпата да го понесе към мястото на експлозията. Въздухът бе пропит от миризмата на изгоряло желязо, викове и писъци.
	Само след секунди Джон се озова в блъсканицата около мястото на експлозията, където полицаи и незасегнати граждани се мъчеха да спрат напора на тълпата. Джон започна да си пробива път с лакти.
	— Жена ми! — крещеше той. — Видях я. Тя беше там. Жена ми и децата!
	Един полицаи му изви ръцете и го избута обратно, така че Джон не можа да види кървавата каша, разпръсната по улицата.
	Стенанията на ранените, виковете за помощ и писъците на ужас събудиха у Джон сляпа ярост. „Мери се нуждае от мен!“ Той се опита да избута полицая.
	— Мери! Тя беше точно пред…
	— Линейките пристигат, сър! Има кой да помогне. Вие трябва да останете тук. Не можете да преминете сега.
	Някаква жена до лявото рамо на Джон каза:
	— Пуснете ме. Аз съм медицинска сестра.
	Това повече от всичко друго спря опитите на Джон да изблъска полицая. Хората помагаха. Ето, Тази жена е медицинска сестра.
	— Бързо ще оправим всичко, сър — каза полицаят. Гласът му беше влудяващо спокоен. — Имате лоша порезна рана на главата си. Ще ви заведа до мястото, където линейките вече пристигат.
	Джон се остави да го преведат през една просека в тълпата. Усещаше любопитните погледи и чуваше гласове отдясно, които ахкаха и призоваваха Господ „да погледне там.“ — гласове пълни със страх, които казваха на Джон неща, които самия той не искаше и да вижда. Въпреки това, той знаеше. На няколко пъти погледна през рамото на полицая, който го заведе до празното място край стената на една сграда срещу парка.
	— Ето, сър, тук ще се погрижат за вас — каза му полицаят, а после се обърна към някой друг. — Мисля, че е ударен от летящо парче. Кръвотечението изглежда е спряло.
	Джон стоеше, облегнат на напуканата тухлена стена, от която още се процеждаше прах след експлозията. Под краката му имаше натрошено стъкло. През една пролука в тълпата той виждаше част от кървавата каша на ъгъла, сред която хора сновяха и се навеждаха над камари унищожена плът. Стори му се, че разпозна палтото на Мери зад един коленичил свещеник. Някъде дълбоко в себе си той проумя това, което виждаше, но съзнанието му оставаше вцепенено, макар че част от него още можеше да разсъждава. Ако си позволеше да мисли, събитията и времето отново щяха да потекат… време без Мери и децата. Сякаш една малка, незасегната частичка от мозъка му вече разбираше, знаеше… но нищо друго не трябваше да помръдва.
	Една ръка го докосна.
	Сякаш беше наелектризирана. От гърдите му изригна безкраен вик на агония и проехтя надолу по улицата. Хората извърнаха погледи към него. Светкавицата на един фотограф го заслепи, прекъсвайки вика, който продължи да ечи в главата му. Това бе нещо по-голямо от първичния вик. Идваше от по-дълбоко, от място, чието съществуване не подозираше и от което не можеше да се защити. Двама санитари в бели престилки го грабнаха и той почувства как му свалят сакото и разкъсват ризата. Усети убождане от игла в ръката си. Те го натикаха в линейката и той почувства как непреодолима сънливост обгръща съзнанието му, отнасяйки някъде цялата му памет.
	Дълго време след това паметта му не можеше да възпроизведе онези минути на шок. Той си спомняше малката кола и кафявия ръкав върху лакътя, облегнат на прозореца, но нищо повече. Той знаеше, че е видял всичко: експлозията, смъртта. Разумът му отказваше да приеме фактите. _Аз бях до оня прозорец, трябва да съм видял експлозията._ Но подробностите му убягваха, скрити зад параван, който той не можеше да пробие. Те лежаха замразени вътре в него и изискваха действие, за да не се разтопят, помитайки всичко по пътя си.


>

E>
	Мъката и отчаянието са по близки на келтския ум, нежели радостта и победата. Всяка радост на келта е примесена с мъка. Всяка победа води до отчаяние.
@	Финтън Крейг Дохъни
E$

	Стивън Браудър прочете за бомбения атентат на „Графтън стрийт“, докато седеше на тревата в градинката на медицинския колеж към Университета в Корк. Студент в трети курс, Браудър достатъчно добре бе опознал установената практика в колежа и знаеше как да си осигури дълга обедна почивка, за да отдъхне между лекциите. Той бе избрал точно това място, защото тук идваха да почиват бъдещите медицински сестри, а сред тях и Катлийн О’Гара.
	Топлият ден бе привлякъл в градинката много студенти, които предпочитаха зеленината пред каменната готическа грамада на колежа, който напомняше повече за стария затвор, помещавал се някога в него, отколкото за модерен център по медицина. Стивън само се преструваше, че чете Коркския _Икзаминър_, но погледът му бе привлечен от фотографията на мъж, които крещеше и текста под нея — „Американски турист губи семейството си“. Той прочете статията, като поклащаше глава, поразен от ужасяващите подробности.
	Интересът на Браудър към Катлийн О’Гара не бе останал незабелязан от нейните колежки и сега те започнаха да я подкачат.
	— Ето го там, Кати. Да ти дам ли назаем кърпичката си? Можеш да я изтървеш пред него.
	Кейт се изчерви, но все пак погледна към другия край на градинката, където седеше Браудър. Той беше мършав, малко недодялан младеж с песъчлива коса и големи сини очи. Външният вид и маниерите му подсказваха, че един ден той ще стане един от онези попрегърбени участъкови лекари, чиято безкрайна доброта и благост вдъхват голямо доверие у пациентите им. Тя харесваше неговото винаги сериозно и замислено излъчване. Несъмнено неговата стеснителност щеше да се превърне в шлифована скромност, а аскетичната линия на носа му щеше добре да пасва на изящно изваяните му черти.
	Браудър вдигна глава и погледите им се срещнаха. Той бързо извърна очи. От две седмици събираше кураж да я помоли за среща и сега се укори, че дори не й се усмихна.
	Той не можеше точно да определи защо я харесва. Тя имаше младежка фигура, малко по-едра от нормалното, но все пак приятна и миловидна. Изпъкналите венички придаваха розов оттенък на кожата й. Косата й бе червеникавокестенява — наследство от викингите, а дълбоките и тъмнокафяви очи блестяха изпод широките вежди. Той знаеше, че тя минава за добра студентка, умна и жизнерадостна, а от нейни колежки бе чувал, че „не е красавица, но няма да й е трудно да си намери съпруг“.
	_Тя е красива, но посвоему_, помисли си той.
	Той отново я потърси с очи и погледите им се срещнаха. Тя се усмихна и той с усилие на волята успя да отвърне, преди да отмести погледа си. Сърцето му заби лудо и той се наведе над вестника, за да отклони вниманието си. Мъжът от снимката се бе втренчил в него и той потръпна. Горкият човек, цялото му семейство — жена му и двете им деца — е било пометено от експлозията. За момент Браудър си представи, че е женен за Кейт О’Гара и двамата, разбира се, имат деца. И с тях се случи същото. С всички, без никакво предупреждение. Всичко, което го бе подтикнало Стивън Браудър да избере тази професия, бе дълбоко разтърсено и възмутено от бомбения атентат.
	Каква бе ползата от всичко това?
	Дори обединението на Ирландия, за което той тържествено се молеше на всеки празник… Можеше ли то да оправдае този акт?
	Според _Икзаминър_ отговорността е поела една фракция на ИРА — Привременните. Браудър имаше приятели в ИРА. Един негов състудент правеше експлозиви за тях. Симпатиите на студентите от Университета не бяха трудни за разгадаване. Те искаха англичаните да се махнат.
	_Проклети да са англичаните!_
	Браудър се разкъсваше между симпатията си към републиканците и шока от това, което те бяха сторили на тези хора в Дъблин. Трийсет и един мъртви, седемдесет и шест ранени и осакатени. Всичко заради някои колебливи хора от Парламента, които непрекъснато говореха за „интегриране“. Интеграция с англичаните е невъзможна. Никога!
	Но кога бомбите са разрешавали нещо?
	Върху вестника падна сянка. Браудър вдигна глава и видя Кейт О’Гара, която го гледаше. Той припряно скочи на крака. Вестникът се разпиля, а учебника по анатомия тупна на тревата. Той сведе поглед към нея и внезапно осъзна, че е по-висок от кея с цяла глава.
	— Ти си Стивън Браудър, нали? — попита тя.
	— Да, да, аз съм.
	Гласът й е прекрасен и мек, помисли си той и внезапно проумя какво ценно предимство е този глас за една медицинска сестра. Звучеше успокоително и това му даде кураж.
	— А ти си Кейт О’Гара — успя да отвърне той. Тя кимна.
	— Виждам, че четеш за онази бомба в Дъблин. Какъв ужас.
	— Така е — съгласи се той и продължи, преди да е изгубил смелостта си:
	— Веднага ли трябва да се връщаш на лекции?
	— Имам само няколко минути.
	— А кога свършваш? — попита той. Знаеше, че в този момент се изчервява.
	Тя наведе глава. _Какви дълги мигли_, помисли си той. Бяха като перца, падащи върху страните й.
	— Бих искал да се срещнем — каза той. Това беше светата истина. Не можеше да отлепи очите си от нея.
	— Трябва да се прибера у дома в пет и половина — отвърна тя и отново го погледна. — Може да пием чай някъде по пътя.
	— Значи ще се срещнем след часовете? — попита той.
	— Да.
	Тя се усмихна и побърза да настигне приятелките си. Една от тях, която ги наблюдаваше през цялото време прошепна на момичето до себе си:
	— Господи, най-после.


>

E>
	Свещена Ирландия бе само едно име, мит, мечта, която нямаше нищо общо с действителността. За нас тя олицетворяваше традицията, беше част от репутацията ни, заедно с мита, че от славните битки сме излизали винаги с чест.
@	отец Майкъл Фланъри
E$

	Джон Роу О’Нийл се събуди и видя до себе си свещеник, а в другия край на кревата — лекар. Разбра, че е на легло и усети миризмата на антисептици. Значи се намираше в болница. Докторът беше висок възрастен мъж с посивели по слепоочията коси. Беше облечен в зелена престилка и от джоба му се подаваше стетоскоп.
	_Защо съм тук?_ — почуди се Джон.
	Намираше се в болнично отделение: около него се виждаха и други легла с очертанията на хора в тях. Стаята беше напълно безлична, специално създадена да отрича личността на обитателите — сякаш някой старателно и с огромна омраза е работил, за да създаде едно място лишено от човешка топлота. Ако стаята излъчваше някакво послание, то беше: „Тук няма да те бъде още дълго“.
	Джон се опита да преглътне. Гърлото го болеше. Сънува Мери. В съня тя се отдалечаваше с плуване от него, той беше обграден от необятно синьо водно пространство, а от движенията й не се чуваше нито звук, въпреки че виждаше как водата се разбива на пръски.
	„Отивам за децата“ — каза тя. Той я чу, но така и не чуваше шума от плуването й.
	Той си помисли насън: _Разбира се. Трябва да отиде при децата. Кевин и Мейрид ще имат нужда от нея._
	В съня му съзнанието на Мери сякаш бе негово. Съзнанието, й беше особено, кристално ясно, както е прояснено съзнанието на човек след треска. „Не чувствам тялото си“ — казваше тя. „Горкият Джон. Обичам те“
	В този момент се събуди, очите му пламтяха от болка, а над леглото му стояха свещеник и лекар. Стените бяха боядисани в зелено и мястото беше пропито с миризма на карбол, което го отличаваше от спомените му за други болници в Америка. Сестри с касинки на главите ходеха забързани в различни посоки. Една от тях видя, че е буден и изтича нанякъде. Вляво от доктора, транспарантите на високия прозорец — единствен в стаята — бяха вдигнати: навън цареше мрак. Значи беше нощ. Светлината идваше от тавана, където голите крушки висяха на дълги жици. Лекарят разглеждаше картона с данните, окачен на другия край на леглото.
	— Буден е — каза свещеникът.
	Лекарят пусна картона и той увисна на мястото си. После погледна към Джон.
	— Г-н О’Нийл, вие ще се оправите. До сутринта ще бъдете напълно здрав — каза той и излезе.
	Свещеникът се приведе.
	— Сър, вие католик ли сте?
	— Католик? — въпросът му се стори безсмислен. — Аз… аз съм от… енорията Сейнт Роуз… — Защо трябваше да обяснява на свещеника от коя енория е?
	Свещеникът внимателно постави ръка на рамото му:
	— Няма нищо, няма нищо. Разбирам.
	Джон затвори очи. Краката на стола изстъргаха по пода и когато отвори очи, той видя, че свещеникът се е навел над лицето му.
	— Аз съм отец Дивън — каза свещеникът. — Разбрахме името Ви от вашите вещи, г-н О’Нийл. Между другото, дали сте роднина на сем. О’Нийл от Кулейни?
	— Какво? — Джон се опита да се надигне, но главата му се замая. Н-не. Не знам.
	— Добре би било да имате близки хора край себе си в такъв момент. Тялото на жена Ви е идентифицирано — по дамската чантичка. Няма да навлизам в подробности.
	_Какви подробности?_ — помисли Джон. Образът на покрита с туид кървава маса изникна в съзнанието му, но той не можа да го свърже с конкретно време или място.
	— Имам много лоши новини за Вас, г-н О’Нийл — рече отец Дивън.
	— Децата ни — изпъшка Джон с отчаяна надежда. — Близнаците бяха с нея.
	— Ох — въздъхна отец Дивън. — Вижте сега, не мога нищо да Ви кажа. От инцидента са изминали само няколко часа. Наистина, най-неприятната работа е приключила, но… Бяха ли рожбите ви с нея, когато…
	— Тя ги държеше за ръце.
	— В такъв случай, според мен надеждата е твърде малка. Какъв ужас! Искате ли да се помолим заедно за душите на обичните ви?
	— Да се молим? — Джон извърна глава, като с мъка си поемаше дъх. Чу как краката на стола изстъргаха и към него се приближиха стъпки. Женски глас започна: „Отче…“ и после нещо, което Джон не можа да разбере. В отговор свещеникът тихо промърмори нещо неразбираемо. После чу жената, този път ясно: „Боже милостиви! Жена му, че и двете дечица! Тц-тц, горкият човек.“
	Джон се обърна навреме, за да види как сестрата се отдалечава със скована походка. Свещеникът стоеше изправен до него.
	— Съпругата и децата Ви също бяха католици, нали? — попита отец Дивън.
	Джон поклати отрицателно глава. Тресеше го и му се виеше свят. Защо му задават всичките тези въпроси?
	— Значи смесен брак, така ли? — след погрешното заключение гласът на отец Дивън прозвуча укорително. — А, това не променя чувствата ми. Тленните останки са пренесени в моргата. На сутринта може да вземем решение как да постъпим с тях.
	_Тленните останки?_ — помисли си Джон. — _Той говори за Мери и близнаците._
	Докторът се върна и застана от другата страна на леглото, срещу свещеника. Джон се обърна, към лекаря и видя, че сестрата като по чудо се е материализирала до него. Върху зелената рокля имаше бяла престилка и косата й беше прибрана под здраво захванатата касинка. Имаше слабо лице с властно изражение. В дясната си ръка държеше инжекция.
	— Това ще Ви помогне да заспите — каза лекарят.
	Отец Дивън проговори:
	— Утре сутринта ще дойдат да разговарят с Вас от полицията. Изпратете някой да ме извика като си тръгнат.
	— Сега ще загасим осветлението — рече докторът.
	— Беше крайно време — гласът на сестрата беше нетърпящ възражения и доста строг, глас, който създава чувство за сигурност. Той се вкопчи в тази мисъл, докато пропадаше в обятията на съня.
	Сутринта дойде с потракването на подлоги в количка. Със събуждането си Джон видя униформен полицай на мястото на свещеника.
	— Казаха ми, че скоро ще се събудите — подхвана полицаят. Говореше с мек тембър, лицето му беше с четвъртита брадичка и изпъкнали вени. Под лявата мишница здраво стискаше фуражката си. От един от страничните си джобове извади малко тефтерче и се приготви да записва. — Няма да Ви безпокоя прекалено дълго, г-н О’Нийл. Сигурен съм, че и Вие ще ме разберете. Има неща, които трябва, да се свършат.
	— Какво искате? — Джон едва успя да издума. Все още чувстваше главата си замаяна.
	— Сър, бихте ли ми казали какво правехте в република Ирландия?
	Джон вдигна поглед към полицая. Какво правехте? За кратко време въпросът безцелно се залута из съзнанието му. Струваше му се, че мозъкът му е тежък и лепкав. Насили се да отговори.
	— Аз… аз имам отпусната стипендия от една фондация… за изследователска работа.
	— В каква област е тази изследователска работа?
	— Ге… генетика.
	Полицаят записа нещо в тефтерчето си и продължи:
	— Какъв сте по професия — изследовател ли?
	— Аз… съм преподавател… по молекулярна биология, биохимия… и… — той пое дълбоко дъх на пресекулки — също и фармакология.
	— Вероятно в Хайланд Парк в щата Минесота? Прегледахме документите Ви, нали разбирате?
	— Да… почти.
	— Родини ли имате в Ирландската република?
	— Щяхме… да ги издирваме.
	— Разбирам — полицаят записа това в тефтерчето.
	Джон се опитваше да потисне тежестта в гърдите си. Накрая успя да проговори:
	— Кой… го направи?
	— Моля, сър?
	— Бомбата.
	Лицето на полицая се вкамени.
	— Казват, че Привременните са поели отговорността.
	Прониза го ледена тръпка. Под главата му коравата възглавница стана влажна и студена. _Отговорност?_ Убийците бяха поели отговорност?
	Когато след време си спомняше за този момент, Джон гледаше на него като на началото на омразата, която се бе превърнала в единствен смисъл на целия му живот. Моментът, в който се зарече:
	_Ще си платите за това. За всичко ще си платите!_
	За него нямаше нито капка съмнение как точно щеше да ги накара да си платят.


>

E>
	Вие давате ли си сметка, че този човек без ничия помощ изменя политическата карта на света?
@	Генерал Луциъс Горъм, съветник на президента на САЩ по международните въпроси, към министъра на отбраната
E$

	Предупредителните писма се появиха една седмица преди да се навърши година от бомбената експлозия на „Графтън Стрийт“. Първото писмо беше предвидено да пристигне в Ирландия твърде късно, за да бъдат взети мерки. Следващите писма бяха адресирани до държавни глави и биваха изхвърляни заедно с писмата от психопати или препращани до специалисти. Първоначално писмата бяха многобройни — до новинарските отдели в радиото и телевизията, до вестници, премиер-министри и президенти, църковни глави. По-късно стана ясно, че едно от първите писма е било изпратено до някакъв редактор на вестник на „О’Конъл Стрийт“ в Дъблин.
	Въпросният редактор, на име Алекс Коулмън, беше пъргав тъмнокос мъж, който прикриваше своята енергичност зад меко и отстъпчиво държание. Това си държание той запазваше дори когато нямаше ни най-малко намерение да отстъпи. Подчинените му го смятаха за рядка птица, защото бе пълен въздържател, но никой, не се съмняваше в способността му да надушва сензации.
	Коулмън няколко пъти прочете писмото, като от време на време вдигаше глава, за да погледне през прозореца си на третия етаж към улицата, където сутрешното движение по улиците на Дъблин ставаше все по-натоварено, за да достигне обичайното за този час вбесяващо гъмжило.
	_Психопат ли беше авторът на писмото?_
	Не приличаше на писмо от луд човек. Предупрежденията и заплахите го караха да настръхва. Нима беше възможно? Думите издаваха добро образование и висока култура. Писмото беше напечатано на луксозна хартия. Той потърка листа между пръстите си. Личеше си, че хартията е скъпа.
	Личният секретар на Коулмън, Оуни О’Муър, беше прикрепил с кламер бележка към писмото: „Искрено се надявам да го е писал някой ненормален. Да се обадя ли в полицията?“.
	Значи Оуни също бе обезпокоен от писмото.
	Коулмън го изчете още веднъж отначало до край, с надеждата да намери нещо, което да го убеди в маловажността на написаното. Накрая постави листа на бюрото пред себе си и се свърза по вътрешния телефон с Оуни.
	— Да, сър? — Оуни винаги отговаряше по войнишки стегнато.
	— Оуни, провери моля ти се какво става на остров Акил. Да не се вдига много шум. Просто разбери дали има нещо необичайно.
	— Слушам, сър!
	Коулмън отново се съсредоточи върху писмото. Беше така ясно, толкова дяволски точно и открито. Написано от могъщ мозък, зад който стои ужасяваща… да, ужасяваща промисъл. Разбира се, присъстваше и редовното предупреждение да се публикува настоящото, „защото иначе…“, но все пък…
	„Ще излея мъстта си над цяла Ирландия, Великобритания и Либия.“
	Изложените по-нататък причини се сториха смътно познати на Коулмън.
	„Вие погазихте справедливостта като убихте най-обичните ми същества. Сега от моята ръка лично ще получите възмездие за смъртта на моята Мери и децата ни, Кевин и Мейрид. Три пъти се заклех в тяхната памет. Тройно отмъщение ще ви постигне.“
	Коулмън отново вдигна телефона и помоли Оуни да провери имената.
	— И междувременно се обади в университетската болница и опитай да ме свържеш с Фин Доуни.
	— С Финтън Крейг Доуни ли, сър?
	— Същият.
	Коулмън прочете писмото още един път. Прекъснаха, го двата телефона, които иззвъняха едновременно. Гласът на Оуни прозвуча по вътрешния телефон:
	— Сър, имате връзка с доктор Доуни.
	Коулмън вдигна слушалката:
	— Ало, Фин?
	— Кажи сега, Алекс, защо ми звъниш на пожар? Оуни О’Муър ми звучеше така, сякаш хубаво си му се накарал.
	— Фин, получих писмо със заплахи. Вътре има някои технически подробности. Имаш ли нещо против да ги изслушаш?
	— Казвай — гласът на Доуни отекваше, вероятно не беше вдигнал слушалката и говореше някъде от стаята.
	— Има ли някой при теб? — попита Коулмън.
	— Няма никой. Казвай каква е работата.
	Коулмън въздъхна и отново се съсредоточи в писмото, за да прочете на Доуни пасажите, в които имаше технически детайли.
	— Трудно е да се каже само от едно писмо — рече Доуни. — Но не намирам никаква грешка в описанието на процеса на преструктуриране на ДНК. Както знаеш, Алекс, на практика е възможно да се създадат нови болести по този начин… но това тук…
	— Заплахата може ли да се окаже сериозна?
	— Като специалист, бих казал, че да.
	— Значи не бива да го омаловажавам.
	— На твое място бих се обадил в полицията.
	— Нещо друго мога ли да направя?
	— Ами, ще помисля и ще ти се обадя.
	— Фин, искам да те помоля за нещо. Не казвай на никого преди съм го публикувал.
	— Много сте потайни вие, журналистите! — но в гласа му се долавяше усмивка, която поуспокои, Коулмън. _Като специалист, бих казал, че да._ Следователно Доуни не беше много притеснен. „Въпреки това ще излезе добър материал“ — помисли си Коулмън докато оставяше слушалката. Жертва на бомбен атентат отмъщава. Медицински експерт потвърждава, че отмъщението е изпълнимо.
	По интеркома се чу гласът на Оуни:
	— Сър, спомняте ли си за бомбата на „Графтън стрийт“ и парка „Сейнт Стивън“?
	— Беше страхотна касапница.
	— Три от жертвите имат същите имена като в писмото, сър. При атентата е била убита Мери О’Нийл заедно с децата си, близнаците Кевин и Мейрид.
	— Американците — да, спомням си.
	— Съпругът е бил в една банка по-надолу на същата улица и е видял всичко през прозореца. Името му е… — Оуни спря за малко и продължи — доктор Джон Роу О’Нийл.
	— Лекар ли е?
	— Не, преподавател. Дошъл е тук със стипендия на някаква фондация, нали ги знаете колко си падат по тези неща, да изследва какво беше там… нещо генетично. Ами да, нещата съвпадат. Проучване в областта на генетиката.
	— Генетика — Коулмън се замисли.
	— Според това, което ни е известно до този момент, сър. Този О’Нийл се е занимавал с нещо в областта на физикохимията — той е биофизик и е бил преподавател по фармакология в Щатите. Тук пише, че притежавал и частна аптека.
	Внезапни тръпки побиха Коулмън. Бе обзет от чувството, че нещо зловещо се е загнездило в корените на страната му, нещо много по-злостно от змиите, които свети Патрик е прогонил от Ирландските земи. Този атентат на ИРА можеше да се окаже най-ужасната грешка в историята на човечеството.
	— Успя ли да се свържеш с остров Акил? — попита Коулмън.
	— Не сър, дава непрекъснато заето. Да изпратим ли хеликоптер?
	— Още не. Обади се на полицията. Те може да знаят нещо щом линиите на Акил са претоварени. Преснима ли писмото?
	— Направих две копия, сър.
	— Те ще искат да вземат оригинала…
	— Ако вече не са получили, и те такъв.
	— И аз си мислех същото. Просто не обичам да си разкривам козовете. В случая може да имаме преднина. Е, просто ще трябва да рискуваме — той сведе поглед към писмото върху бюрото му. — И без друго не ми се вярва от това да могат да се снемат отпечатъци.
	— Ще то пуснем ли във вестника, сър?
	— Оуни, опасявам се, че може да стане по-лошо ако не го публикувам. Има нещо в това писмо. В начина, по който е избрал остров Акил… „за демонстрация“ казва.
	— Сър, навярно сте помислили за паниката, която…
	— Оуни, свържи ме с полицията.
	— Веднага, сър.
	Коулмън вдигна слушалката и се обади вкъщи на жена си. Проведе кратък и нетърпящ възражения разговор.
	— Ще публикуваме един материал и очаквам неприятности във връзка с него — обясни той. — Искам да вземеш момчетата и да заминете при брат ти в Мадрид.
	Когато тя започна да протестира, той я прекъсна:
	— Очаквам наистина сериозни неприятности… поне така мисля. Ако си тук, ще бъда уязвим. Тръгвай, не губи нито минута. Когато ми се обадиш от Мадрид, ще ти обясня.
	Той остави слушалката с чувството, че постъпва глупаво, но и с облекчение. Паника? Ако това нещо се окажеше вярно, паниката щеше да е най-малкото. Той се втренчи в писмото, този път погледът му се спря на подписа.
	„Безумецът“.
	Коулмън бавно поклати глава като си спомни историята за ирландеца, който оцелял от корабокрушение. Върху гроба на жена си в Грос Айл, Квебек, той забил кръст, направен от две гробарски лопати и обезумял от скръб се зарекъл: „Мери, в името на този кръст, ще отмъстя за твоята смърт“.
	Жената на О’Нийл също се е наричала Мери. Ако отмъстителят е действително О’Нийл — той просто се е нарекъл „Безумеца“.


>

E>
	Мъка са моите спомени — сладка мъка.
@	Джоузеф Херити
E$

	Промяната бавно се прокрадваше в Джон Роу О’Нийл. В най-неочаквани моменти той необяснимо започваше да трепери, сърцето му забиваше до пръсване, целият плувваше в пот. В такива моменти той се сещаше за старите поверия за хора, обладани от зли сили. Чувстваше се точно по този начин — сякаш чуждо съзнание владееше мускулите и нервите му.
	Измина доста време и той започна да свиква с Другия, започна дори да го чувства като близък и стар познат. Тогава той му се струваше създание, отчасти дело на него самият, отчасти произлязло от тъмните дебри на предисторията, но създадено с цел да отмъсти. Предишното му „аз“, естествено, не би могло да има пръст, в цялата работа. Благият учител не би могъл дори да си помисли за такова нещо, да не говорим за съставянето на цял план. Затова първо трябваше да се появи Другия.
	В хода на тази промяна той започна да се възприема като въплъщение на възмездието. Възмездие, възникнало в хода на кървавата ирландска история, родено от убийства и предателства, това възмездие се връщаше назад във времето да дири отмъщение за това че келтите са избили до крак Данаанците, които са се появили в Ирландия много преди вълните от завоеватели да тръгнат от Британия и Континента. Той носеше мъст за всички злини, сторени от Ирландия през вековете. Чрез неговата уста гласът на Немезида гневно прогърмя:
	— Стига! Край вече!
	Но тогава Другият попита:
	— Защо само Ирландия да поема вината?
	Терористите, които убиха Мери и близнаците са били въоръжени и обучени, в Либия. Англия също има пръст в тази отвратителна бъркотия — цели осем века безскрупулно потисничество — „Ирландия, гузната съвест на английските управници“.
	Така в хода на промяната се изясняваше целта. Джон забеляза, че външният му вид изненадващо се променя. Бившето му позаоблено „аз“ се стопи, за да разкрие един слаб, нервен мъж, който отбягва старите си приятели, не вдига слушалката на телефона и не зачита уговорените срещи. В началото хората го оправдаваха: „Шокът от тази ужасна трагедия…“. От фондацията, която го беше изпратила в Ирландия му удължиха срока за проекта, без никой да ги е молил и заедно с това му изпратиха любезно писмо, с което питаха дали няма да иска да се откаже в полза на друг човек. От университета му продължиха отпуска. Макс Дън, управителят на частната аптека, пое върху себе си по-голямата част от деловите решения, и каза на Джон да не мисли за нищо друго, освен как да стъпи отново на крака.
	Тези неща Джон забелязваше мимоходом. Промяната, която ставаше с него го беше обсебила. Една съботна сутрин той се погледна в огледалото в банята и разбра, че вече е време да предприеме нещо. Мери и близнаците бяха мъртви и лежаха в гроба вече от четири месеца. Другият в него беше укрепнал; сега той бе нов човек с ново лице. Намираше се в банята на втория етаж на къщата, която купиха с Мери веднага щом разбраха, че е бременна. През отворения прозорец до него долитаха звуците на стария университетски град. Във въздуха се носеше миризмата на есен, но според прогнозата за следващите две седмици температурите щяха да бъдат „високи за сезона“. От края на улицата Джон долови ръмженето на косачката на Мистър Нери. Чу се звънецът на преминаващ велосипед. На път за парка се надвикваха деца. Той осъзна, че е настъпил септември. Спомни си глъчката, която вдигаха Мейрид и Кевин в игрите си на двора.
	Нери спря косачката. Г-жа Нери бе една от най-настоятелните му гостенки. „Станал сте само кожа и кости, горкичкият!“ Но госпожа Нери имаше неомъжена по-малка сестра, която вече се безпокоеше, че ще си остане стара мома. По пълното лице на г-жа Нери се четеше ентусиазма на сватовница.
	Джон приближи лице към огледалото и внимателно се вгледа. Тези промени… човекът в огледалото не беше напълно различен, но лицето му изглеждаше някак друго. _Това лице те няма да успеят да снимат_ — помисли си той. Но ще нарисуват портрети и ще ги разлепят навсякъде. В този момент той вече бе твърдо решен да предприеме това, което си е наумил. Имаше увереността, че може да го направи и щеше да го направи. С оня писък в парка „Сейнт Стивън“ сякаш бе започнало бавното свличане на огромна лавина. _Да става каквото ще_ — каза си той.
	Още същата сутрин пусна обява за продажбата на къщата. Тъй като жилища в близост до колежа се търсеха много, само след две седмици къщата бе закупена от един „приятен млад асистент“, по думите на жената от агенцията за недвижими имоти. Лицата на всички тези хора преминаваха през съзнанието на Джон като в просъница. Мислите му бяха ангажирани с нещата, които му предстояха да извърши. Приятният млад асистент го попита кога възнамерява да се върне на поста си в университета.
	— Ние научихме за сполетялата ви трагедия и напълно Ви разбираме защо продавате къщата — всички тези спомени.
	„Изобщо нищо не разбираш“, помисли си Джон.
	От продажбата получи чисти 188 000 долара. Жената от агенцията се бе опитала да му намекне за „данъчните задължения“ и му бе предложила да вложи успешно парите си в „един малко по-отдалечен от центъра имот, но в зона, в която цените ще скочат невероятно през следващите десет години.“
	Джон я излъга като й каза, че с тези работи се занимава личният му счетоводител.
	От разпродажбата на имуществото получи изненадващо цели 62 000 долара, но всъщност бащата на Мери им бе оставил някои ценни стари книги и две скъпи картини. Сред семейните мебели на Мери имаше и няколко антики, нещо, върху което Джон изобщо не се бе замислял до този момент. За него мебелите бяха нещо, с което просто се запълва празното пространство в дома.
	Изтегли влога, който бяха открили за близнаците и получи 33 000 долара. Срещу годишната рента от имотите на майка му банката отпусна заем от 56 000 долара. Вложенията в акции му донесоха още 28 900. От семейната банкова сметка, която Мери така старателно водеше, получи 31 452 долара. Около 30 000 долара оставаха от стипендията му за проекта в Ирландия. Беше получил одобрението на фондацията да ги остави на срочен влог срещу висок лихвен процент. Взе заплатата си, която макар и намалена, понеже беше в творчески отпуск, му донесе още 16 000 долара.
	Приятелите и колегите на Джон схващаха само външната страна на тези негови действия и ги приемаха като „добър знак, че Джон се възстановява след преживения удар“.
	Най-деликатната част от финансовите, операции бе оправянето с данъчните власти, а също така и продажбата на аптеката, която от две поколения насам бе собственост на рода му по майчина линия. Макс Дън каза, че проявява разбиране защо Джон не желае да се разчува за продажбата, а и без това има намерение да остави фирмата „Маккарти“ над входа на аптеката. Дън събра от роднини 78 000 долара за първоначалното плащане и се договориха да изплати — остатъка на вноски с едногодишно отлагане на първата вноска по баланса. Джон изобщо нямаше намерение да си търси остатъка от сумата. 78 000 му бяха достатъчни. Пари в брой!
	Той замаза очите на данъчните служби с една вноска от 5000 долара и писмо от счетоводителя му, в което се казваше, че с оглед на сполетелите го трагични събития и отсъствието му от страната, на Джон О’Нийл е необходимо известно време, за да изплати данъчните си задължения. Данъчните агенти проявиха разбиране и отложиха с шест месеца плащанията.
	Когато напусна Хайланд Парк, в колата му имаше почти 500 000 долара, скрити в огнеупорната каса, в която някога бе държал завещанието си и документите за имотите. Колата бе претъпкана с внимателно опакованото оборудване от личната му лаборатория, включително и компютъра. На предната седалка до него имаше два куфара с дрехи, пристегнати с предпазния колан.
	Приятелите му повярваха, че се изнася „в някое отдалечено място, където спомените няма да го измъчват толкова“.
	Късно вечерта хапна в едно вмирисано крайпътно ресторантче, отдалечено на четиристотин мили от мястото, което вече не можеше да нарича свой дом. Седна така, че да вижда колата на паркинга. Цялата бе покрита с прах и имаше доста скапан вид. Това бе добре. На бронята имаше чукнато. Мери я бе блъснала леко на излизане от паркинга на супермаркета. Джон стана и тръгна, без да си довърши вечерята. Не можеше да си спомни даже какво бе поръчал за ядене.
	По-късно намери мотел с гаражна клетка точно до стаята си. Пренесе огнеупорната каса и я сложи под леглото. Пъхна стария 38-милиметров колт на баща си под възглавницата и си легна с дрехите. Не очакваше, че ще успее да заспи. Сякаш усещаше присъствието на касата под леглото. Парите представляваха енергия за нещата, които трябваше да свърши. Всеки шум отвън го стряскаше. Сърцето му се разтуптяваше всеки път, когато по пердетата пробягваха светлини от фарове на кола. С напредването на нощта движението отвън намаля и той реши да подремне малко. Шумът от запалването на автомобил го събуди. През завесите се процеждаше сива утринна светлина.
	Почувства глад.


>

E>
	И врагове ще си спечелим със смъртта на тези две деца. Не можеше ли да изчакаш малко?
@	Кевин О’Донъл
E$
E>
	Бях с гръб към прозореца и не ги видях там долу.
@	Джоузеф Херити
E$

	През няколкото месеца, които бяха изминали от първата им среща в двора на медицинския колеж, Стивън Браудър и Кейт О’Гара се бяха превърнали от случайни познати в хора, които, както твърдеше майка й, се разбират прекрасно помежду си.
	— Дъщеря ми ходи с един младеж, дето учи за лекар — похвали се тя на съседката.
	— Брей, случила е значи — кимна одобрително тя.
	— Ами моята Кейт да не е някоя хаймана! Скоро медицинска сестра ще става.
	— Кой като теб — с двама доктори в семейството!
	През един петъчен ден в края на октомври Стивън взе кола от свой приятел за да изведе Кейт на вечеря и танци в едно заведение край Корк. Беше пестил цял месец за да може да си го позволи. Крайпътният ресторант „Блакуотър“ не беше нещо забележително, но в него сервираха прекрасна бира „Гинес“, а кухнята му се славеше като най-добрата в околността и привличаше клиентела чак от Дъблин.
	Колата беше шестгодишен „Ситроен“ със силно изподраскана боя на вратите. Първоначалният му цвят е бил сребрист металик, но сегашният му собственик го бе пребоядисал в отровно зелено.
	Макар и гузна, Кейт излъга майка си, че ще ходят с компания състуденти на есенния панаир в Малоу, където възнамеряват да останат по` до късно заради веселбите.
	Майка й, която от собствения си опит на младини беше наясно с подобни излети, не пропусна да я посъветва:
	— Кейти, и умната с този твоя приятел!
	— Мамо, Стивън е сериозен човек.
	— Аз също ти говоря сериозно!
	— Ще се върнем към полунощ или малко по-късно, мамо.
	— Толкова късно! Какво ще си кажат съседите?
	— Бъди спокойна, мамо. Няма да им даваме поводи да ни одумват.
	— И да не се отделяш от компанията!
	— Обещавам, мамо.
	Когато беше вече в колата със Стивън, гузната съвест загриза Кейт. Тя почувства раздразнение и имаше само един човек, на който можеше да си го изкара. Още не беше мръкнало съвсем и над хоризонта бавно се издигаше огромна оранжева луна, която предвещаваше светла и безоблачна нощ. Кейт гледаше луната и присъствието на Стивън така близко до нея я караше да стои като на тръни. Моторът ръмжеше равномерно и се усещаше лекия мирис на изгоряло масло. Стивън не беше опитен шофьор и затова караше бавно. Няколко коли ги подминаха с рев и Стивън неволно свиваше при всяко изпреварване.
	— Защо се движим толкова бавно? — запита Кейт.
	— Нямаме бърза работа — отвърна Стивън.
	Спокойният му разумен тон я вбеси.
	— Не трябваше да правим това и ти добре го знаеш!
	Стивън извърна глава, за да я погледне, и колата тутакси последва погледа му, захапвайки банкета. Той рязко извъртя волана и колата се върна в правия път.
	— Но нали ми каза, че искаш… — започна той.
	— Няма значение какво съм ти казала! Това, което правим не е хубаво.
	— Какво ти става, Кейт?
	— Излъгах мама.
	Две сълзи се търколиха по бузите й.
	— Тя ще ме чака и ще се притеснява. Стивън, разбери, не й е лесно откакто тате почина.
	Стивън зави и спря в една отбивка. Обърна се към нея и я погледна в очите.
	— Кейти, знаеш какво изпитвам към теб — той понечи да я хване за ръката, но тя се отдръпна. — Не искам да си тъжна.
	— Тогава да отидем на панаира — тя го погледна и очите й блестяха. — Така няма да излезе, че съм излъгала.
	— Както кажеш, Кейт.
	— Значи тръгваме за панаира?
	— Точно така.
	— Поне няма да се охарчиш толкова, Стивън — каза тя и го погали по ръката. — Ще можеш да си купиш новите слушалки, които толкова искаш.
	Стивън целуна пръстите на ръката й. Той добре разбираше, че го манипулират и че така ще бъде и занапред, ако живеят заедно. Но това просто го забавляваше. Той ни най-малко не се съмняваше, че ще се оженят веднага щом той завърши. И колко мило от нейна страна, че мисли за икономии и за това, което му е необходимо. Беше й споменал за лекарските слушалки само веднъж досега. Тя отново издърпа ръката си.
	Фаровете на кола от насрещното движение я осветиха ярко за момент. В съзнанието му се запечата образът й — цялата скована, със стиснати юмруци в скута и притворени очи.
	— Обичам те, Кейт! — промълви той.
	— О, Стивън — въздъхна тя, — толкова те обичам, че понякога ми прималява…
	— Това е от дългото очакване — отвърна й той.
	— Няма ли да тръгваме вече за Малоу? — запита тя.
	Стивън запали колата, направи обратен завой и подкара по пътя, по който бяха дошли, като през цялото време си мислеше какъв късметлия е, че е намерил момиче като Кейт.
	— Нека не минаваме през Корк, — помоли го тя — представи си, че ни види някой да идваме от тази посока…
	— Знам един пряк път до Малоу — каза и той.
	Тя се усмихна в тъмното.
	— Там ли водиш всичките си гаджета?
	— Кейти!
	— Знам, че не е хубаво да те дразня — каза тя.
	Мълчаха, докато той сви по един тесен път ограден от двете страни с жив плет, който ги изведе точно на осемнадесетия километър на главния път за Малоу.
	— Ще спрем на „Бридж Хауз“ да заредя — каза той. — Между другото там има хубаво ресторантче.
	— Ще ядем като стигнем на панаира.
	— Не си ли гладна?
	— Щом си рекъл, мога да изям един сандвич.
	_Гледа да е по-евтино_, помисли си той. Кейт винаги се проявяваше като една практична жена. Стивън обожаваше тази нейна черта. От нея щеше да излезе добра къщовница.
	На бензиностанцията той купи два сандвича и две бутилки бира и ги подаде на Кейт през отвореното стъкло преди да плати бензина.
	— Човекът каза, че предната ти лява е износена — обади се тя.
	— Да я сменим с резервната — предложи помощникът.
	— Няма смисъл. Остава ни още съвсем малко.
	— На ваше място бих карал съвсем бавно — каза помощникът, докато връщаше рестото, — като на разходка със стар файтон, дето конят му си е изпял песента.
	— Е, от туй по-бавно — здраве му речи — отвърна му Стивън след кратко колебание.
	Той запали и бавно се изнесе след един голям камион, който много скоро се изгуби напред в далечината, тъй като Стивън караше едва с четиридесет.
	Сега вече Кейт беше доволна — отиваха към Малоу и имаше причина да карат бавно. Тя се отпусна в седалката и погледна Стивън. С него се чувстваше добре. Бъдещето й се очертаваше ясно. Ще започнат да спестяват за кола. Е, нямаше да стане много скоро при тези цени на колите. Тъкмо се канеше да му го каже, когато предната гума се спука. Колата рязко сви, удари се в бордюра, премина през банкета и спря с двете предни гуми върху тревата, точно пред една полусъборена порта на ограда.
	Стивън си пое дълбоко въздух и попита:
	— Кейт добре ли си?
	Ръцете го боляха от якото стискане на волана.
	— Малко ме раздруса — отвърна тя. — Не трябва ли да освободим платното?
	Стивън преглътна, запали и бавно изтегли колата до обраслия с трева път зад порутения портал. Пътят веднага свиваше вляво и на светлината на фаровете пред очите им се разкри гледката от развалините на изгоряла селска къща. Обгорелите греди на покрива се бяха срутили в средата. Той изгаси двигателя и известно време останаха неподвижни, вслушвайки се в песента на щурците и лекото ромолене на близкото поточе. Иззад изгорялата къща луната осветяваше околните хълмове. Мястото изглеждаше самотно и изоставено.
	— Ами да вземем да сменим гумата — предложи той.
	— Не е ли по-добре първо да хапнем? — попита Кейт.
	Той се съгласи и изрови едно старо одеяло от багажника, което разстла на тревата и след това изгаси фаровете. Луната светеше достатъчно ярко.
	— Светло е като ден — каза Кейт и постави торбичката с храната върху одеялото.
	Те седнаха, обърнати с лице един към друг и задружно подхванаха сандвичите. Чукнаха се с бирите и вдигнаха поредица от тостове за спуканата гума, за луната и за хората, които са живели на това място преди да изгори и да бъде изоставено.
	Стивън бързо изяде сандвича си и пресуши бирата. Кейт му се усмихна. Изведнъж се почувства безкрайно приятно. Не знаеше дали това се дължи на бирата или на присъствието на Стивън. Това обаче не й попречи да се разпореди, ставайки от одеялото:
	— Ще се изцапотиш целия. По-добре си свали сакото и ризата.
	Тя застана до него, пое дрехите му и прилежно ги сгъна върху одеялото. Стивън не носеше потник и гледката на голите му гърди й се стори най-вълнуващото нещо на света. Почти несъзнателно тя протегна ръка и го погали по топлата гръд.
	Какво точно се случи след това тя не бе в състояние да разкаже с подробности дори и на най-добрата си приятелка и състудентка, Маги Маклийн.
	— О, Маги, той бе толкова силен. Въобще не можех да се съпротивлявам. А и не исках. Знам, че съм безсрамница, но…
	— Честито, мила Кейт! Беше ти време. Предполагам, че възнамеряваш да се омъжиш за него?
	Този разговор се провеждаше на следващия понеделник в двора на медицинския колеж. Двете седяха и похапваха, макар че още бе рано за обяд. След като забеляза, че Кейт е умислена, Маги успя да изкопчи историята от нея. За целта се възползува от едно детинско обещание, което двете си бяха дали навремето „никога да не се лъжат една друга, когато става въпрос за важни неща.“
	Висока и стройна, с руси коси, Маги минаваше за една от красавиците на колежа. Някои от останалите студентки си шушнеха, че Маги нарочно си е избрала Кейт за приятелка, за да може да изпъква още повече с красотата, си. Истината обаче беше, че те си бяха приятелки от детинство, още когато бяха ученички в началното училище.
	Маги настоятелно повтори въпроса си:
	— Не ти ли направи поне предложение за женитба?
	— Не знам какво да говоря, когато се изповядвам в черквата, Маги. Боже, помогни ми, не знам какво да правя.
	— Ще кажеш така: „Отче, прости ми. Съгреших с мъж.“ — Обясни му, че си била замаяна от питието и той се е възползувал чрез груба сила. Също обещай, че повече никога няма да го правиш.
	— Ами ако го направим пак? — проплака Кейт.
	— На твое място бих отишла при друг свещеник. Така няма да ти се налага да даваш повторно обяснения.
	Маги изгледа Кейт изпитателно:
	— Кейт, добре те познавам. Кажи ми честно, ще се омъжиш ли?
	— Не ставай глупава! — сопна й се Кейт и след това тихо добави:
	— Извинявай, Маги! Той ми говори за това през целия път на връщане. Много добре знаеш, че не можем да се оженим преди той да е завършил, а може би не и преди да си е намерил самостоятелно жилище. Не сме някакви богаташи.
	— Щом е така — умната, приятелко. И двамата сте от типа хора, дето лесно се женят. Една малка грешка, бебе и — край!
	— Мислиш ли, че не го знам!?


>

E>
	Един ирландец станал мозъчен хирург… (смях в залата)
@	Популярно начало на много английски вицове
E$

	Когато наближи Сейнт Луис, Мисури, на третия ден от пътуването си, Джон вече беше взел решение под какво фалшиво име ще се представя. Впоследствие със сигурност щеше да му се налага да използва и други, но в момента спешно му трябваше нов псевдоним.
	Беше ранен следобед. Листата на широколистните дървета край пътя бяха започнали да пожълтяват. Хълмовете в далечината бяха кафяви и във въздуха се усещаше хлад. В царевичните ниви стърчаха безразборно прекършени стебла. Всичко говореше за приближаващата се зима.
	_Скоро Джон Роу О’Нийл ще бъде издирван по целия свят. С това име вече е свършено и трябва да го забравя_, мислеше си той. Маккарти бе моминското име на майка му и то му се стори удачно. Някой можеше и да се сети за връзката, но дотогава той вече ще е под друго име. Малкото име обаче трябваше да си запази — твърде късно бе да се научи да отговаря на друго име освен Джон; Значи — Джон Маккарти, а за да звучи даже леко като на американец от ирландски произход — Джон Лио Патрик Маккарти.
	Той навлезе в града и се сля с множеството. На първо време трябваше да си намери нормален подслон. След кратко търсене нае стая в мотел „Централ“ и даже му остана време да се отбие в близката банка и да остави парите на съхранение в сейф. Изпита облекчение и спокойно излезе на многолюдната улица.
	Докато изкарваше колата от паркинга погледна ръчния си часовник: 4:15 следобед. Разполагаше с много време, за да предприеме първите стъпки към промяната на самоличността. По обява от местния вестник намери квартира в покрайнините на града. Хазяйката, госпожа Прадовски, му напомни за госпожа Нери: същият тежък изпитателен поглед, с който претегляше на око наемателите. Още беше рано да се превърне в Джон Маккарти. Трябваше да остави няколко следи, по които да се впуснат „хрътките“. Той показа на госпожа Прадовски шофьорската си книжка на името на О’Нийл и каза, че си търси работа като учител.
	Тя му отвърна, че може да се нанесе на следващата сутрин. По нищо не пролича да е познала името му, което бе станало известно благодарение на вестникарските публикации отпреди няколко месеца. От времето на бомбения атентат на Графтън стрийт се бяха случили много други трагедии, пък и Сейнт Луис бе твърде отдалечен град. От разговора с нея разбра, че най-вече се интересува от предплатата и държи не бъде обезпокоявана вечерите, когато играе на бинго.
	Сега вече беше време да разбере дали Сейнт Луис е правилният избор. Миналата зима един клиент от аптеката го беше предупредил: „Когато изплащаш чекове в Сейнт Луис трябва да си отваряш очите на четири. Там имат цяла фабрика за фалшиви документи за самоличност.“
	Отне му шест дни висене в долнопробни барове и безброй чаши бира, докато попадне по следите на тази „фабрика“. Осем дни по-късно той плати пет хиляди долара, срещу които се сдоби с шофьорска книжка и комплект членски книжки и лични карти на името на Джон Лио Патрик Маккарти. Срещу още 3500 долара той изкара кратък интензивен курс по фалшифициране на паспорти и получи набор от помагала за осъществяването на тази дейност.
	„Имаш талант за тази работа“ — похвали го инструкторът му. — „Само не отваряй манифактура за такива неща на моя територия.“
	Следващото нещо, бе да се отърве от колата. Собственикът на един гараж за стари коли на улица „Ауто Роу“ му връчи 2200 долара с думите: „Мойто момче, да знайш вече големите коли хич не вървят.“
	На другата сутрин се качи на автобус до Марион и си купи употребяван „Додж Пауър Уегън“. Когато се прибра в квартирата, госпожа Прадовски бе отишла на бинго. Той паркира пред къщата, като предварително се погрижи номерата на колата да бъдат замацани с кал, натовари багажа си и остави на кухненската маса бележка и 50 долара за компенсация на евентуалното неудобство от внезапното му заминаване. В бележката се казваше, че поради семейни неприятности му се налага да замине веднага.
	Нощта прекара в един крайградски мотел, на сутринта изтегли парите от сейфа в банката и се отправи на запад.
	Превъплъщението му бе преминало много по-гладко, отколкото очакваше. Оставаше му само един важен детайл за да бъде напълно завършено. През следващите три дни той се занимаваше с премахването на косата си. Имаше избор — или да я обръсне или да предприеме нещо с по-траен ефект. Спря се на второто, макар че беше далеч по-болезнено и остави многобройни фини розови белези по темето му, които обаче, както той добре знаеше, щяха да изчезнат само след няколко дни.
	След това изгори бенката на лявата си буза с течен азот. На мястото и остана малка раничка с коричка, която след известно време щеше да се превърне в трудно забележима трапчинка.
	Беше очарован от промяната, докато внимателно изучаваше новия си облик в огледалото на мотела. Проблясващата неонова светлина от рекламата на близката закусвалня осветяваше зловещо лицето му. Той се усмихна. Джон Роу О’Нийл, възпълният мъж с гъстата кестенява коса и отличителната бенка на лявата буза се бе превърнал в този плешив, слаб мъж с искрящ поглед.
	— Здравей, Джон Лио Патрик Маккарти! — прошепна той.
	Четири дни по-късно, през първия петък на октомври, той се нанесе в обзаведена къща под наем, която се намираше в предградието Болард на Сиатъл, щата Вашингтон. Нае къщата за една година, а наемът плащаше чрез банката. Собствениците живееха във Флорида.
	Новото жилище подхождаше идеално на намеренията му. Това, че го откри толкова лесно му се стори донякъде лоша поличба. Фасадата на къщата беше боядисана в кафяво, а рамките на прозорците и външните греди — в бяло. Тя с нищо не изпъкваше в редицата също така анонимни къщи край нея. Всички те бяха построени върху дълъг, нисък насип. Малки полегати морави и детски площадки ги отделяха една от друга. Повечето от тях имаха гаражи на сутерена. Неговият гараж имаше врата към вътрешността на къщата, така че разполагаше с достатъчно място да разтоварва колата.
	Мебелировката беше вехта, закупена на старо и матракът на леглото беше силно хлътнал. Цялата къща и особено завесите бяха пропити с мириса на кухня. В банята се усещаше застоялата миризма на цигари. Той пусна водата на тоалетната и улови отражението си в огледалото над мивката.
	Нямаше и помен от предишния му благ израз. Беше се променил изцяло, не само на външен вид. Наведе се леко към огледалото и се вгледа в малкия сбръчкан белег, който бе останал на мястото на бенката. За него тази малка вдлъбнатинка на бузата означаваше окончателно скъсване с миналото и хората свързани с него. Спомни си за Мери, която твърдеше, че тази бенка страшно му прилича. Опита се да си припомни усещането, когато тя го целуваше по бенката, но не можа. Споменът бе отлетял. Ровенето в миналото го накара да потръпне. Рязко се извърна от огледалото. Предстоеше му толкова много работа.
	През следващите няколко дни направи значителни промени в къщата. Облепи прозорците с фолио, което да го предпазва от любопитни погледи, инсталира аларма против крадци и се запаси с голямо количество храна. Иззида специално скривалище зад пещта, в което постави огнеупорната каса. Едва тогава реши, че може да се заеме с покупките на специалното оборудване, което бе необходимо за изпълнението на замисъла му.
	Лекотата, с която през следващите няколко седмици успя да се сдобие с необходимото специализирано оборудване направо го сащиса. Изглежда единственото изискване беше, когато правиш поръчката по телефона и изпращаш парите да поставяш по едно „доктор“ пред името си. Използуваше различно име за всяка поръчка и винаги плащаше в брой.
	Работата през деня не позволяваше на спомените му да го измъчват. Обаче вечер, щом си легнеше пред очите му се завърташе калейдоскоп от отминали образи и събития, който не му позволяваха да заспи! Това му се струваше необичайно и не можеше да намери някакво разумно обяснение. Джон О’Нийл не помнеше нищо от фаталната бомбена експлозия. Джон Маккарти помнеше всичко с подробности. Той си спомняше ясно изрезките от вестниците и снимката на О’Нийл. Но човекът от снимката вече не съществуваше. Джон Маккарти обаче добре си го спомняше. Спомняше си разпитите в полицията, показанията на свидетелите, зловещата фигура на отец Дивън, който така и не осъзна първоначалната си грешка и остана убеден, че Джон се е заплел в „смесен брак“.
	Джон Маккарти можеше да сглоби всички спомени в паметта си — сестрите в болницата, лекарите. Виждаше се в своя Предишен Образ, изправен до прозореца на банката, в мига, в който избухна оранжевото кълбо на експлозията. Паметта му възпроизвеждаше сцената отново и отново при най-незначителния повод: малката кола и кафявият лакът на перваза на прозореца. Засмяната и весела Мери, която подканяше близнаците да прекосят улицата, стиснала пакета под мишница. Странно, помисли си Джон, защо не откриха пакета? Очевидно преди това в него са били опаковани пуловерите за децата. Цената им се бе оказала върху една квитанция за плащане с кредитна карта и върху разписката стоеше разкривеният подпис на Мери.
	В съзнанието му събитията от Графтън стрийт постепенно заприличаха на филм. Те се бяха запечатали в строга последователност и той можеше да ги възпроизвежда когато си поиска — тълпата от хора около Мери и близнаците, тя се спира до този стар „Форд“… и отново — оранжевото кълбо на експлозията, осеяно с черни отломъци. Откри, че може да контролира скоростта на лентата, да фокусира върху отделни лица, жестове и физиономии от тази зловеща сцена.
	И отново — оранжевото кълбо на експлозията, тътенът, от която отекваше в главата му.
	Той осъзнаваше, че това са спомените на Джон О’Нийл, които по някакъв начин са откъснати от Джон Маккарти. Изолирани. Сякаш в главата му имаше телевизионен екран, на който се появяваха гласове и картини.
	— Боже мой! Какво стана? — извика управителят на банката.
	Всичко това бе като документален запис — достоверен и точен. Обаче той не събуждаше в душата на Джон Маккарти нищо друго, освен диво желание да отмъсти по най-жесток начин на хората причинили агонията на Джон О’Нийл.
	След като многократно бе превъртал лентата с експлозията в съзнанието си, той с изненада откри, че в нея има и кадри отпреди и след трагичното събитие. Бомбата избухна на първия ден от престоя им в Дъблин. Предните три дни бяха прекарали в старинен хотел близо до летище „Шанън“. Това им помогна да се адаптират към разликата в часовите пояси след полета от Съединените Щати.
	„Вече може да се каже, че се движим по ирландско време.“, бе казала Мери докато се регистрираха на рецепцията в хотел „Шербърн“ в Дъблин.
	В утрото на този първи ден в Дъблин, Джон се събуди рано. Не го измъчваха никакви тревожни предчувствия. Напротив — започна деня щастлив и изпълнен с нови сили. На фона на прекрасното му настроение шокът от последвалите събития бе много по-силен. „Разиграването на такива страхотни трагедии би трябвало да предвещава нещо“, помисли си той по-късно. „Хората трябва по някакъв начин да бъдат известявани, за да са подготвени за това, което им предстои“.
	В него ден обаче нищо не предвещаваше трагедията.
	Той се събуди до Мери в спалнята на хотелския апартамент. Погледна я и си помисли колко е красива докато спи — разрошената й коса, дългите мигли, лекото повдигане на гърдите й като диша.
	В съзнанието му ясно изплува една-едничка мисъл: „Какъв щастлив брак имам.“
	В съседната спалня кротко спяха близнаците, долавяше се шумът на уличното движение и във въздуха се носеше аромат на препечен хляб.
	„Боже мой, апартамент в хотел!“
	Дядо му, Джак Маккарти би бил горд с това. „Един ден ще се завърнем в Ирландия, момчето ми“, му бе казал той. „Ще се завърнем като заможни хора.“
	_Ние вече, се завърнахме, дядо Джак. Ти не доживя да го видиш, но се надявам, че ни наблюдаваш отнякъде._
	Тъжно беше, че дядо му Джак не успя да стъпи отново на родна земя. Всъщност „родна земя“ не беше точната дума, тъй като дядо му е бил роден на борда на кораба за Халифакс.
	„И всичко това за някакви си седемстотин чифтета!“
	До края на живота си дядо му повтаряше тези думи и горко оплакваше принудителното бягство на семейството си от родината Ирландия. Цялата история бе разказвана толкова често от дядо му, че Джон я знаеше наизуст: Семейството му заровило цялата семейна посуда за да я спаси от алчните английски бирници. Един ден богатството било изровено, продадено и с парите закупили 700 пушки за въстание срещу английската тирания. След потушаването на въстанието за главата на бащата на дядо Джак била обявена награда. Под фалшиво име той се качил с цялото си семейство на кораба за Халифакс и напуснал страната. Чак по-късно в Америка, когато са се почувствали в безопасност, „далеч от алчните англичани“, семейството му възстановило старото си фамилно име Маккарти.
	Джон О’Нийл се надигна и седна на леглото в хотелската стая в Дъблин. По дишането й усети, че Мери се пробужда. Тя се изкашля, но все още не бе отворила очи.
	_Мери, от рода О’Гара._
	Тя бе силно привързана към дядо му Джак. „Какъв симпатичен старец. Истински ирландец. Не съм чувала някой да пее по-хубаво от него ирландски народни песни.“
	„По бащина линия ти — Джон Роу О’Нийл — произхождаш от рода Уи Нийл. Те са били крале и са живели на хълма на Тара“ — дядо му винаги започваше така редовната си лекция върху родословното им дърво.
	„А по майчина линия, родът Маккарти също някога са били крале. Замъкът Маккарти е бил строен от мъже с яки мишци и е бил непристъпен.“
	Дядото на Джон по бащина линия бе починал когато той е бил на две години. Баща му, Кевин, не се гордееше особено с ирландската си жилка и често се присмиваше на историите разказвани от другия му дядо Джак. Но главата на малкия Джон бе пълна с истории за въстания и размирици и още оттогава хранеше ненавист към англичаните. С особен интерес слушаше историята за въстанията на Хю О’Нийл и Оуен Роу О’Нийл.
	— Роу О’Нийл е част от името ми, нали дядо?
	— Точно така, мойто момче — отвръщаше му старецът. — И с делата си трябва да защитаваш честта на това име.
	— Ще изгоря всичко английско, с изключение на въглищата им!
	Дядо му дълго се смя от сърце на тези негови думи.
	В хотелската стая в Дъблин Мери се разбуди и му каза:
	— Наистина сме в Ирландия. Липсва ми дядо Джак.


>

E>
	Струва ми се Тацит е казал, че в човешката природа е заложено да намразваме хората, с които сме постъпили несправедливо.
@	Д-р Уилям Бекет
E$

	Първите стотина копия от „Писмото на Безумеца“ бяха разпратени чрез посредническа агенция от Лос Анджелис до министри, журналисти, редактори и изтъкнати учени. Последваха още по-многобройни писма до известни люде. Посланието в тях бе кратко и ясно: сложете под карантина заразените райони. Някои от писмата адресирани до учени съдържаха допълнителна страница, в която се настояваше те да запознаят политическите лидери със сериозността на положението.
	Доктор Уилям Рукерман, бивш председател на Американската научна асоциация, получи едно от писмата с допълнителна страница. То пристигна в дома му в Сан Франциско със сутрешната поща в понеделник и той го отвори докато закусваше. Веднага му стана ясно, защо това писмо е адресирано именно до него — изследванията му в областта на генетиката не бяха тайна сред научните среди. Писмото явно бе написано от човек, който е добре запознат с проблематиката, тъй като съдържаше коментари върху някои от тънкостите в проекта, по който, в момента работеше доктор Рукерман.
	Той зачете отново пасажа за „детерминирането на РНК чрез матрична транслация от протеините и резултантната ДНК конфигурация“. В това нямаше нищо особено, но авторът на писмото даваше да се разбере, че е използувал компютър при „подбора на рестриктивните фрагменти.“
	Това вече беше нещо доста по-специализирано.
	Но това, от което доктор Рукерман го побиха тръпки бе твърдението, че са използвани стереоизомери при транслацията на РНК-структурите в протеиновите молекули.
	„Наслагване с цел определяне на набора.“
	Това бяха думи на Безумеца.
	За доктор Рукерман не беше трудно да схване веднага, че авторът на писмото вероятно е приложил алкенова полимеризация при разчленяването, реконфигурацията… и резонанс… да! Човекът бе стигнал чак дотам.
	— Писмото разкрива отлично познаване на техниките на генното преструктуриране — каза той на съпругата си, която четеше през рамото му. — Човекът е наясно с тези неща.
	Информацията, която се съдържаше в писмото бе напълно достатъчна да убеди един специалист в тази област и доктор Рукерман добре разбираше това. Този факт сам по себе си говореше достатъчно за автора му.
	Рукерман бе също така убеден, че това не беше всичко. Безумецът не споменаваше нищо за някои ключови положения. Но разсъжденията му водеха към тях със смразяваща кръвта акуратност. Всичко това, в комбинация със заплахите, отправени в писмото, накара Рукерман да предприеме незабавни действия.
	Обмисли внимателно какво точно трябва да направи. Помоли жена си да му подреди куфара и я последва в спалнята, откъдето се опита да се свърже със съветника на президента по научните въпроси, доктор Джеймс Райън Садлър. За целта обаче първо трябваше да преодолее няколко секретарки.
	— Обажда се Уил Рукерман. Кажете му, че е важно.
	— За какво точно става въпрос? — настоятелно го запита мил женски глас.
	Рукерман пое дълбоко дъх за да се успокои и спря погледа си върху отражението в огледалото на спалнята. По ъгловатото му лице се бяха появили нови бръчки и косата му се бе прошарила още повече. Жена му, Луиза, го погледна въпросително докато нареждаше куфара, но не каза нищо.
	— Слушайте ме внимателно! — каза той — Обажда се _доктор_ Рукерман, предишният президент на Американската научна асоциация и близък приятел на Джим Садлър. Имам важна информация, за която президентът на САЩ трябва незабавно да бъде уведомен. Ако се наложи вие лично да я узнаете, сигурен съм, че ще изпратят специален човек да ви уведоми. А сега ми дайте Джим!
	— Бихте ли си казали телефонния номер, сър?
	Тонът й бе станал делови. Рукерман продиктува номера си и положи слушалката.
	Луиза, която бе прочела писмото на Безумеца през рамото му го запита:
	— Смяташ ли, че заплахата е истинска?
	— Убеден съм — той се изправи и отиде до банята. Когато се върна, застана до телефона и забарабани нетърпеливо с пръсти по шкафчето. Много се бавеха. Но въпреки това бе сигурен, че ще го свържат със Садлър. Преди време Джим му беше обяснил, смеейки се каква е цялата система:
	— Президентството на САЩ се осланя преди всичко на това какво е казал някой. Не на факти, а на онова трудно определимо нещо, което наричаме „информация“. Във висшите държавни кръгове тя се явява нещо като разменна монета. Приносителите на тази информация добре осъзнават цената й. Нямаш си представа колко много официални доклади започват с думите „Ние разполагаме с информация, че…“ Това „ние“ не е същото, което употребяват коронованите особи. Това е бюрократичното „ние“. То означава, че ако информацията се окаже погрешна, отговорността пада върху някой друг или се поделя между група от хора.
	Рукерман знаеше, че след убедителните му думи, ще го свържат със Садлър, дори и с цената на военна операция.
	Телефонът иззвъня. Мъжки глас съобщи, че го свързва със Садлър, който се намира в Кемп Дейвид. Приятелят му звучеше леко сънено:
	— Уил? Какво, по дяволите, е толкова важно, че…
	— Няма да ти губя времето, Джим. Получих едно писмо…
	— От някой си, който нарича себе си „Безумеца“?
	— Точно така. И аз…
	— ФБР вече поеха случая, Уил. По всяка вероятност става въпрос за някой психопат.
	— Джим… Не мисля, че трябва да приемаш това на шега. Приложението към писмото му ми дава основание да…
	— Какво приложение?
	— Допълнителната страница, в която се съобщават някои подробности…
	— Писмото, което ние получихме няма приложение. Ще изпратя един агент да го вземе от теб.
	— Да го вземат дяволите, Джим! Ще ме изслушаш ли? Аз самият се занимавам точно с това, за което се говори в писмото. Този човек не е аматьор. Предупреждавам те да се отнесеш към заплахите му сериозно. Ако бях на твое място бих посъветвал президента да предприеме поне началните стъпки по удовлетворяване на…
	— Моля ти се, Уил! Даваш ли си сметка за евентуалните политически последици? Този луд настоява за карантина! След това иска да екстрадираме от САЩ всички либийци, ирландци, англичани — всички до един, включително и дипломатите. Не можем току-тъй да…
	— Ако не го направим, той заплашва, че ще обхване САЩ в… — Рукерман направи пауза за да намери пасажа в писмото — … „мрежата на своето отмъщение“.
	— Това го четох и изобщо не вярвам на…
	— Джим, ти не слушаш какво ти приказвам! Той е способен да изпълни заплахите си!
	— Сериозно ли говориш?
	— Напълно сериозно!
	Последва тишина и Рукерман долови разговор на другия край на жицата, но беше прекалено тих за да разбере думите. Садлър отново се обади в слушалката:
	— Уил, ако някой друг, а не ти, ми беше казал това… искам да кажа, нови смъртоносни болести, за които организмът няма естествена защита и… По дяволите, как според теб той ще съумее да разпространи масово заразата?
	— Без да си напрягам въображението, още сега мога да ти изброя поне десет начина.
	— Дяволите да го вземат, започваш да ме плашиш!
	— Това исках да чуя! На мен самият косата ми се изправи от това писмо.
	— Уил, трябва да видя това приложение към писмото преди…
	— Моята дума не ти ли е достатъчна за да почнеш да действаш веднага?
	— Но как мога да вляза при…
	— Джим… нямаме време. Президентът трябва да бъде информиран веднага. Чуждестранните дипломати, за които се споменава в писмото трябва да бъдат предупредени колкото се може по-скоро, а също така армията, полицията в големите градове, здравните власти, гражданската отбрана…
	— Това може да предизвика страхотна паника!
	— Чел си писмото. В него се казва, че той вече е пуснал заразата. Това означава карантина. Самият той недвусмислено е заявил: _Не се намесвайте там, където съм пуснал заразата. Не забравяйте, че мога да заразя което си искам място. Ако се опитате да стерилизирате огнищата на поражение чрез атомни взривове, отмъщението ми ще се стовари върху цялото земно кълбо. Прочети отново тези редове от писмото, Джим, и в светлината на това, което ти казах, прецени какво трябва да направиш!_
	— Уил, ако грешиш, наясно ли си с последствията…
	— Ами ако _ти_ грешиш?!
	— Караш ме да приема много неща на доверие.
	— По дяволите, Джим, ти си учен. Трябва да ти е добре известно, че…
	— Добре, Уил, но моля те обясни ми как е възможно заразата да проявява избирателност спрямо пола на индивида?
	— О’кей. На настоящия етап от моя проект, за който съм убеден, че е доста по-назад от така наречения Безумец… Накратко, стигнал съм до извода, че болестите могат да бъдат изкуствено нагаждани към различни генетични вариации — към белия цвят на човката, например; към наследственото предразположение към анемия и…
	— Но как е възможно един-единствен човек… искам да кажа, разходите по изследванията!
	— Звучи невероятно, но са смешно малки. Направих изчисления за цената на необходимото оборудване — излиза по-малко от триста хиляди долара, включително и компютрите. Едно мазе спокойно може да се пригоди за лаборатория… — Рукерман замлъкна.
	— Ще ми трябва списък на оборудването. Вероятно доставчиците ще могат…
	— Ще ти го продиктувам след минута, но мисля, че ще бъде твърде късно дори и да открием къде е лабораторията.
	— Нима наистина мислиш, че…
	— Вече е свършил работата си. Това писмо… споменават се всички основни моменти и няма ни най-малка грешка. Мисля, че Ирландия, Великобритания и Либия… а вероятно и всички останали държави са изправени пред невероятна заплаха. Не виждам как можем да сложим под контрол всичко това. Като начало е най-добре да въведем карантина в тези области… ако не за друго, поне за наша собствена безопасност.
	— Какво друго може да има?
	— Този Безумец е все още на свобода в тази държава. Не бива да го провокираме и да насочим гнева му срещу нас.
	— Уил, той твърди, че нито една жена няма да оцелее в тези три държави. Как е възможно това?
	— Ще ти предоставя подробен анализ по-късно. На първо време те моля да предприемеш необходимите мерки. Президентът трябва да се свърже с Москва и другите столици на големи държави. Трябва…
	— Уил, мисля, че трябва да изпратя самолет да те вземе. Не искам да съм сам, когато съобщавам това на президента. Нуждая се от подкрепата ти за да го убедим. Ти си човек с репутация и той те познава.
	— Луиза вече приготви куфара ми. И още нещо, Джим. Налага се да изолираме колкото се може повече млади жени в противоатомното убежище в Денвър, с което военните толкова се гордеят. Жени, разбираш ли? И само неколцина мъже, които да отговарят за техническата част на плана за оцеляване.
	Рукерман наблегна на това: много жени и малко мъже, т.е. обратното на това, което можеше да се очаква да се случи извън убежището. Той продължи:
	— Руските и другите световни лидери трябва да предприемат същите мерки. Няма да ни е лесно да ги убедим в нашата искреност. В никакъв случай руснаците не трябва да си помислят, че това е някаква конспирация на капиталистите. И без това са мнителни до крайна степен.
	— Мисля, че трябва да оставим на експертите вземането на дипломатически решения, Уил. От теб се иска да дойдеш тук колкото се може по-бързо и да донесеш достатъчно доказателства, които да ме убедят, че си прав.
	Рукерман остави слушалката на вилката и погледна жена си.
	— Трябва да побързаш, защото те чакат — каза му тя.
	Рукерман удари с юмрук по шкафчето и телефонът подскочи.
	— Луиза, ти вземаш колата и се изнасяш във вилата ни в Глен Елън! Опаковай само най-необходимото. Зареди хладилниците с достатъчно храна. Вземи и пистолетите. Аз ще поддържам връзка с теб.


>

E>
	Служа на Властелина на Смъртта.
@	Част от клетвата на нелегална организация в Ълстър.
E$

	В ранната утрин след отминалата буря в Атлантика жителите на остров Акил, разположен южно от залива Блаксод, се бяха заловили за работа. Те се подготвяха да посрещнат първия поток от туристи за сезона: засаждаха люцерна, вадеха чимове и ги трупаха на купчини за да съхнат и изобщо вършеха обичайната си всекидневна работа.
	Островът бе обагрен във всички нюанси на зеленото, тук-таме се забелязваха петна от черни скали, а на места се белееха къщите на местните жители. С оттеглянето на последния ледник, остров Акил бе останал откъснат от сушата на Ирландия и по него растяха много малко дървета. Полегатите склонове на хълмовете бяха обрасли с прещип, забелязваха се и първите цветчета на блатните теменуги. Измежду камънаците вирееха в изобилие бурени и диви къпини.
	На върха на един от хълмовете имаше гранитни руини от стара крепост, целите потънали в буренаци. Под тях се извиваше пътят от Мълрейни и се спущаше надолу към моста, който свързваше острова със сушата. От бойниците на крепостта бяха останали само купчини от камъни покрити с бръшлян и лишеи. Нищо не напомняше за някогашните амбразури, зад които безуспешно са се сражавали защитниците на крепостта, опитвайки се да отблъснат атаките на армията на Кромуел.
	Върху моста имаше издигната барикада и до нея бяха застанали две учтиви войничета с ирландски нашивки върху пагоните. Те вече бяха отпратили обратно две леки коли с туристи, които бяха успели да навлязат в междинния участък от пътя, преди да бъде издигната подобна барикада при Мълрейни. Войничетата се бяха извинили за неудобството и бяха предложили на туристите да посетят Булмалет, „красиво място, където са се съхранили старите традиции“. На всички въпроси те отговаряха: „Не сме упълномощени да даваме информация, но със сигурност мерките са само временни“.
	По-трудно им беше да убедят шофьорите на трите товарни камиона, които зареждаха магазините на острова: „Съжаляваме, момчета, но не зависи от нас. Съгласни сме, че е трябвало да ви предупредят, но и да се оплачете, няма да има никакъв смисъл. Заповедта си е заповед. Пътят е затворен.“
	Докато войничетата се разправяха с шофьорите, наблизо спряха четири бронирани коли. От първата изскочиха един майор и сержант със зареден автомат в ръка. Майорът беше слаб човек, с орлов поглед и гъста прошарена коса под фуражката. Войниците му отдадоха чест и той им отвърна, след което каза на шофьорите: — Хайде обратно, момчета! Излишно е да спорите.
	Единият от шофьорите понечи да му каже нещо, но майорът тутакси го сряза:
	— Казах обръщайте и да ви няма, иначе ще наредя на мойте хора да засилят камионите във водата, а вас ще ви арестувам!
	Мърморейки под мустак шофьорите се качиха по кабините, обърнаха на паркинга и подкараха обратно към Мълрейни. Майорът се приближи до радиста в една от бронираните коли и му нареди:
	— Предупреди нашите хора в Мълрейни да следят движението на тези камиони!
	След това се върна при войниците на барикадата и бавно обходи с поглед околността: високите хълмове над Палрейни, ресторанта до паркинга, барикадата, белите сгради на острова близо до отсрещния край на моста, групичката мъже, които се бяха събрали пред тях и оживено разговаряха. Не след дълго се върна при радиста и го запита:
	— Патрулните катери заеха ли вече позиция при Булзмаут и Акилбег?
	Радистът, нервен пъпчив младеж, се наведе над микрофона и след по-малко от минута докладва:
	— Те са на позиция, сър! Един е тръгнал за насам да прибере рибарските лодки на местните жители.
	— Отлично! — каза майорът — не бива да се изкушават да напуснат острова с лодка. От гърдите му се изтръгна въздишка. „Боже мой, каква бъркотия“ — помисли си той. С бавна крачка се отправи към бронираните машини и каза на един от сержантите:
	— Разпределете личния състав за отцеплението. Никой не трябва да напуска или да влиза в района с изключение на медицинския персонал, но те тъй или иначе ще се придвижват с хеликоптери.
	След като даде разпорежданията си, той се отправи към заведението на паркинга. Влезе вътре и войниците го чуха да пита дали има кафе.
	Два километра назад по шосето за Мълрейни три взвода войници под командването на един лейтенант опънаха палатков лагер на защитената от вятъра страна на хълма, от който се виждаше най-добре тесния пролив разделящ остров Акил от сушата. На билото на хълма бе оборудвана огнева позиция с две картечници и бруствер от чували с пясък.
	Когато всичко бе привършено, лейтенантът нареди на един ефрейтор:
	— Вземи хората от твоя взвод и уведомете местните жители да не се отдалечават от домовете си. Да няма движение насам-натам и никакво ходене на острова. Ако питат, кажете им, че има карантина и нищо повече.
	Четири километра южно от тази позиция върху високия 526 метра хълм Кораун друга войскова част разположи едно 20-милиметрово оръдие и две минохвъргачки сред развалините от стара крепост. Докато работеха заваля дъжд и те опънаха платнища над установките и се сгушиха в шубите си. Малко по-надолу от тях един полковник наблюдаваше през бинокъла си остров Акил.
	— Много шават на острова — каза полковникът — Ще се успокоя чак като им приберат лодките за да не могат да мръднат никъде.
	Един от войниците се осмели да го попита:
	— Гус’ин полковник, опасна ли е тая болест, дето я имат там?
	— Така разправят — отвърна полковникът. Той свали бинокъла, огледа критично позицията и погледът му се спря на един висок сержант, който се скатаваше встрани от групата:
	— Сержант, я опънете още няколко платнища! — заповяда му той — И си отваряйте очите на четири! Само медицински персонал могат да влизат в района и никой няма право да напуща!
	— И пиле не може да прехвръкне, сър!
	С големи крачки полковникът се отправи към джипа, който го чакаше на тесния път под позицията.
	След като си тръгна, войниците като един извърнаха погледите си към остров Акил, който някога е бил остров на орлите, но сега от тях там нямаше и следа. Дъждът правеше пейзажа мрачен. На фона на зеленината се белееха скали и къщи. Сивите ленти на няколко шосета опасваха хълмовете. Долу в ниското океанът бе още по-тъмно сив. Високите върхове Сливмор и Крогхоун се извисяваха в облаците. Островът бе като един огромен котел и войниците чувстваха покачващото се налягане вътре в него. Поколения островитяни бяха заклеймявали остро неправдите извършвани спрямо Ирландия. Нямаше ирландец, който да не усети напрежението, което кипеше на острова, породено от напразните въжделения на хората, загинали в името на „ирландската мечта“.
	— Свещениците ще са доста заети тия дни — каза сержантът и добави — Не чухте ли какво каза полковникът? Трябва веднага да се опънат няколко платнища!
	През това време кръчмата на Мълвейни, разположена на острова в близост до моста, започна да се пълни с посетители. Те притичваха под дъжда от колите си и влизаха в задушния салон изпълнен с тежкия мирис на мокри дрехи и бира. Сградата на кръчмата бе двуетажна, с варосани стени, плочен покрив с три масивни комина и представляваше естествено сборно място за жителите на острова. Помещението скоро се препълни с мъже, които разговаряха на висок глас, лицата им бяха разкривени от гняв, а жестовете им — резки и заплашителни.
	Пред кръчмата спря малка полицейска патрулна кола и разговорите стихнаха. От колата излезе Денис Флин, местният полицай. Той беше нисък рус мъж със сини очи и детинско изражение на лицето. Когато влезе в кръчмата, хората видяха, че е пребледнял и трепери. Сториха му път и той отиде до другия край на салона и се покачи на един стол.
	В изпълнената с очакване тишина гласът му прозвуча тънко и неуверено:
	— Намираме се под карантина — каза той — Изпратени са медицински екипи с хеликоптер. Никой няма право да напуска или да идва на острова, с изключение на лекарите и представители на властта.
	В последвалата какофония от въпроси се наложи Флин да повиши колкото може глас за да въдвори тишина:
	— Нужно е търпение. Правим всичко, което е по силите ни.
	Мълвейни, огромен, добродушен човек, с плешиво теме, което блестеше като тезгяха на бара, си проправи път през тълпата и застана до Флин. Посочи с палец назад и каза:
	— Моята Моли лежи болна там отзад, а има само един доктор. Искам да знам какво й има!
	— Аз съм само полицай — отвърна му Флин — Като дойдат лекарите ще кажат.
	Мълвейни впери поглед през прозореца в посока на Нокмор и село Дроега, скрити зад хълмовете в една котловина, която ги защитаваше от силните атлантически бури. Преди десет минути оттам му се беше обадил брат му, Франсис, и през сълзи му беше съобщил за още една смърт.
	Мълвейни изгледа Флин свирепо и му каза:
	— Твойта жена живее оттатък Мълрейни и е в безопасност. Затова ни казваш това; дето го разправят официално. Ама мене питаш ли ме — тази сутрин е починала снаха ми Шанлийн.
	Един човек от тълпата се провикна:
	— И моята Кейти е болна, Флин, искаме да знаем какво става и то веднага!
	— Казах ви каквото знаех — каза Флин. — Повече нищо не мога да направя.
	— Какви са тези представители на властта, дето ги спомена? — попита Мълвейни.
	— От Здравното министерство в Дъблин.
	— А защо са стоварили толкова войска? — попита някой друг — Горе на Кораун даже оръдия са сложили!
	— Няма нужда да се създава паника — каза Флин. — Но иначе работата е много сериозна.
	— Защо не съобщават нищо по радиото?
	— Нали ви казах — за да не се създава паника.
	— Чума е, нали? — запита Мълвейни.
	В помещението настана гробна тишина. Нисък, смугъл мъж с остри черти се изкашля и каза:
	— Да се мятаме на лодките и…
	— И дума да не става, Мартин! — сряза го Флин — Всеки момент ще минат морските и ще приберат лодките. Имам заповед да предотвратя всякакви опити за напускане на Акил… даже със сила, ако трябва!
	С дрезгав глас Мълвейни запита:
	— Всичките ни жени ли ще измрат? От вчера насам са умрели деветнайсет и то все жени и момичета. Каква е тази работа, Денис?
	— Докторите ще кажат — отвърна Флин. Той се подпря на Мълвейни и слезе от стола, но не посмя да го погледне в очите. Прекият началник на Флин бе споделил с него същите опасения в разговор по телефона преди по-малко от час:
	— Ако измрат всички жени работата е много зле, Денис. И се носи слух, че е направено умишлено. Но засега не го споменавай на никой!
	— Умишлено? От кого — хората в Ълстър или англичаните?
	— Няма да го обсъждаме сега, Денис. Казах ти го само да разбереш колко е сериозна работата. Ти оставаш единствен представител на властта в зоната под карантина, поне за известно време. Разчитаме на тебе!
	— Значи ли това, че няма да получа никакво подкрепление?
	— Набираме доброволци от войниците, но по-рано от утре няма да можем да ги изпратим.
	— Аз не съм се главил за доброволец, сър!
	— Да, но си положил клетва да изпълняваш задълженията си, а именно това се изисква от теб в момента.
	Докато се измъкваше от кръчмата на Малвейни и се преструваше, че не чува въпросите, които хората крещяха към него, той си припомни този телефонен разговор. Имаше да изпълнява и други заповеди и да върши още много неща.
	Дъждът навън бе станал ситен като мъгла. Той влезе в колата, без да поглежда към гневните лица, които го наблюдаваха от кръчмата. Запали мотора и бавно подкара към бетонния кей за рибарски лодки. Забеляза в далечината патрулния катер, който идваше откъм Булзмаут и оставяше широка бяла диря след себе си. След не повече от пет минути той щеше да бъде до кея и Флин бе благодарен за това. Той паркира върху бетонния кей, взе пушката си и излезе от колата. Чувстваше се неловко с оръжие в ръка, но заповедите на началника му бяха категорични:
	— Искам те въоръжена охрана докато прибират рибарските лодки. Трябва да си наясно, че ако се наложи, ще използваш оръжието.
	Флин впери безизразен поглед към океана, откъдето се задаваше катерът. В небето крещяха чайки и се носеха в плавни кръгове. Той пое дълбоко въздух и почувства познатия солен мирис на водорасли и риба. Толкова пъти досега бе наблюдавал тази гледка и никога не му се бе сторила така странна, Флин се зачуди. Сега… имаше разлика. Мисълта го накара да потръпне. В съзнанието му изплува отново това, което му се бе искало да каже на мъжете в кръчмата, това, което изпълваше душата му с горчивина и стягаше гърлото му.
	Началникът му обаче изрично бе подчертал, че то трябва да остане в тайна: „Повечето жени ще умрат, може би всички на острова. Разчитаме на тебе да поддържаш реда и да няма размирици докато пристигне помощта. Да няма паника, да няма разюздани тълпи. Трябва да проявиш твърдост при опазването на реда.“
	„Трябваше да им кажа“, промърмори на себе си Флин, „Да имат време да извикат свещеници. Нищо друго не им остава.“
	Той погледна навързаните лодки, усети самота и се почувства неловко.
	— Боже помогни ни сега, когато сме в нужда — прошепна той.


>

E>
	В Ирландия не е върлувала по-страшна болест от времето на Черната Смърт през зимата на 1346.
@	Финтън Крейг Доуни
E$

	В деня преди остров Акил да бъде поставен под карантина, Стивън Браудър и Кейт О’Гара тръгнаха с кола към Лох Дерг. Възнамеряваха да обядват някъде близо до Килалой и след това да се отправят към една вила на езерото Клунун. За тях това бяха три откраднати дни преди изпитите и напрегнатата лятна програма на Стивън, който възнамеряваше да специализира в областта на физиологията на високите налягания.
	Вилата представляваше реконструирана ферма и принадлежеше на Ейдриън Пиърд, който беше завършил медицина шест години преди Стивън и вече бе признат изследовател на физиологичните промени, настъпващи при високо налягане и професионалните заболявания на водолазите. Пиърд бе издънка на стара, заможна фамилия от Корк и беше превърнал вилата в лаборатория, където през почивните дни и по време на ваканциите провеждаше своите опити. За целта бе монтирал голяма барокамера в хамбара зад вилата. Стивън беше посещавал вилата няколко пъти, заработвайки пари като морско свинче при експериментите на Пиърд.
	След първия път край шосето за Малоу, Кейт бе ограничила броя на сексуалните им контакти до един-два месечно и то в дни, когато опасността от забременяване беше минимална. Първоначално тя не беше съгласна за това пътуване, тъй като то съвпадаше с „опасния“ период, но Стивън бе обещал „да внимава“. Кейт не беше сигурна какво точно означава това, затова го предупреди:
	— Не искам да имаме незаконни деца в нашето семейство, Стивън Браудър!
	Те се бяха подготвили за излета си много внимателно. За пред майка си Кейт бе на екскурзия до Дъблин с приятелката си Мери, а Стивън беше на регата с приятели близо до Кинсейл.
	Пиърд, който се досещаше за отношенията между Стивън и Кейт, му бе предложил да използува вилата му в Лох Дерг, когато него го няма там. Той му връчи ключовете с усмивка и го посъветва:
	— После да оправиш всичко и гледай да ти остане малко време за учене. Бих желал да работим заедно някой ден, Стивън. Имаш дарба да разрешаваш необичайни проблеми… като този например.
	Както и очакваше Пиърд, Стивън се изчерви — поласкан от похвалата и от заговорническия тон.
	Потеглиха с малък зелен фиат. Фиатът им бе отстъпен от един състудент на Стивън в замяна на разясненията, които Стивън му даде по въпроса за устройството и функциите на бъбреците. Тези неща бяха тъмна Индия за собственика на фиата до момента, в който на Стивън не му хрумна да начертае върху голям картон напречен разрез на бъбрек и да маркира отделните му части със забодени на карфици етикетчета. След това ученикът му трябваше да маневрира между тях с малко пластмасово автомобилче, маркирано с надпис „вещество за отделяне“. Стивън и Кейт се майтапеха докато караха на север, наричайки зеленото фиатче „веществото за отделяне“.
	Точно по пладне преминаха по тесен каменен мост и навлязоха в Килалой. Кулата на катедралата Сейнт Фланъри се извисяваше гордо като исполински часовой на фона на струпващите се над хоризонта тъмни облаци. Небето над главите им обаче беше синьо и близките хълмове се оглеждаха в езерото като в смарагдово огледало. По водната повърхност имаше съвсем малки вълнички от подухващия лек ветрец и плуващи лебеди.
	На излизане от Килалой Стивън спря до едно открито крайпътно заведение. Купиха си сандвичи, пържени картофи и бира и ги изядоха в подножието на възвишението, на което някога Брайън Бору бе издигнал замъка си. От мястото на техния пикник се откриваше гледка към Баливалския брод, където на 10 август, 1690 г. Патрик Сарсфийлд и неговите шестстотин воини бяха прекосили река Шанън по време на обсадата на Лимърик.
	Кейт бе запленена от историята на своя народ — и благоговееше пред тези места. Когато разбра, че Стивън е слабо запознат с историческите събития, тя го засипа с подробности за неуспешния пробив на обсадата, който Сарсфийлд се бе опитал да направи. Като забеляза нейното въодушевление и руменината избила по бузите й, докато разказваше за „този прекрасен, макар и безплоден пробив“ Стивън погледна с мерак към близките сенчести шубраци, които скриваха основите на крепостта Бору и се чудеше дали тя би имала нещо против да я отведе там за малко. Но в този момент откъм езерото се дочу детска гълчава, а и множество мухи привлечени от храната започнаха да им досаждат. Те излапаха набързо остатъците от сандвичите и побягнаха към колата преследвани от нахалните мухи.
	Когато бяха вече в колата, Кейт погледна назад към полянката и изненада Стивън с неочакваната си склонност към мистика:
	— По Тези места са станали ужасни неща, Стивън. Чувствам го. Може би в тези мухи са се вселили душите на злите хора, извършили тези ужасни неща?
	— Престани, Кейт. Как можа да ти дойде наум?
	Тя остана с мрачно настроение чак до момента, в който свиха по чакълестия път към вилата и старинният й комин се показа над дърветата. Щом влязоха в къщата тя по детински изрази своя възторг.
	Стивън, който беше свикнал на променливите й настроения, с удоволствие я разведе и й показа стаите. Кухнята бе напълно обновена. Към езерото бе поставен френски прозорец, а оборудването бе не само съвременно, но и последна дума на техниката.
	Като го видя Кейт се прехласна:
	— О, Стивън, ако си имахме и ние такава къща!
	— Някой ден и това ще стане, Кейт.
	Тя се обърна и го прегърна.
	Отвън имаше малка овощна градина и няколко зеленчукови лехи, оградени с камъни. В дъното на овощната градина се намираше хамбарът. Стените му бяха каменна зидария, а покривът от гофрирана ламарина явно бе слаган наскоро. По размери хамбарът бе наполовина на къщата. Покрай стените му вирееха бурени, но пътечката, която водеше към него през овощната градина бе чиста и добре поддържана.
	Стивън отключи катинара и подкани Кейт да влезе. Той включи осветлението и ярка светлина заля огромното помещение. По тавана имаше множество лампи, с рефлектори. Точно в средата бе разположена голяма барокамера. Тя представляваше цилиндър с дължина шест метра на два и половина метра в диаметър. От двете страни на височината на очите имаше по едно малко кварцово прозорче. В предния край на барокамерата бе разположен херметичен люк, върху които също имаше кварцово прозорче.
	Кейт, която бе слушала разказите на Стивън за престоите му в камерата, възкликна:
	— Толкова е малка! Наистина ли си стоял вътре цели четири дни?
	— Всъщност вътре е доста удобно — отвърна й той — Има си тоалетен възел и телефон. Единственото неудобно нещо бе, че към мен бяха прикачени електродите, чрез които Пиърд следеше за моето състояние.
	Стивън показа на Кейт и многобройните инструменти подредени в другия край на помещението, изводите на различните системи на барокамерата, шкафовете с разнообразна леководолазна екипировка, която те с Пиърд използуваха за да се гмуркат в езерото и накрая двата френски компресора с комплекта въздушни филтри към тях.
	Кейт се взря през едно от кварцовите прозорчета във вътрешността на камерата.
	— Щях да умра от скука, ако трябваше да стоя затворена вътре — каза тя.
	— Аз си взех книги. Вътре наистина е много спокойно. Четох и спах през цялото време.
	Кейт отлепи дланите си от студената метална повърхност, избърса ги в полата си и каза:
	— Искам да сготвя вечеря в тази прекрасна кухня. Никога не съм виждала такава кухня досега. Купи ли всичко от списъка, който ти дадох?
	— Всичко е в багажника на колата.
	Докато Кейт шеташе из кухнята, Стивън внесе двата им куфара, двете отделни купчини с учебници и таблиците на Пиърд за изследване на кръвната картина. Той остави куфарите в спалнята, увери се, че Кейт има всичко необходимо в кухнята и се оттегли да чете в малката всекидневна. Откъм кухнята се носеше тракането на тигани и гласа на Кейт, която си тананикаше докато готви. Лесно можеше да си представи, че двамата са женени и погълнати от семейния уют. Това негово усещане се запази и по време на вечерята до момента, в който си легнаха и той реши да й покаже как възнамерява „да бъде внимателен“. За целта извади презерватив, който един приятел му бе донесъл от Англия.
	Лицето на Кейт пламна, тя сграбчи презерватива от ръката му и го запокити в другия край на стаята.
	— Стивън! Това, което вършим и без това е грях! Не искам да ми тежат и други грехове!
	Трябваше му цял час да я успокои, но след това тя беше изключително нежна, смеейки се през сълзи на рамото му. Заспаха сгушени един до друг.
	Стивън се събуди късно от шумовете в кухнята. Кейт бе вече станала и шеташе. Той не бе подозирал, че тя е такава добра домакиня и сега това го изпълваше с дълбоко задоволство. Тя беше пуснала радиото и си тананикаше с музиката. Стивън погледна часовника си върху шкафчето и с ужас откри, че е вече 11. Музиката бе спряла и той смътно долови мъжки глас, който коментираше нещо със сдържано вълнение.
	След като се изкъпа и облече, той влезе в кухнята и попита:
	— Какво казаха по новините? Нищо не можах да чуя.
	— Нищо особено, някакви неприятности на остров Акил. Едно яйце ли искаш или две?
	— Три — каза той и я целуна по врата.
	— Искаш ли да поплуваме в езерото? — попита го тя.
	— Малко е хладно, но като се приберем ще се сгреем.
	Тя се изчерви. Стивън понечи да я извърне към себе си, но в този момент телефонът иззвъня.
	Мина известно време докато го открие зад купчина списания във всекидневната. Обаждаше се Пиърд.
	— Слава богу, че си там Стивън. Твоята приятелка с теб ли е?
	Стивън се поколеба за момент и рече:
	— Да, но аз не…
	— Слушай, нямаме време за любезности. Викат ме на спешна среща с Финтън Доуни. Темата те засяга пряко.
	— Доуни? Самият Финтън Доуни? Какво би…
	— Нямам много време, Стивън. Някакъв маниак с познания в областта на рекомбинантната ДНК е разпространил чумоподобна зараза на остров Акил. Наложили са карантина, но никой не вярва, че епидемията ще бъде локализирана. Сега, слушай ме много внимателно! Изглежда тази чума мори само жените. Досега имаме сто процента летален изход. Хрумна ми, че ти и твоята приятелка сте на вилата, където разполагаме с тази чудесна барокамера в хамбара. Една жена би била в идеална изолация вътре в камерата с повишено налягане. Разбираш ли ме какво искам да ти кажа?
	— Естествено, но не виждам как…
	— Нямам време да споря. Просто настоявам да го направиш на моя отговорност.
	Стивън погледна към Кейт, която го наблюдаваше напрегнато.
	— Не знам дали тя… Искам да кажа, настояваш да…
	— Трябва да тръгвам, Стивън. Направи всичко възможно да я убедиш да влезе в барокамерата. Влез и ти с нея, ако трябва. Свържи телефона. Ще ти се обадя там по-късно. Ще се справиш ли?
	Стивън си пое дълбоко въздух.
	— Тази чума…
	— Досега е убила голям брой жени. Не знаем къде другаде я е пуснал този безумец. Вкарай момичето в камерата!
	Пиърд затвори телефона.
	_Продължителното насилие води до морална анестезия. Под негово влияние деградират дори религиозните водачи._


>

E>
	Обществото се разделя на жертвени агнета и касапи с ножове. Приповдигнати лозунги замаскират кървавата реалност: думи като „свобода“, „политическа автономия“ и други подобни. Такива думи губят значението си в свят без морал.
@	Отец Майкъл Фланъри
E$

	Когато агентите на ФБР влязоха в посредническото бюро в Лос Анджелис, там бяха останали само двадесет писма. Всички останали бяха вече разпратени. Бюрото се помещаваше в малка канцеларийка на булевард Фигероа, близо до централната част на Лос Анджелис. В него работеше мис Силвия Тротър, кокалеста жена на около петдесет години с къносана коса и дебел пласт руж по бузите. Двамата млади агенти, облечени в еднакви елегантни сини костюми си приличаха, сякаш бяха клонирани. Те разтвориха портфейлите си, за да може тя за миг да надзърне в служебните им карти; после със синхрон на професионални танцьори ги прибраха и се поинтересуваха от писмата на О’Нийл.
	Какъв контакт е осъществила с автора на тези писма? Знае ли съдържанието на поне едно от тях? Нито едно? Какъв адрес и е дал автора на писмата?
	Те прегледаха нейната документация и взеха копие от счетоводната книга, оставяйки мис Тротър в нервно и угнетено състояние.
	Агентите, обучени за прависти и счетоводители, останаха отвратени от небрежността на мис Тротър. Тя дори не беше копирала чека от Хенри О’Мали, който бе направил уговорката. О’Мали бе дал фалшив адрес в Топека, щата Канзас и бе платил с чек, издаден от банка в Топека. Още преди да се захванат с тази следа, агентите знаеха, че е безсмислено. Никой в банката дори не си спомняше да е идвал човек на име О’Мали!
	Сред двадесетте писма, които те взеха заедно със счетоводната книга на мис Тротър, имаше пет, които подсказваха, че авторът е очаквал визита от властите. Те бяха адресирани до известни религиозни водачи и започваха с „Предупреждение към властите!“.
	В писмата се обясняваше, че Безумецът е свързан със „смъртоносен бутон“, чрез който автоматично ще залее света с много други болести, в случай че „някой се опита да го спре“.
	Фотокопия от всички писма на Безумеца бяха сред първите доказателства, проучени в Денвърския Изолационен Център от една група, която започнаха да наричат „Екипът“. Първата среща на Екипа се състоя двадесет и девет дни след демонстрацията на Акил. Това забавяне бе в резултат на нерешителността на най-високи политически кръгове и бе преодоляно чак след смразяващо разпространение на болестта по цял свят.
	Болестта на О’Нийл, вече наречена бялата чума заради бледността на жертвите и белите петна, които се появяваха по крайниците им, очевидно не можа да бъде задържана в Ирландия, Англия и Либия. Хлабавата първоначална карантина лесно биваше отбягвана и игнорирана от висши служители, богаташи, които се опитваха да спасят любимите си, финансови куриери, престъпници, следователи и много други. Съобщения за избухване на Бялата чума идваха от всички краища на света. Заразени бяха части от Британия. В Съединените щати имаше заразен коридор от Бостън почти до Уеймаут. Западните склонове на Каскадните планини от Британска Колумбия на юг през Калифорния до Тихия океан бяха отрязани от жестока карантина. Списъкът от „горещи точки“ на Световната Здравна Организация включваше Сингапур, Пърт в Австралия, Делхи, Санта Барбара, Сейнт Луис, Хюстън, Маями, Истанбул, Найроби, Виена… и това бяха само най-големите центрове.
	Последният списък на горещите точки и писмата на О’Нийл бяха на разположение на Екипа, когато той се събра за първи път в ДИЦ. Срещата се проведе под земята, в стая, облицована с тъмна дървена ламперия. Членовете на Екипа имаха избор между студено, индиректно осветление и топло, задушевно осветяване, фокусирано върху дългата маса. Може би някой психоаналитик би придал особено значение на факта, че за тази първа среща те избраха всеобхватното индиректно осветление. Всичките шест членове на Екипа си даваха сметка, че освен проблема трябва да се проучат и един друг.
	Подборът на членовете на Екипа бе отнел дълги часове, прекарани в задаване на въпроси в звукоизолирани кабинети от хора, които повишаваха тон само за да подчертаят нещо. Шестимата бяха разделени по националности — по двама от Съветския съюз, Франция и Съединените щати. Запланувано бе по-късно да се включат представители и на други страни, но обстоятелствата не позволиха.
	Единият американски представител — Уилям Бекет, който щеше да изпълнява длъжността председател на Екипа, дойде на тази първа среща силно разтревожен поради унищожителния взрив на Бялата чума на Западния бряг на Щатите. Дали този район е заразен поради утечки от лабораторията? (Вече се предполагаше, че Безумецът е установил лабораторията си в района на Сиатъл.) Останалите бяха твърде заети да се преценяват взаимно и той запази съмненията си за по-късно.
	Рукерман, бивш преподавател на Бекет в Харвард, не срещна особени трудности да вкара най-добрият си ученик в Екипа. Подборната комисия бе удивена от таланта и достиженията на Бекет: консултант по чумата към здравното министерство; шкипер на яхта от световна класа; лицензиран пилот на търговски самолети (майор от запаса на ВВС); хоби — решаване на мъчни главоблъсканици; консултант по армейски кодиращи системи; шифровчик; плувец на дълги дистанции и всепризнат уважаван хандбалист.
	— Няма равен на себе си в молекулярната биология — бе казал Рукерман. — Човек от Ренесанса.
	Бекет беше русокос наследник на англо-шотландски бежанци, преследвани заради религията им. Той имаше характерните за прадедите му розова кожа и светли очи, но чертите му, както едно гадже от колежа бе определило, бяха „латентни“. Бекет беше защитник във футболния отбор на колежа, докато не откри, че постоянните сблъсъци и сътресения в играта можеха да повредят това, с което се гордееше най-много — ум, пред който повечето загадки отстъпваха след схватка, много по-вълнуваща от тази на Терена.
	Предположенията на гаджето от колежа се бяха потвърдили. Бекет имаше широки и груби черти, но умствено беше много по-развит.
	Няколко минути след запознанството с Франсоа Данза от френския контингент, Бекет вече знаеше, че работата с французина нямаше да е лесна. Данза беше висок, слаб и мургав перонец с келтски, римски, гръцки и викингски гени. Косата му, очевидно боядисана, бе прибрана назад в два кичура като гарванови крила. С изключение на големите кафяви очи, лицето му изглеждаше безизразно и празно. Неизменно недоверчивия поглед се взираше в капризите на околния свят, ту бляскав и изразителен, ту прикрит под дебелите тъмни вежди. Щом Данза затвореше очи, лицето му сякаш се изпразваше и тогава оставаше само дългия нос и малката уста с тънки, почти незабележими устни. Избледняваха дори тъмните му вежди. Както гласеше една английска поговорка, Данза беше корав като старо седло. Кален от дългата употреба, обрулен от вятъра и огладен като речен камък, той беше истинско хранилище на безценен опит. Чувстваше се несигурен само когато пътуваше или ядеше чуждестранна храна. На чужденците, особено на англичаните и — по езиково сходство — на американците, не трябваше да се вярва, защото те са неразумни по принцип, способни на зло и сътрудничат само ако са принудени. За Данза Бялата чума не беше нищо повече от поредната принуда. Въпреки презрителното си отношение към американците, в родината си той бе всепризнат експерт по всичко, свързано с янките. Та нали бе издържал четири непоносими години в Чикаго като участник в съвместен изследователски проект! Къде другаде могат най-добре да се опознаят янките, ако не в световната месарска столица?
	Данза можеше да приеме капризите на живота извън лабораторията, но в нея той винаги изискваше да бъде пряк свидетел ако не на непорочното зачатие, то поне на Светото рождение. Върху такова свидетелстване падаше и съответната отговорност — двама наблюдатели на събитието не можеха да излязат с две различни версии. Дори тридесет свидетели трябва да опишат всичко по еднакъв начин. Това правило бе неотменимо. Дори папата не може да разчита на по-добро.
	Във Франция се шегуваха, че Данза е вкаран в Екипа, за да контрастира с Жос Юп — другият французин. Роговите рамки на очилата, леко изпъкналите очи, младежкото безгрижие — всичко у Юп бе така съчетано, че да предразполага общуването с другите. Тези, които го обявяваха за романтик не можеха да прозрат основополагащата сила на неговия фантастичен вътрешен свят. За него романтиката бе това, което прикритото недоволство представляваше за Бекет. Докато музата предизвикваше Бекет към яростна интелектуална борба, то музата на Юп приласкаваше и поощряваше стадното споделяне на всичко — успехи, провали, радости, скърби… абсолютно всичко. В тъканта на тази сложна индивидуалност бе прокарана и нишката на типичната елзаска твърдост — наследство от френски и германски прадеди. Тя бе плод и на остатъчния махмурлук от ранното влияние на католическата църква. Мефистофел е истински. Бог е истински. Целият рицар е истински. Граалът е вечната цел.
	Подобни примери носеха на Юп дълбоко удовлетворение. Без тях той щеше да бъде просто един изследовател, човек в бяла престилка, а не в бели доспехи.
	Бекет смяташе, че Юп е свестен. Малко странен, но свестен. Данза, обаче, беше самодоволен педант от най-лошия вид. Какво значение имаше, по дяволите, къде ще се събере Екипа, ако условията за работа са приемливи? Бекет се дразнеше, че ще трябва да работи с този педант един Господ знае колко дълго, но така добре прикриваше яда си, че само Юп подозираше естеството на чувствата му.
	Много хора бяха работили с Бекет години наред без да проумеят, че той действа под влияние на гнева и недоволството си. Той можеше навсякъде и във всичко да намери нещо, което го ядосва. Така предизвикан, той се втурваше с главата напред в решаването на проблема, предизвиквайки го. Бялата чума сякаш бе измислена по поръчка точно за Бекет. Този кучи син! Проклетият Безумец! Какво право имаше да разрушава света, който естествено не бе съвършен, но някак си продължаваше напред с обичайната си несигурна крачка.
	Този вътрешен гняв трудно пробиваше дружелюбната маска на Бекет. Той рядко говореше грубо, а с Данза дори бе по-дружелюбен от обикновено, което от своя страна караше французина да проявява безупречна, но резервирана любезност. Стаената омраза помежду им удивляваше Юл.
	От наблюденията си Юп заключи, че другия член на американския контингент бе истинската торба с изненади, особено за двойката от Съветския съюз — Сергей Александрович Лепиков и Дорина Годелински. Те продължаваха замислено да изучават колежката на Бекет, Ариън Фос. Със своите 198 см и 130 кг, Фос очевидно беше най-едрият човек в Екипа. Във френското досие на Фос се преценяваше, че тя е една от най-големите пет или шест медицински капацитета в Съединените щати по „женски оплаквания“, както ги наричаше нейният дядо, селски доктор. Руснаците и французите подозираха, че тя работи за Централното Разузнавателно Управление. Отбелязано бе, че тя отлично владее пет езика, между които френски и руски. Фос имаше сравнително дребни, но правилни черти на лицето, обрамчено от добре поддържани златисти къдрави коси. Въпреки размерите си, тялото й бе добре балансирано.
	В момента Лепиков и Данза си разменяха хапливи забележки в спор за надмощие, сякаш бяха картоиграчи, които обръщайки картите си знаеха, че другият пази мощни козове.
	Лепиков бе нисък и набит, с гъста сива коса, плоско лице и монголоидна жилка в очите. Той имаше вид на селянин, а Данза на аристократ — факт, който и двамата считаха за лично преимущество.
	Дорина Годелински, другият руски представител, показваше все по-големи признаци на раздразнение от мъжкия спор. Тя беше слаба жена със сивеещи коси, леко накуцваше с единия крак и често се оплакваше на близките си приятели, че аристократичните черти на лицето й са „същинско проклятие, понеже са непреодолима бариера за израстване в Съветската йерархия, където се предпочитат грубите селяшки физиономии.“
	Внезапно тя прекъсна двамата мъже с груба ругатня на руски и добави на английски:
	— Не сме тук, за да си играем детски игрички!
	Фос се изхили и преведе ругатнята:
	— Тя просто нарече Сергей „селско магаре“. Но какво става тук? Вие двамата сте като куче и котка.
	Лепиков гневно изгледа Фос, но после се насили да се усмихне. Той бе изкарал един мандат като _наблюдател_ към Съветското посолство във Вашингтон и разбра хапливата забележка на Фос.
	— Аз съм най-големият епидемиолог в моята страна.
	Фос се ухили. Американското досие на Лепиков го описваше като особено загрижен за черния си дроб поради всеизвестната му слабост да поглъща огромни количества водка. След такова отдаване на алкохола, той изпадаше в период на угризения и почти патологични терзания, през който се упояваше не само със субстанции, достъпни му като високопоставено лице в медицината, но и с различни пенкилери и големи количества витамини, внимателно скрити в бутилки, предназначени за по-тривиално съдържание.
	— Селянин! — промърмори Годелински на английски като чу хвалбата на Лепиков. Репликата й накара другите отново да съсредоточат вниманието си към нея.
	Бекет прочисти гърлото си и се приближи по-близо до масата. Според досието Годелински беше съветска знаменитост в разгадаването на шифри, а като медик работеше по космическата програма на Съветския съюз. Признаваше се, че тя е първокласен диагностик, а лабораторните й техники бяха определени като „ненадминати“.
	— Бяхме представени един на друг — каза Бекет. — Всички сме чели досиетата на тайните служби за всеки от нас. Може би информацията в тези досиета е точна. Кой знае? Предполагам, че занапред ще научим по-важни неща един за друг.
	— Бих искал да видя досието ви за мен — каза Лепиков.
	— За съжаление не ми позволиха да го задържа — отвърна Бекет.
	Годелински кимна. Бекет бе възприел най-добрата тактика срещу Сергей. Шпионите са навсякъде: да го признаем и да продължаваме нататък. Следователно Бекет имаше интуиция. Годелински добре знаеше, че в това е и нейната сила. Съветските й колеги я смятаха за непредсказуема, но тя не разбираше защо. Причините за нейните решения винаги й се струваха пределно ясни. „Бетонните глави“ около нея просто не разбираха междинните етапи, защото умовете им не можеха да скачат, а само се тътреха като застаряващи товарни коне.
	Лепиков премести погледа си върху едрите, добре оформени гърди на Фос. Какво тяло! Той таеше скрит копнеж по едрите жени… Може би… Защо пък не?
	— Ще ви бъда благодарна, ако спрете да зяпате бюста ми — каза Фос.
	Погледът на Лепиков подскочи към меката усмивка на Юп, но Фос още не беше свършила с него. Тя поглади къдравите си букли и каза:
	— Доктор Лепиков, ясно ми е, че аз съм най-голямата кукличка в цялото мироздание.
	Лепиков отказа да я погледне.
	Без да се смущава от това, тя продължи:
	— Но ще трябва да си избиете от главата всякакви помисли, ако обичате. Съпругът ми е по-едър от мен. Това също е важно, защото мога да го насъскам срещу вас по всяко време.
	— Насъскам? — Лепиков не знаеше тази дума.
	Фос превключи на разговорен руски и го наруга за лошото владеене на английски. Можел да знае за „кучето и котката“, но нищо повече. После тя го дари с цветисто описание какво ще се случи на половите му органи, ако още веднъж втренчи в нея дебелашки поглед.
	Изказването предизвика бурен смях у Годелински. От своя страна Лепиков я смъмри на руски:
	— Дръжте се в съответствие с положението си!
	Развеселена, Годелински безпомощно поклати глава и се обърна на руски към Фос:
	— Той е от една нова порода в Съветския съюз. Отглеждат ги за мас, преданост към властта и сексуални завоевания.
	— Не всички тук говорим руски, а и наистина имаме работа — намеси се Бекет.
	Годелински продължи на руски:
	— Той е прав. Вие двамата, дръжте се прилично. Ти, Сергей! Знам истории за теб, които не би искал да се чуят тук. Предупреждавам те! И вие, мисис Фос! Една красива жена не бива употребява такива думи!
	Фос се усмихна и сви рамене.
	Лепиков се престори на учуден:
	— Това беше само шега.
	Бекет започна да вади книжа от куфарчето си, трупайки ги на масата пред себе си.
	Все още раздразнен, Лепиков осъзна, че е изместен на втора позиция и се зачуди дали Фос и Годелински не са го направили нарочно. Ами Данза? Или пък Юп? Той изглеждаше толкова самодоволен! В съветското досие на Юп се казваше, че той е идеален за вербуване. Възможно ли беше това? Юп е бил студент в Лос Анджелиския Калифорнийски университет, където често е бил вземан за латиноамериканец и дори е бил член на латиноамерикански политически клуб. Юп бе жилав и тънък, от типа мъже, на които Лепиков нямаше доверие — мургави, с меки кафяви очи. Очи на крава!
	„Социалист с предразположение към плътските наслаждения“ — така го класифицираше съветското му досие.
	Твърдеше се още, че Юп е бил направо неотразим за младите руси колежки в университета, проникнати от фанатична жажда да се чукат за мира. Лепиков хвърли поглед към застаряващата Годелински, после към едрогабаритната Фос. Дали тук не се криеше нещо повече?
	Бекет погледна страницата пред себе си и в този момент пое лидерството на Екипа.
	— Заповядано ми е да ви кажа, че ние не сме централния изследователски екип — каза той.
	— Но на нас ни казаха… — обади се Годелински.
	— А защо не сме? — настоя Фос.
	— В момента съществуват петдесет и осем основни изследователски групи по целия свят, които работят по същия проблем — продължи Бекет. — Свързани сме с пряка телевизионна и телефаксна връзка чрез сателит. До утре следобед ще имаме на разположение дванадесет души обслужващ персонал и поне трийсет лаборанти. Ще има два главни информационни центъра: единия в Източен Берлин, а другия във Вашингтон.
	— Политици! — изръмжа Фос.
	Бекет пренебрегна избухването и продължи:
	— Нашата първа задача е да се занимаем с проблема за психо-физическата характеристика на нашия Безумец. Вече имаме убедителни доказателства, че той е Джон Роу О’Нийл.
	— Какви доказателства? — попита Годелински.
	Юп вдигна ръка:
	— Всичко съвпада: имената на жена му и децата, опитът в молекулярната биология.
	— Все още не сме локализирали лабораторията му — каза Бекет, но имаме известни доказателства, че се намира някъде около Сиатъл.
	— Не е ли в Канзас? — запита Данза.
	— Това бе първоначалното мнение, което вече е отхвърлено — отвърна Бекет.
	— Имате ли нова информация за произхода и семейството му?
	Бекет раздаде на останалите размножените копия пред него.
	— Ще забележите, че родителите му са загинали в автомобилна катастрофа същата година, в която е завършил гимназията — започна Бекет. — Отгледан е от родителите на майка си. Дядо му умира когато О’Нийл е в колежа. Баба му също не доживява да го види дипломиран като първенец на класа. Тя му оставя неголямо наследство и семейния бизнес на Маккарти.
	— Твърде много смърт — промърмори Лепиков, загледан в листа пред него.
	— Да, нещастно семейство — съгласи се Бекет. — Остава само онази леля от родилния дом в Аризона. Половината време си мисли, че я питат за мъртвия й съпруг.
	— Помолени сме да определим докъде можем да стигнем с този Безумец, без да предизвикаме атака към останалата част от света — каза Юп.
	Мнението му бе посрещнато с пълно мълчание.
	— Вие сте чели неговите заплахи — каза Бекет накрая.
	— „Смъртоносният бутон“ — каза Лепиков. — Уред или система, която ще разпространи нова чума по целия свят, ако Безумеца бъде хванат или убит.
	— Значи сме с вързани ръце? — попита Годелински.
	— О’Нийл със сигурност знае, че не можем напълно да игнорираме това, което е създал — каза Юп.
	— Имаме известна свобода на действие, защото имаме този център: таен и великолепно оборудван — каза Бекет.
	— Но той ни предупреждава да не правим точно това, което правим тук — намеси се Лепиков. — Ако не се подчиним ще „изпитаме неговия гняв“.
	— Точно затова сме скрити тук — меко отвърна Данза.
	— Моите сътрудници в Съветския съюз смятат, че този… този ДИЦ е избран, защото чумата най-вероятно няма да се разпространи в Европа.
	Данза разпростря големите си ръце върху масата и се обърна към Бекет:
	— Дойдох тук с убеждението, че това е идеалното място за осъществяване на тайна и координирана атака срещу тази чума. Казаха ми, че тук ще бъде централния координиращ център.
	— Плановете са променени — отвърна Бекет. — И не от мен.
	— Проклети бюрократи! — изсъска Фос.
	Изражението на Бекет си остана любезно и добронамерено.
	— Съвсем възможно е ДИЦ да обедини усилията на медиците от цял свят.
	— Но първо трябва да докажем себе си, така ли? — попита Юп.
	— Първо трябва да разберем врага: човекът, а не неговата чума — отвърна Бекет.
	— Къде е взето това решение? — попита Годелински.
	— На най-високо ниво — каза Бекет. — Доколкото съм запознат, повечето от другите групи също работят по този план, както и по въпроса как е разпространена чумата. Това е първостепенната задача. Мислите ли, че можем да пренебрегнем О’Нийл и открито да го атакуваме по всички фронтове?
	— Утре започваме медицинската работа, _нали_? — настоя Данза. — Кога ще пристигнат лаборантите?
	— Да, и това също — отвърна Бекет.
	— Също! — удиви се Фос.
	— Не съм получавал такива заповеди — каза Лепиков.
	— В стаята ви има телефон. Можете да го използвате — каза Бекет.
	— А кой още ще чува разговора? — поинтересува се Лепиков.
	— Нашите и вашите тайни служби — отвърна Бекет. — Какво от това? Обадете се на шефа си и си получете заповедите.
	— Секретността е единствената ни надежда — каза Годелински. — Ако той е побъркан, значи действията му са непредсказуеми.
	— Кой се съмнява, че той е откачен? — попита Фос. — Побърка целия свят. Включително и политиците!


>

E>
	По-опасно в да се живее с невежеството, отколкото да се живее с познанието.
@	Филип Хендлър
E$

	Без да се възгордява прекалено. Джон смяташе лабораторията си в предградието „Болард“ за чудо на изобретателността. Центрофугата представляваше пригодена машина за баланс на гуми и му струваше по-малко от хиляда долара. Замразителят бе направен от домашно барче с прикачен към него калиброван термостат, който мереше с точност до един градус. Перисталтичните помпи бяха стъкмени от медицинско оборудване. Клетъчният разделител бе адаптиран сонар за яхти. Електронният микроскоп, модел ИСИ с две масички и трийсет ангстрьома разделителна способност, бе отнел най-много време и значителна сума. Беше част от една открадната партида и подземният свят на Сан Франциско му го бе предоставил за двадесет и пет хиляди долара.
	Такова бе оборудването на цялата лаборатория. Помещенията за изследвания с отрицателно налягане беше обзавел от шперплат с тънко пластмасово покритие. Входът към него се изолираше с два малки корабни люка и той трябваше да пълзи, за да влезе или излезе от стаите. Това беше единственото голямо неудобство.
	Преди да завърши лабораторията, Джон работеше на компютъра си, създавайки цветни графики на молекулярните модели, върху които щеше да съсредоточи вниманието си. В паралелни директории той записа цялата информация, до която успя да се добере по въпроса как съществуващите лекарства действат в човешкото тяло. Обърна особено внимание на информацията за ензимите и специфичните ДНК-рецептори.
	Той със задоволство откри, че много от най-важните елементи за неговите молекулярни схеми бяха достъпни на компютърни дискове или програми, които можеха да се купят или откраднат. По времето, когато завърши лабораторията си, компютърът му бе запълнен с основните елементи на проекта.
	Той усещаше някакво хипнотично очарование, когато седеше пред екрана, наблюдавайки как първичната двойна спирала се въртеше и пречупваше по негова команда. Червените, зелени, лилави и жълти линии сякаш оживяваха: Неговият ум и екрана се обединяваха в някакво друго измерение, в което образите на екрана и мислите му не можеха да бъдат разграничени. Струваше му се, че пръстите върху клавиатурата създават образите в главата му. Или пък образите в ума му магически оживяваха на екрана? Понякога си мислеше, че всъщност говори езика на генетичните кодове, че казва нещо на точно определени елементи от молекулата на ДНК.
	В такива периоди съзнанието му губеше реална представа за времето. Веднъж като изпълзя през люка, той залитайки откри, че вече е утро. Разследването показа, че е работил непрекъснато трийсет и седем часа, отпивайки от време на време глътка вода. Беше ужасно гладен, ръцете му трепереха и той дори не можа да си приготви истинска храна преди да изпие цял литър мляко.
	Структурата, която трябваше да види и разбере бавно се разкриваше пред него както на монитора, така и на изходните устройства на лабораторията, включени към компютъра. Той знаеше, че е само въпрос на време да вкара подходящия молекулярен ключ в биологическата ключалка. Отговорите бяха тук — в лабораторията и в главата му. Те само трябваше да се отворят към собствената си реалност. Цялата генетична информация за всяка биологична функция е кодирана в нуклеотидните вериги на ДНК. Трябваше само да се разшифрова кодът.
	Без компютъра той щеше да бъде загубен. Във всеки един момент той работеше с около четири до двадесет хиляди гена. Чрез управляемо съчетание на тези гени и техните ДНК-кодове можеха да се образуват над милион нови гени. Той нямаше нужда от всичките, а само от ключовите, чието кодиране се обуславяше от точно определена нуклеотидна верига.
	Чрез разбиване на клетките, ензимно фракциониране и контролирано сепариране в центрофугата, той търсеше парченца от мозайката, чийто компютърно-мозъчен образ вече бе изградил.
	Не след дълго той започна да оформя рибозомни РНК от собствените си ДНК-шаблони, като подбираше и отхвърляше различни варианти в търсене на контролните геноми. Те, заедно с регулационните протеини, бяха първата му цел.
	След двумесечна работа върху проекта, Джон разбра, че се нуждае от естествена ДНК за полимеризационния цикъл. Тази ДНК трябваше да е биологически активна и да има нужната структура. Нямаше как да се избегне факта, че генетичния материал на ДНК се копираше по двойки, като всяка спирала бе огледално копие на противоположната.
	Главата му се пръскаше от мислене по този проблем, но той не можеше да бъде избегнат. Излизането навън беше рисковано. Дори опасно… но друга алтернатива нямаше.
	Фалшификаторският комплект му даде нова самоличност — Джон Висенти, доктор на медицинските науки, служба Обществено здравеопазване. При комплектуването на лабораторията, той бе купил и портативна печатарска машина, на която успя да отпечата няколко подходящи бланки. На бланките той написа акредитивни писма, които подписа с едри началнически инициали. Купи си тъмна перука, потъмни кожата си и през цялото време търсеше по вестниците следващата дата за имунизация на учениците. След седмица откри съобщение за старта на имунизационна програма в Западната Сиатълска гимназия следващия понеделник.
	Рано сутринта той се появи в гимназията, облечен с бяла престилка. От горния му джоб се подаваше стетоскоп, а на ревера си носеше идентификационна карта, на която пишеше „Джон Висенти, доктор на медицинските науки“. Беше студено зимно утро и фоайетата на гимназията бяха претъпкани с ученици, опаковани в дебели дрехи. Той премина през кресливата тълпа без да привлече особено внимание. В дясната си ръка той стискаше дървена кутия, която съдържаше внимателно подбран комплект, по чиито рафтове бяха подредени всички нужни инструменти и материали за взимане на кръвни проби. В лявата си ръка държеше куфарчето с писмата.
	Преди да нахълта делово в стаята на училищната сестра, той прочете името й на вратата: Джанет Бланки.
	— Здравейте — каза той с най-невинно изражение. — Аз съм доктор Висенти. Къде да се установя?
	— Да се установите?
	Сестра Бланки беше стройна млада жена с руси коси и неизменно разтревожен вид. Тя стоеше зад дълга маса, върху която имунизационните комплекти бяха старателно подредени в редици. В далечния край на масата имаше два купа формуляри, а зад тях — празен стол. На стената имаше календар и две цензурирани анатомични табла със съответни надписи „мъж“ и „жена“.
	— За кръвните проби — каза той, остави куфарчето и дървената кутия на масата и показа на сестрата личната си карта и писмата. Сестра Бланки ги прегледа бегло и доби още по-разтревожен вид.
	— Кръвни проби — промърмори тя.
	— Длъжни сме да ги направим едновременно с вашата имунизационна програма, за да не пречим излишно на учебните занимания.
	— Тази сутрин трябваше да ми помагат двама лаборанти от болницата — каза тя. — Единият току-що ми се обади, че е болен, а другият бил задържан заради спешен случай в „Добрия самарянин“. Сега и вие. Само това ми трябваше. За какво са ви тези проби?
	— Правим национално изследване на генетичните типове, за да установим евентуална връзка между някои болести и съответните имунитети. Длъжен съм да използвам само номерата от списъка без имената на хората, да укажа дали пробата е от мъж или от жена и това е всичко.
	— Доктор Висенти, никой не ми е казал нищо — уморено отвърна тя и посочи масата, — а днес трябва да минат двеста и шестнайсет ученика. За утре са дори повече.
	— По дяволите! Това е втората им издънка само за две седмици! — процеди през зъби той. — Някой чиновник трябва да бъде уволнен.
	Сестра Бланки съчувствено поклати глава.
	— Добре тогава, как мога да ви помогна? — попита той. — Защо не вземем един ученик да се оправя с формулярите?
	— Вече помолих да ми изпратят някой — отвърна тя и погледна към масата пред себе си. — Можете ли да разположите нещата си тук, до мен? Какви проби ще вземате?
	Той отвори кутията, показвайки изрядно подредените тампони, епруветки, шишенца със спирт и ланцети.
	— Е, това едва ли ще ни забави много, докторе — каза тя. — Мисля, че ние двамата ще се справим.
	Вечерта, когато се прибра в къщата на „Болард“, „доктор Висенти“ имаше двеста и единайсет кръвни проби. Във всяка от тях ловко бяха вмъкнати проби от кожните клетки.
	_Ще има специфични разлики_, каза си той в банята, докато сваляше от себе си камуфлажа, напоен с миризмата на цигарен дим. _Имам генетичната информация за всяка биологична функция, включително и за пола. Тук има някаква схема, в която мога да включа злокачествен разрушител._
	Позитивният взаимномоделиращ ефект на двойните спирални вериги, при който всяка страна може да възпроизведе другата — Тук се криеше ключа към загадката. В пептидните връзки, може би…
	Той свали пробите в лабораторията. Отговорите трябваше да са тук, вътре, мислеше си той. В структурата на ДНК. Нямаше друг начин. Ако бактериален вирус инфектира бактерия, в бактериалната клетка влиза не протеина, а ДНК-то на вируса. Това беше носителят, от който се нуждаеше, за да усетят всички отмъщението на Джон Роу О’Нийл.
	Вече бе изработил техниката за тестване на резултатите. Тя беше елегантна до съвършенство. Ще му бъде нужна бактериална форма с кратък живот, инфектирана от вирус. Бактериите ще предизвикат видими ефекти в предварително избрана част от населението. Ефектите трябваше да бъдат видими и лесно да се разпознават; да не бъдат фатални, но достатъчно големи, за да предизвикат реакции и коментари. Пробните бацили трябваше да се самоунищожават, да изчезват сами.
	Тези изисквания биха затруднили и голям изследователски център, но той се справи с тях без излишно забавяне. Чувстваше се непобедим. Това бе само една стъпка в осъществяването на проекта. Чак когато откриеше верния ключ за неговата ключалка и се убедеше в неговата надеждност, той можеше да му придаде много по-злокачествена форма.
	И _тогава_ посланието ще бъде изпратено.


>

E>
	Това не са нашите скрижали. Това е истинската и всеобхватна мантра на Западната цивилизация. И вижте какво ни донесе тя.
@	Финтън Крейг Дохъни
E$

	На същия ден следобед Екипът отново се събра. Схемата вече беше ясна — Бекет ръководеше, Лепиков бе вечно недоволен, Годелински интуитивно се люшкаше в мъгла от въпроси, Данза бе внимателен и резервиран, Юп като териер захапваше всяка нова идея, а Фос седеше с надменния вид на богиня.
	Юп се учуди, че този път избраха по-интимно осветление, фокусирано върху дългата маса. Останалата част от стаята тънеше в неясни сенки.
	Членовете на Екипа безразборно се скупчиха около единия край на масата, всеки със своите куфарчета и бележки. Неприязънта между Лепиков и Данза бе станала по-прикрита и вече се изразяваше с повдигане на вежди или леко покашляне в подходящ момент. Когато Лепиков говореше, Данза се захващаше да преподрежда книжата пред себе си. Враждебното отношение на Лепиков към Фос се бе размило, превръщайки се в обидени телешки погледи, които се стремяха да избягват обемните й гърди. Годелински явно бе решила от „женска солидарност“ да застане на страната на Фос и това озлобяваше Лепиков, но още в началото той заяви, че е получил заповед да приеме ръководството на Бекет.
	Решен надълго и нашироко да се разпростре върху този въпрос, Лепиков, седнал на стола вдясно от Бекет, се облегна назад и хвърли поглед към Данза, който шумно прелистваше бележките си. До него седеше Годелински, която пък гледаше към Фос. Между Юп и Фос имаше празен стол. Преди Лепиков да заговори, Годелински се обърна към Бекет:
	— Това не е ли след дъжд качулка? — запита тя, потупвайки жълтия лист хартия пред Бекет.
	Юп изглежда се развълнува от този въпрос.
	— Да — каза той, — защо сега налагат жестока карантина?
	— Трябва да се подчиняваме на указанията на Безумеца — прекъсна го Лепиков.
	— Да, наистина цари пълно объркване — кимна Бекет.
	— Безумецът печели точки — отбеляза Данза.
	— Преди да вляза тук имах кратък разговор с хората от Сигурността — каза Бекет. — Отрязваме цяла Северна Африка от Суец до Атлантика. Южна Африка е под въпрос. От Службата по сигурност твърдят, че според техните доклади куриер на мафията е заразил Йоханесбург. Застрашени райони има във Франция, както и на юг от Рим.
	— Нещо ново за Англия и Ирландия? — попита Данза.
	Бекет поклати глава.
	— В Англия все още се опитват да създадат безопасни зони за жените. В Ирландия очевидно са се предали. Армията и ИРА водят боеве. Белфаст… там са се опитали да постигнат примирие, но то вече е кръстено „Кървавата Амнистия“. Не мога да ги разбера тези ирландци.
	— Кажи им за Швейцария — обади се Фос.
	— Швейцарците са се откъснали от останалия свят — взривили са мостовете и тунелите, затворили са летищата и са оградили страната с кордон от войници, които убиват и изгарят с огнехвъргачки всеки, който се опита да мине границата.
	— Толкова много убийства — промърмори Годелински.
	— За Британските острови всичко е ясно — каза Лепиков, — но какво точно става във Франция?
	— Някои префектури се изолират по примера на швейцарците — отвърна Данза. — Има армейски части, които са се отделили от централното командване и се включват в това… хм…
	— Раздробяване — допълни Юп.
	— Във Вашингтон и Ню Йорк са направили същото — каза Бекет. — Жестоко е, но изглежда има ефект — допълни той и погледна към Лепиков. — Какво става в Съветския съюз?
	— Не ни дават информация, но молят за старателно издирване на Безумеца — отговори Лепиков.
	— И какво трябва да направим, ако го открием? — попита Годелински.
	— Сигурен съм, че Сергей има предвид търсенето на самата личност — каза Юп, като се опитваше да наложи по-фамилиарен тон.
	— Трябва да го опознаем както познаваме себе си — каза Лепиков.
	— О, дори по-добре, надявам се — каза Фос и се засмя, при което гърдите й се разлюляха.
	Лепиков се забрави и удивено се втренчи в гърдите й. _Каква величествена гигантка!_
	Фос заговори на руски:
	— Сергей Александрович, не злоупотребявайте с майчинския ми инстинкт.
	Годелински кихна, прикривайки смеха си.
	Бекет усети възвръщането на откритата враждебност между Фос и Лепиков и каза:
	— Стига, Ари. Имаме работа. Искам да проучим тези пасажи от писмата на Безумеца, които се отнасят до терористите. Ако човекът е О’Нийл, точно в тях ще открием нещо повече за него.
	— Аз и моят колега сме подбрали тези пасажи — каза Юп. — Бил е прав. Те наистина са важни.
	— Нека ги чуем, Жос — каза Бекет.
	Юп се усмихна. Това беше тонът, който търсеше. Бил и Жос. Към тях ще се прибавят Ари, Сергей и Дорина. Той погледна Годелински. А защо не „Дори“? Не, Годелински не беше „Дори“, освен, може би, в леглото.
	Данза измъкна една синя папка от купа пред себе си.
	— Тук са най-важните неща — каза той.
	При вида на дебелата папка Лепиков повдигна вежди:
	— Най-важните?
	Данза не му обърна внимание.
	— За целта на нашия анализ сме извадили оригиналните думи от контекста им — каза той. После си прочисти гърлото, нагласи очилата на носа си, наведе се леко напред и започна да чете с ясния си глас. Лекият му британски акцент трябваше да покаже къде е научил английски.
C>
	Тяхното малодушие е прикрито с коварство и лъжи.
C$
	— Това е от второто писмо — каза Данза, вдигайки глава от текста. — Тук ние съпоставихме тези думи с пасаж от третото писмо — допълни той и отново зачете:
C>
	Те (терористите) примамват хората да вярват в насилието и после ги изоставят пред лицето на отмъщението, което следва техните слепи и произволни действия.
C$
	— Акцентира се върху малодушието — каза Юп. — Интересно дали Безумеца смята собственото си отмъщение за малодушно? Дали използва коварство и лъжи? Дали въобще се смята за терорист?
	— Спомням си, че той говори за малодушието на много места — каза Фос. — Дали тук не ни говори неговата съвест?
	— Ето още един цитат — каза Данза. _Те (терористите) вършат само такива престъпления, които не изискват смелост. Терористите са като пилоти на бомбардировачи, които никога не срещат погледа на жертвите си и тяхното страдание. Те са като земевладелците-изнудвачи, които…_
	— Какво означава това? — прекъсна го Годелински. — Кои са земевладелците-изнудвачи?
	— Това е една интересна препратка към ирландската история — каза Юп. — В началото на английското владичество в Ирландия, най-плодородните земи са били дадени на едри английски земевладелци. Те са назначавали надзиратели, които е трябвало да изстискат възможно най-голяма рента от селяните.
	— Разбирам — каза Годелински. — Извинявам се за прекъсването.
	— Очевидно Безумецът познава ирландската история — каза Бекет.
	Данза сведе поглед и отново зачете: _… земевладелците-изнудвачи, които нито веднъж не са застанали лице в лице с гладуващите селяни._
	— Тук той изразява нескритото си съчувствие към жертвите на насилието — каза Фос. — От наша гледна точка това трябва да се отчете като слабост от негова страна.
	— Нещо като шизофрения — каза Годелински.
	— Или това, или той нарочно набляга в писмата на идеята за _адекватно отмъщение_ — каза Фос.
	— Точно така — намеси се Юп.
	— На друго място Безумецът пише, че терористите вършат _греха на Пилат_.
	— Това не е ли от пасажа, където той нарича терористите _адреналинови наркомани_? — попита Бекет.
	— Съвсем правилно — отбеляза Данза. — Ето думите му: _Те създават страдание и после си измиват ръцете с фалшив патриотизъм. Всъщност, те жадуват лична власт и адреналиново опиянение. Те са адреналинови наркомани._
	— Дали _и той_ изпитва такова опиянение? — попита Юп.
	— Това е филипика срещу терористите — каза Фос. — О’Нийл излива яростта си към убийците на семейство му.
	— Употреба на насилие в името на справедливостта… — промърмори Годелински.
	Лепиков я простреля с поглед.
	— Какво?
	— Цитирам другаря Ленин — каза Годелински. — Той одобрява „насилие в името на справедливостта“.
	— Не сме тук, за да обсъждаме идеологически въпроси — троснато отвърна Лепиков.
	— Напротив — намеси се Юп. — Точно към идеологията на Безумеца трябва да насочим всичките си мисли.
	— Да не би да твърдите, че Ленин е бил луд? — настоя Лепиков.
	— Сега обсъждаме друга тема — отговори Юп, но разбирането на един луд хвърля светлина върху останалите. В лабораторията няма свещени крави.
	— Отказвам да следвам тази капиталистическа нишка — изръмжа Лепиков.
	— Оригиналният израз е „червена нишка“, Сергей — ухили се Юп.
	— Хайде да не объркваме конците, били те червени или не. Ясно ли се изразих, Жос?
	Тонът на Лепиков едва ли можеше да се нарече фамилиарен. Юп предпочете мълчаливо да се наслади на това избухване, но после се засмя и каза:
	— Прав си, Сергей. Напълно си прав.
	— Въпросът е в това как Безумецът гледа на себе си — каза Бекет.
	— Дали счита, че действа смело и честно? Изглежда държи на тези неща — подкрепи го Фос.
	— В този смисъл има един показателен пасаж — каза Данза и запрелиства страниците. Като откри нужния пасаж той доволно кимна и зачете:
C>
	Терористите воюват срещу честта, достойнството и самоуважението. Тяхната чест винаги е първата жертва. Не можете да отречете, че ИРА-Привременни са загърбили ирландското чувство за чест. По древния бреонски закон на Ерин, врагът може да бъде убит само в открита битка, при еднакво въоръжение на двете страни. По-добрият заслужава всеобщото уважение. Боецът е бил великодушен и честен. Има ли великодушие и честност в бомбата, убила невинни на Графтън стрийт?
C$
	— Не е ли „Графтън“ улицата, на която загинаха съпругата и децата на О’Нийл? — попита Годелински. — Значи или е той, или това е изключително ловка маскировка.
	— Може би — каза Данза и отново се върна към бележките си:
C>
	Тези Привременни убийци от ИРА ми напомнят на подлизурковците-лакеи, които служеха в Дъблинската крепост по време на най-голямото ирландското падение. Техните методи са същите. Англия налагаше управлението си с мъчения и зловещо насилие. Себелюбивите страхливци от ИРА добре са научили този урок. И след като са го научили, те не искат и да чуят други уроци. Но аз ще им дам урок, който никой никога няма да забрави!
C$
	— Тази група, ИРА-Привременни, тя ли е поставила бомбата на „Графтън стрийт“? — попита Фос.
	— Нашият Безумец смята, че са те, но той очевидно не прави голяма разлика между терористите — отвърна Юп. — Имайте предвид, че той обвинява Великобритания и Либия наравно с тях и предупреждава Съветския съюз, заради предполагаемото му съучастничество с Либия.
	— Това е лъжа!
	— Франсоа — започна Фос като фиксира Данза с поглед, мислейки си: _Той се обръща към мен с малкото ми име. Как ли ще реагира на тази фамилиарност?_
	Данза нямаше вид на засегнат.
	— Да?
	— Двамата с Жос, виждате ли тук нещо повече от една шизофренична филипика?
	Отговори Юп:
	— Това са думи на ярост, изтръгнали се в агонията на едно човешко същество. Сигурен съм, че е О’Нийл. Въпросът пред нас е как той гледа на себе си.
	— Ето неговите собствени думи — допълни го Данза и отново зачете:
C>
	Всички тирани в човешката история са се отличавали с безразличието си към нещастията на хората. Това е сигурен начин за разпознаване на тиранията. Сега аз съм тиранинът. Трябва да се съобразявате с мен. Трябва да отговаряте пред мен. Аз съм безразличен към вашето нещастие. Въпреки моето безразличие, аз искам вие да обмислите последствията от вашите собствени насилствени действия и бездействия.
C$
	— Но дали наистина е безразличен? — попита Бекет.
	— Мисля, че да — отвърна Юп. — Иначе не би направил това. Не виждате ли връзката? Истинска ярост, предизвикана от наранените му чувства, а от друга страна — безразличие.
	— Но той сам се нарича „Безумецът“ — промърмори Годелински.
	— Да, точно така, Дорина — рече Юп. — Това е неговата защитна реакция. „Аз съм луд“, казва той. Гняв и лудост: смисълът е двойствен. Едното оправдава, а другото обяснява.
	— Бил — започна Годелински, — кои други организации търсят О’Нийл?
	Бекет поклати глава. Въпросът го притесняваше. Нямаше право на грешка. Въпросът на Годелински попадна право в целта.
	— Не знам точно.
	— Но знаеш, че и други го търсят? — настоя тя.
	— Да, разбира се.
	— Надявам се, че работят изключително внимателно — каза тя.
	— Започваш да гледаш на него по същия начин като мен — каза Юп.
	— Ти как гледаш на него? — попита Фос.
	Юп се облегна назад и затвори очи. В тази поза той удивително приличаше на дете и само дебелите стъкла на очилата му разваляха това впечатление.
	— О’Нийл… Сигурен съм, че е той. Ирландски произход… Много добро образование в Щатите… Дори бих казал съвършено образование. Задълбочени познания по ирландска история, може би придобити в детството от родителите му. Помислете върху това. Той е завършил много труден проект по молекулярна биология при несъмнено неблагоприятни условия. Лабораторията му е включвала само най-необходимото, в това можем да сме сигурни.
	— Откъде тази сигурност? — попита Фос.
	— Ако наистина е О’Нийл — намеси се Бекет, — във ФБР са изчислили, че при укриването си той е разполагал с половин милион долара.
	Лепиков се размърда в стола си.
	— Толкова много? Как един обикновен гражданин може да придобие такова богатство?
	— Той не е обикновен гражданин — отговори Бекет.
	— Точно там е работата — каза Данза с тих и отмерен тон. — Доктор Юп и аз сме съгласни, че обстоятелствата около Безумеца са необикновени.
	Като чу името си, Юп отвори очи, но не изглеждаше засегнат от формалното обръщение.
	— Франсоа намери точния израз — започна той. — Нашият Безумец не е обикновено човешко същество, изпитало голяма душевна мъка. Тя му е дала фанатичната мотивация, за да накара другите да изпитат неговото страдание. Не можем да отречем, че в това отношение той успя. Нито една жена на остров Акил не оцеля, а и… всички сте чели докладите за Ирландия и Великобритания. Последните сведения от Северна Африка…
	Гласът му заглъхна.
	— С известни уговорки приемаме, че О’Нийл е Безумеца — обобщи Бекет: — Той е по-особен случай на шизофрения…
	— Личността не е разделена по обичайния начин — каза Юп. — Има разделение, но той го съзнава. Да, това е. Той го осъзнава.
	— Никой не отговори на въпроса ми за този човек — каза Лепиков. — Защо е необикновен? Това ли му е донесло петстотин хиляди долара?
	— Част от тях е наследил заедно със семейния бизнес — каза Бекет. — Имал е добра работа и добре е инвестирал парите си.
	— Да не забравяме наследството от жена му — каза Фос.
	— Значи е бил капиталист — изгрухтя Лепиков. — Сега разбирам. Виждате ли какво ни донесе това? Една погрешна стъпка от наша страна и той е готов да разпространи нови, дори по-опасни болести.
	— Сергей е прав — каза Юп. — Като имаме предвид способностите, които ни демонстрира, О’Нийл може да изобрети болест, която да убива само хора с ориенталски произход, например.
	— Той трябва да бъде спрян! — каза Лепиков.
	— Сега разбираме защо първата ни задача е да се научим да го разбираме — каза Фос. — Не можем да си позволим дори една грешка. Той е прекалено опасен противник.
	— Скъпа госпожо — обърна се Лепиков към Фос, — мозъкът на този Безумец може да се окаже твърде непроницаем за нас.
	— Въпреки това, ние трябва да успеем — намеси се Бекет, като едва прикри гнева си от пораженческото мнение на Лепиков.
	— Такова нещо не би могло да се случи в Съветския съюз — продължи Лепиков.
	Годелински посрещна изказването му с дрезгав смях:
	— Разбира се, че не би могло, Сергей. В Съветския съюз няма несправедливост.
	— Това са опасни приказки, Дорина — отвърна Лепиков и заканително поклати пръст. После добави на руски: — Добре знаеш, че В Русия не се разрешават неконтролирани експерименти.
	— Той каза, че в Русия не разрешават неконтролирани, експерименти — преведе Фос.
	Годелински поклати глава.
	— Сергей е прав, че в нашата родина много се шпионира, но от друга страна, той греши. Забравя, че това е направено само от един човек, уединен в собствената си къща. Дори и ние в Съветския съюз не знаем всичко, което хората вършат сами по домовете си.
	Тази първа вечер, Бекет вечеря с Фос и Юп. Останалите се извиниха и предпочетоха да вечерят в собствените си стаи. Като прочете менюто, Данза потръпна:
	— Цветно зеле със сирене „чедър“? Това да не е някаква нова американска отрова? Дори няма вино.
	По време на вечерята Фос замислено бе втренчила поглед в белите стени на малката антисептична трапезария, отделена от големия кухненски блок на ДИЦ, където вечеряше техническия персонал, съставен предимно от жени. Като минаваха от там, Бекет им представи Екипа. В погледите на персонала се четеше благоговение, примесено с нещо като циничен страх.
	_Може би затова е толкова замислена, помисли си Бекет. Този проклет Лепиков!_
	Още като седнаха около масата, Фос заяви:
	— Сергей е прав. Ние трябва да разберем, да усетим този човек. Но как да стане това?
	— Аз не разбирам електрона — каза Юп, — но мога безопасно да използвам електричеството.
	— Какво удивително нещо е науката! — отбеляза Фос.
	След вечерята Бекет се прибра в покоите си, състоящи се от малка стерилна стаичка с прилежаща баня. Кушетката бе закачена за бетонната стена. Имаше още бюро и стол, а на стената зад тях — сейф за документи, чийто шифър бе известен само на Бекет и на охраната. Всяка вечер първата му работа бе да провери дали в сейфа има нови материали за него.
	При вида на старателно подредените пликове с документи, Бекет въздъхна. Той седна зад бюрото и започна да ги прелиства, чудейки се по каква ли система ги подрежда охраната. Дали приоритетите се определяха на най-високо ниво? Възможно е, помисли си той. Най-горният плик носеше президентския печат. На заглавната страница имаше два червени правоъгълни печата, единият с надпис „Пентагон, отдел «Свръзки»“; другият с емблемата на НСС (Национален Съвет за Сигурност) и почти неразгадаем подпис. На Бекет му се стори, че името е Търкуд.
	Той внимателно прочете съдържанието на книжата, все повече и повече озадачен. Първият документ съдържаше дословна транскрипция на съобщение по радиото, засечено от военна подслушвателна станция. Съобщението е било изпратено от Ирландия. Авторът му се представяше с името Брен Маккрий. Учуден, Бекет определи съобщението като религиозни глупости от най-лошия вид, очевидно плод на маниакален мозък. Маккрий призоваваше света да се върне към обожествяване на дърветата, наричайки самодивското дърво „свещен свидетел на светостта“. Съобщението съдържаше и покана към племенник в Щатите на име Кранмор Маккрий да се качи на самолета си и да дойде при него: „Ще те направя първосвещеник на самодивското дърво“.
	В съобщението на Маккрий се казваше, че „самодивското дърво предпазва моите жени“.
	В долния край на последната страница от съобщението имаше неподписана бележка. Бекет реши, че може да е от самия президент. Тя гласеше: „Открийте този Кранмор Маккрий. Дали Брен Маккрий е изолирал лица от женски пол в Ирландия?“
	Следващият документ в плика също съдържаше съобщение, този път официално изпратено до Белия дом от „Център Килалой“ в Ирландия. Изпращачът наричаше себе си „Доктор Ейдриън Пиърд“. Той прилагаше списък с „техника, която трябва незабавно да ни бъде изпратена“.
	Бекет внимателно проучи списъка. Необходимото за добър изследователски център на ДНК. Лаконичната бележка отдолу бе написана с вече познатия неясен почерк. Подпис отново нямаше: „Изпратете ги“ и „Бекет, от какво друго се нуждаят?“
	Точно под въпроса Бекет написа: „От надежден източник на стереоизомери“.
	Съобщението на доктор. Пиърд завършваше с информацията, че доктор Финтън Крейг Дохъни е избран за шеф на „Група за изследване на чумата“.
	„Кои е този Дохъни?“, гласеше въпросът отдолу.
	„Не съм чувал за него“, написа Бекет и се подписа с цялото име и титлата си.
	На следващата страница отново имаше президентски печат. Беше адресирана до Бекет и отдолу нямаше име, а само емблемата на НСС. Текстът гласеше: „Опитайте се да разберете от. Годелински или Лепиков защо СССР е запечатал някои райони на изток от Урал. Спътниковите снимки потвърждават това, но от Москва не отговарят на питането ни.“
	Следващата страница беше подобна, но на нея имаше само един лаконичен въпрос:
	— Къде е най-вероятното укритие на О’Нийл?
	_Значи са убедени, че е О’Нийл_, помисли си Бекет.
	На последната страница, също бланка на НСС, се задаваше въпроса: „Какво мислите за изкуствено осеменяване?“
	_Какво по дяволите означаваше това?_, зачуди се Бекет.
	Той не се съмняваше, че властите са укрили групи от жени. Знаеше поне за едно скривалище в Карлсбад. Дали правителството не разработваше програма за възстановяване на населението? Всъщност, колко жени умират сега в Съединените щати?
	Колкото повече Бекет мислеше за това, толкова повече го обземаше ярост. Той взе писалката и надраска на последната страница: „Какво означава този въпрос? Какво става навън?“
	Чак сега той се опита да поспи, макар да знаеше, че след час щеше да бъде накрак.
	Всъщност, Бекет спа само двайсет и пет минути, после скочи от кушетката и написа няколко бележки до тайнствените автори на въпроси от НСС. В първата той предложи да помолят този Пиърд да открие религиозния фанатик Маккрий, като напомнят на ирландците, че каквото и да създадат в лабораторията, ще им трябват жени, за да направят тестове.
	По въпроса за Дохъни, той написа: „За бога, попитайте самите ирландци.“ Това беше най-силния израз на гнева му, който можеше да си позволи.
	По въпроса за руснаците, той отговори кратко: „Ще го направя“.
	На въпроса за вероятното скривалище на О’Нийл, Бекет отговори: „Опитайте в Англия или Ирландия. Той ще иска да види резултата от отмъщението си. Съмнявам се, че говори арабски. Вероятно не е в Либия. Ако ли не, може да се е смесил с градското население тук, вероятно като изпаднал бедняк. Ще поставя този въпрос пред Целия Екип.“
	Относно изкуственото осеменяване, Бекет написа: „Какво се крие зад този въпрос? Какво точно трябва да обсъдим?“
	Накрая той завърши с въпроса: „Има ли нещо ново за начина, по който О’Нийл е разпространил болестта? Ако не, възнамерявам най-скоро да поставя въпроса пред целия Екип.“
	След като свърши, Бекет отново прочете бележките си, сверявайки ги с поставените въпроси. В тях се усещаше дезорганизираност и паника; сляпо лутане в търсене на отправни точки.
	_Трябва добре да се организираме_, помисли си той. _И то много, много бързо._
	Бекет фокусира мислите си върху тази непосредствена нужда и, както често ставаше в такива случаи, той бе осенен от внезапно хрумване: сети се за Данза, _организираният човек_.
	Данза се бе родил в подходящо време, но не и на правилното място. По право той е трябвало да се роди в северен Ню Хампшър или в Мейн. Той бе типичен пуританин, но с френско лустро — свадлив, подозрителен, неразговорлив, използваше акцента си за прикритие, а не за улесняване на разговора. От друга страна, може би той е роден на правилното място и приликата с пуританите е просто едно съвпадение.
	Интуицията подсказваше на Бекет как най-успешно да се сработи с Данза, кои са силните му страни и как да ги използва.
	Никакви разговори на дребно. Споделяй предразсъдъците му. Назначи го да отговаря за организирането на ключови елементи от проекта.
	_Ще трябва да разбера каква храна предпочита_, помисли си Бекет.
	Без съзнателно да се стреми към това, Бекет бе започнал да разпределя силите, да създава система, която да извлича най-доброто от всеки член на Екипа: цялото да бъде повече от сумата на отделните части.


>

E>
	Слава! Слава на смелите фенианци!
@	Балада от Пиъдър Киърни
E$

	Две седмици преди демонстрацията на остров Акил, Джон беше готов да напусне скривалището си в къщата край Сиатъл. Той знаеше, че трябва добре да прикрие следите си. Щяха да организират масирано преследване по целия свят. Мащабите на търсенето предполагаха, че бързо ще открият това място. Всеки, който е контактувал с него щеше да бъде подложен на огромен натиск, дори онзи фалшификатор от Сейнт Луис, и никоя тайна нямаше да им се изплъзне. Джон не си правеше илюзии, че правителствата ще се подчинят на заповедта му да не го търсят.
	Зае се да направи нов паспорт с изключително старание. За основа му послужи паспорта на Мери. Отвори кутията, в която беше паспортът на Джон О’Нийл, този на Мери и два отделни за близнаците. Не знаеше защо избра точно паспорта на Мери, но внимателно скри останалите в подплатата на куфара си.
	Докато работеше върху документа, той се спомни как Мери настоя близнаците да имат собствени паспорти „за да се чувстват по-важни“.
	Спомените му бяха странно променени. Чувстваше се като подслушвач; като някой, който скрито наблюдава човешките радости на друг; шпионин, вмъкнал се в тайните на чужд семеен живот. Все пак той си спомни за радостта на близнаците, когато сравняваха снимките си; как бързаха да се похвалят с умението си да четат и пишат, важно изписвайки имената си в нужната графа.
	След като изтри по химически път паспорта, той почувства, че сякаш още повече е отдалечил Мери от света на живите. Извади от тайника в куфара си трите сини паспорта със златисти надписи. Бяха истински. Но какво от истинския човек се съдържаше в тях? Ако изтрие всичките, ще станат ли хората нереални? Той се вгледа в перфорирания код на паспорта на Мери. Смехът и щастливите лица при получаването на паспортите бяха кадри от филмовата лента, която се въртеше в главата му. Виждаше как Мери дава паспортите на децата. Първо на Кевин, после на Мейрид.
	„Те са личности и сега имат документ, за да го докажат“, бе казала тя.
	_Колко е мъдра!_
	Той върна трите неизползвани паспорта в тайника и отново се зае с фалшифицирането. Тресеше го и той се зачуди дали не е прихванал нещо долу в лабораторията. Не. Беше много внимателен за собственото си тяло. Това бе част от крайната цел.
	Сякаш само тази цел поддържаше живота в него. Всичко друго пропадаше в безкрая на филмовата лента. Неотложните задачи бяха причина за треската. Времето го притискаше. Съдбоносните писма бяха почти готови за изпращане. Той запали лампата над тясната стълба до кухнята и занесе изтритият паспорт на Мери в лабораторията. Стълбите проскърцаха под тежестта му и той се запита колко ли е часът. Навън бе тъмно. Няма значение. По стълбата имаше паяжини.
	_Колко ли пъти съм минавал оттук?_
	Струваше му се, че винаги е живял тук, че винаги е минавал по тази скърцаща стълба. Това бе единственият дом на Джон Маккарти. Лабораторията в мазето му даваше увереност, че съществува. Тя играеше основна роля в живота му — бялата пейка с трите газови горелки; самоделната центрофуга в ъгъла; автоклавът, направен от тенджера под налягане; фурната с вграден прецизен термостат; електронният микроскоп; съдовете на Петри, стерилизирани и грижливо опаковани… Той чу как се включи бояджийският компресор, който захранваше основната помпа на системата за вакуум.
	Той внимателно се зае с преправянето на паспорта като грижливо обмисляше всяко от прецизните си движения. Майсторът-фалшификатор бе прав. Той наистина беше добър. И ето, новата му самоличност се появи на бял свят. Само болката в гърба издаваше, че е минало много време. Той погледна към китката си. Беше забравил часовника на мивката в кухнята. Нямаше значение. Трескавата мисъл, че няма време бе изчезнала.
	Току-що се бе родил Джон Гарет О’Дей. Ето го на фалшифицирания паспорт — плешив мъж с тънки мустачки и черни очи, които гледаха от квадратната снимка.
	Джон се вгледа в новото си „аз“. Джон Гарет О’Дей. Винаги се е чувствал като Джон Гарет О’Дей. В неговото семейство по линията на О’Нийл е имало О’Дей. И ето го на снимката. Джон усети, че е продължил назад по родословното дърво, откъсвайки се все повече от Джон Роу О’Нийл.
	Те ще търсят О’Нийл и дори повече ще търсят Маккарти заради това, което е направил. Но те бяха мъртви — О’Нийл и Маккарти. Остана само О’Дей, но скоро той щеше да е далеч оттук.
	Гладът стържеше стомаха му. Той изпълзя през шлюза и внимателно го затвори след себе си, запечатвайки лабораторията. Навън бе светло и часовникът му показваше 9:36, вероятно сутринта. Когато слезе в лабораторията, навън беше тъмно. Да, сега е събота сутрин. Само след две седмици на Акил ще се събудят, за да посрещнат страшния ден на равносметката. После ще пристигнат писмата и предупрежденията. Неговите войници бяха на път. Така той наричаше нещата, които бе изпратил до Ирландия, Великобритания и Либия.
	Войници.
	Фаталната крачка бе направена. Връщане назад нямаше.
	Той чу виковете на децата по улицата и внезапно се сети за съседите наоколо. Дали неговите войници щяха да дойдат и тук? Беше му безразлично и той бързо забрави този въпрос.
	_Време е да тръгва._
	Той се замисли за къщата, която напускаше. Овладя го някакво странно чувство. Дали не е пропуснал нещо долу в лабораторията? Той закопча ръкава си, забързано слезе по стълбите и пропълзя в лабораторията, оставяйки люковете отворени. Нямаше повече, какво да пази. Педантичните навици на Джон Маккарти можеха да бъдат забравени.
	В първото изолирано помещение погледът му падна на страничната поставка с прикрепената към нея кухненска вакуумираща машинка. Тогава си помисли, че този прост домакински уред, предназначен за консервиране на храна, дава облика, на цялата лаборатория. Преследвачите му ще се дивят на тези хитроумни приспособления, на уредите и машините, използвани за цели, за който не са предназначени.
	Сега той си спомни какво го бе върнало в лабораторията толкова спешно. Термичните бомби! Разбира се. Той внимателно обиколи лабораторията, нагласявайки часовниковите механизми. После влезе в мазето, където имаше още устройства.
	Той се върна в кухнята и си отвори пакет с готови тестени продукти. Яденето го успа и той се зае да направи кафе, но първо реши да подремне няколко минути на масата. Трябваше да тръгне през нощта.
	Когато се събуди беше 12:11. Навън все още беше светло. Чувстваше се отпочинал, но гърбът му се бе схванал от неудобната поза. Отново чу гласовете на децата, които играеха на улицата.
	_Точно така. Днес е събота._
	Той наплиска лицето си със студена вода на кухненската мивка, избърса се с кърпата за чинии и се качи в спалнята да приготви багажа си. Като приключи, той свали куфарите в микробуса и тръгна по стълбите към кухнята за да досвари кафето си. На площадката той спря, замръзнал от ужас. Откъм кухнята се чу трясък.
	_Крадец!_
	Точно от това се страхуваше Джон Маккарти по време на целия проект.
	Обзе го ярост. Как смееха! Той се втурна към кухнята и едва не се спъна в една детска топка. Мивката бе пълна с раздробени стъкла. В рамката на прозореца над нея бяха останали само няколко здрави парчета.
	Откъм уличката зад къщата се чу женски глас:
	— Джими! Джимиии! Ела тук веднага!
	Той облекчено въздъхна.
	— Джимииии! Виждам те!
	Леко развеселен, той вдигна топката и излезе на задната веранда. Млада жена в син пеньоар влезе през градинската порта и спря в двора. В лявата си ръка тя стискаше ухото на около десет годишно хлапе. С изкривено от болка и страх лице, хлапето се мъчеше да нагоди главата си към приложената сила и мрънкаше:
	— Мамо, пусни ме! Пусни ме, мамо!
	Жената погледна към Джон и пусна ухото на детето. После вдигна очи към счупения прозорец и топката в ръцете на Джон. Хлапето се скри зад нея.
	— Толкова съжалявам — каза тя. — Ще ви сложим нов прозорец, разбира се. Постоянно го предупреждавам, но той все забравя. Съпругът ми ще купи прозорец на път за вкъщи. Той умее да поправя разни неща.
	Джон се насили да се усмихне.
	— Няма нужда, госпожо. Мисля, че и аз дължа няколко прозореца от детството си — каза той и подхвърли топката към момчето. — Ето ти я, Джими. Защо не си играете на онази празна площадка в края на квартала? Там е по-безопасно, отколкото на улицата.
	Джими се измъкна иззад майка си и се завтече към топката. После я притисна до гърдите си и погледна към Джон, сякаш не вярваше на големия си късмет.
	Успокоена, жената се усмихна.
	— Много мило от ваша страна — каза тя. — Името ми е Пейчън, Глейдис Пейчън. Живеем точно срещу вас, на шейсет и пета. Ще се радваме да ви заплатим прозореца. Не може…
	— Наистина няма нужда — прекъсна я Джон като стриктно се придържаше към добросъседския тон. Точно сега най-малко се нуждаеше от посещения на съседи. Без сянка от смущение, той продължи: — Вие просто възпитайте Джими така, че когато стане на моите години сам да си плаща прозореца, ако някое дете го счупи. Ние мъжете не се стискаме, когато плащаме счупени прозорци.
	Глейдис Пейчън се засмя и каза:
	— Мисля, че това е много, много мило от ваша страна. Не съм и предполагала… искам да кажа… ние не сме… — объркана, тя млъкна.
	Джон с усилие поддържаше усмивката си.
	— Предполагам, че съм бил загадка за вас през всичките тези месеци. Аз съм изобретател, мисис Пейчън. Работих много усилено върху… е, мисля, че не му е дошло времето да кажа върху какво. Казвам се… — тук Джон се поколеба и едва не се представи като Джон Гарет О’Дей, но се овладя и самоуверено каза: — Джон Маккарти. Мисля, че скоро това име ще се прочуе. Приятелите ми викат Джак.
	Добре изиграно, помисли си той. Правдоподобно обяснение. Усмивка. Издаването на това име вече не беше проблем.
	— Джордж ще бъде очарован — каза тя. — Той също доста се върти из гаража. Има си малка работилница. Аз… знаете ли, трябва да наминете към нас за следващото барбекю. Не ми отказвайте!
	— Звучи чудесно — отвърна Джон. — Моите манджи наистина са ми омръзнали — каза той и погледна момчето. — Разучете онази площадка, Джими. Може да стане добро игрище.
	Джими кимна два пъти утвърдително, но не проговори.
	— Е, Глейдис, нищо лошо не е станало — каза Джон. — Наистина няма проблем. Тъкмо ще мога да сложа чист прозорец над мивката. Сега трябва да се прибирам. Сложил съм нещо на котлона.
	Той махна за довиждане и се вмъкна обратно в кухнята. Прекрасно изпълнение, мислеше си той, докато закачаше парче найлон на мястото на счупения прозорец. Нямаше смисъл да сменя стъклото. И без това, тази нощ всичко щеше да изгори.
	Глейдис Пейчън се върна в собствената си кухня и веднага покани на кафе съседката си, Хелън Ейвъри.
	— Видях те да говориш с него — каза Хелън Ейвъри, докато Глейдис й наливаше кафе. — Какво представлява? Помислих, че ще умра, когато видях топката на Джими да разбива прозореца му.
	— Приятен е. Мисля, че е много стеснителен… и самотен — отвърна Глейдис и наля кафе и за себе си. — Той е изобретател.
	— Значи с това се занимава в мазето! Бил и аз постоянно се чудехме защо лампите там светят през цялото време.
	— Беше много внимателен с Джими — каза Глейдис, докато сядаше на масата. — Не иска да му плащаме прозореца. Каза, че и той дължал пари за няколко прозореца от времето, когато е бил на годините на Джими.
	— Каза ли ти какво изобретява?
	— Не, но се обзалагам, че е нещо голямо.


>

E>
	Няма по-тесногръд антиирландски фанатик от Шекспир. Той е върховният придворен шут на Елизабет, абсолютното отражение на английското тесногръдие. Те намериха оправдание за делата си в религията. В Реформацията! Оттам тръгна тяхната политика за изтребване на ирландците. Още тогава ние разбрахме горчивата истина: Враговете на Англия са наши приятели!
@	Джоузеф Херити
E$

	— Трябва да се концентрираме върху въпроса как той е разпространил болестта — каза Бекет. — Те още не са разбрали.
	Това трето следобедно заседание на Екипа се провеждаше в малка трапезария до кафенето на ДИЦ. Тя се намираше по-близко до лабораториите, стените бяха по-светли, а масата — по-малка. Чаят и кафето се подаваха през специално прозорче с плъзгащ се капак в стената към кухнята. Охраната беше против, а и от кухнята се чуваше дрънкането на съдове, но всички счетоха това помещение за по-удобно.
	— Някой задава ли си въпроса, дали Безумецът действа сам? — попита Юп и леко се отмести, за да може сервитьорът с бяла престилка да довърши почистването на масата след обяда.
	— Заговор ли? — попита Лепиков и погледна към излизащия сервитьор. — Бил, тези сервитьори не са ли военни?
	Фос отвърна вместо Бекет:
	— Те са нашата най-голяма тайна. Сергей. Две години служба и те гарантирано се превръщат в откачени убийци.
	Дори Лепиков се включи в дружния смях.
	— Заразени птици. Имаме и прецедент — папагалската треска. Дали той не е модифицирал пситакозис? — предположи Данза.
	— Това някак си не пасва на стила му — отвърна Юп. — Не, той не би ни оставил такава лесна следа.


	Юп отвори синята папка пред себе си и запрелиства страниците. Накрая намери това, което търсеше:
	— Това е от второто му писмо — каза той.
C>
	Знам, че съществуват връзки между ИРА, федаините, японските терористи, тупакмаросите и един Бог знае още кой. Изкуших се да разпространя възмездието си върху всички земи, които са приютили такива страхливци. Предупреждавам тези земи: не ме предизвиквайте отново, защото досега съм използвал само малка част от моя арсенал.
C$
	Юп затвори папката и погледна Лепиков, който седеше срещу него.


	— Трябва да приемем, че това не е празна заплаха. Не мисля, че този човек блъфира. Ако се съгласим с това, ще трябва да приемем, че той може да разпространява арсенала си по няколко начина. Защото ако открием пътя или пътищата, по които е разпространена сегашната зараза, ние можем да го спрем.
	— Можем ли наистина? — попита Бекет.
	Лепиков кимна, изразявайки съгласието си със съмненията на Бекет.
	Годелински се наведе напред, сипа си чай и каза:
	— Той е заразил определени райони. Разпространението на чумата извън тях е причинено от заразени хора.
	— Защо мислите така? — попита Данза.
	— Разпръскването е такова, че не би могло да стане чрез насекоми — отвърна Годелински и намръщено разтърка челото си.
	Лепиков тихо й каза нещо на руски. Фос разбра само част от думите му, но се извърна и втренчено погледна другата жена.
	— Нещо не е наред ли? — попита Юп.
	— Просто ме боли глава — отвърна Годелински. — Сигурно е от смяната на водата. Още един чай ще ми се отрази добре.
	Бекет се обърна, отвори капака на прозореца към кухнята и видя на сантиметри от себе си угодническата физиономия на ухилен русокос младеж с бели зъби.
	— Някои друг желае ли нещо от кухнята?
	— Селяндури! — изръмжа Лепиков.
	— Просто не са имали време да инсталират микрофони в тази стая — каза Фос. — Утре ще са по-малко досадни. За мен едно еспресо.
	Бекет се огледа, но останалите отказаха и той отново се обърна към младежа:
	— Чу ли?
	— Да, шефе.
	Капакът се плъзна.
	Бекет отново се обърна към масата.
	Юп вдигна от пода куфарчето си, избърса парченцата салата, паднали върху него и извади малък бележник и химикалка.
	— Начинът сигурно е прост — каза той.
	Капакът зад Бекет отново се отвори.
	— Чай и еспресо, моля.
	Беше младокът с угодническата физиономия. Той остави двете димящи чаши на поличката и затвори.
	Без да става, Бекет взе двете чаши и ги плъзна по масата. Докато Годелински взимаше чашата си, Бекет забеляза бяло петно на лявата й китка. То не биеше много на очи, но тренирания му поглед веднага го забеляза. Преди да успее да каже нещо, Лепиков го прекъсна:
	— Мисля, че чумата е разпространена чрез някоя дяволска американска измислица. Да речем лак за коса.
	Юп записа нещо в бележника си и каза:
	— Има го в моя списък, но се съмнявам. А и това е прекалено очевидно, за да бъде използвано от Безумеца.
	Годелински шумно отпи от чая си и рече:
	— Съгласна съм с Жос. Това не е в стила на О’Нийл.
	— Какъв е _нейният_ стил? — попита Фос.
	Юп се усмихна на умишлената смяна на рода.
	— Както казах, сигурно е нещо удивително просто. Нещо, за което бихме казали: „О, Боже! Разбира се!“
	— Например? — подтикна го Бекет.
	Юп артистично сви рамене и незнаещо разпери ръцете си.
	— Разглеждам само въпроса за стила му, а не за конкретния метод на разпространение.
	— Не знаем какъв е инкубационният период — каза Годелински. — Това нещо може да чакало с месеци.
	— Заразени подаръци? — попита Фос.
	— Нещо такова — съгласи се Юп. Играчка, която майката ще повърти в ръцете си, преди да я даде на детето. Да не забравяме, че жената и децата на О’Нийл са били жестоко убити. Той говори за подходящо отмъщение.
	— Сатанинско дело — промърмори Данза.
	— Дело на откачен — обади се Лепиков.
	— Наистина — съгласи се Юп. — Точно лудостта в неговия метод ще ни посочи пътя към самия него.
	Годелински пресуши чашата си, остави я на масата и се втренчи във Фос.
	— Кажи ми, Ари. Ако ти беше _Безумната_, как щеше да го направиш?
	— Може би чрез някой обикновен хранителен продукт — отвърна Фос.
	— Картофи ли? — попита Лепиков. — Но това е смешно.
	Юп предупредително вдигна пръст.
	— Чакайте, тя се докосва до същността — каза той. — Трябва да е нещо _обичайно_. Нещо, което се използва в Ирландия, Великобритания и Либия и може да зарази максимален брой жени.
	— Защо жени? — попита Бекет. — Не е ли възможно мъжете да са носители?
	Данза следваше обичая си да не се включва в обсъжданията на Екипа, докато те не стигнат до същността на проблема и се намеси чак сега:
	— Има още една особеност, наложена от ограниченията в свободата, на действие на Безумеца.
	Вниманието на всички се насочи към него.
	— Как той осигурява достъпа, до системата за разпространение? — попита той. — Съгласен съм, че става дума за нещо просто и обичайно за трите региона, но то трябва да бъде достъпно и за самия него, при това без сложни приготовления и конспирации.
	— Той действа сам — каза Бекет.
	— Сигурен съм, че той е приложил научните способности, които ни демонстрира в лабораторията и към метода на разпространение — каза Лепиков.
	— Да, но не е задължително метода да е сложен от научна гледна точка — каза Юп. — Неговият стил… по-скоро той заразява нещо много разпространено; нещо, което всеки човек носи постоянно в джоба си.
	Предположението на Юп бе посрещнато с мълчание.
	Бекет кимна, повече на себе си, отколкото на Юп. В това предположение имаше нещо вярно. Точно така би постъпил О’Нийл. Опростеност — това беше основната идея.
	— Защо да не е заговор? — попита Лепиков.
	Годелински поклати глава.
	— Насекоми? — запита Фос.
	— Да, насекомите могат да бъдат носители на чумата — съгласи се Лепиков. — Това не съвпада ли с твоята идея, Жос?
	— Но как ще ги разпространява? — попита Юп.
	— Яйца или ларви — каза Фос.
	— Пак остава въпроса за разпространението — каза Юп.
	— Въздушният транспорт може да е станал оръдие на отмъщението за нашия свят — каза Лепиков.
	— Какво ще кажете за заразяване на водата в съответните региони? — попита Данза.
	— Насекоми във водата? — запита Лепиков.
	— Или самата болест — отвърна Данза.
	Юп леко потропа по масата с юмрук.
	— Разпространението — каза той. — Как?
	— Един момент — каза Фос. — Насекоми във водата — това не е лоша идея. Капитаните на китоловните кораби нарочно са разпръсквали ларви на комари из цялата южна част на Тихия океан, за да си отмъстят на туземците, които са ги заплашвали по някакъв начин.
	— Може би пилот на самолет или член на екипажа — каза Лепиков. — Този О’Нийл може ли да пилотира самолет?
	— Не — отвърна Бекет.
	— Но идеята за въздушния транспорт не е лоша — каза Лепиков.
	— Благодарение на самолетите. Хавайските острови получават по петдесет нови вида насекоми годишно — каза Бекет.
	— По принцип какво имат на борда си тези самолети? — попита Лепиков.
	— Багаж, пакети — каза Бекет. — Самите туристи, но… — той поклати глава. — Не вземаме под внимание факта, че той точно определя своите цели: Ирландия, Великобритания, Либия.
	— Без да гарантира, че няма да бъдат засегнати и други — каза Фос.
	— Не можем да сме сигурни, че използва само един метод — каза Годелински, като разтриваше слепоочията си. — Трябва да съсредоточим вниманието си върху инкубационния период. Това е най-важното.
	— Пощата — каза Юп.
	— Какво по-точно предполагаш? — попита Бекет.
	— Всъщност не знам — отвърна Юп. — Опитвам се да се поставя на мястото на О’Нийл. Какво наистина знаем за него?
	— Бил е в Ирландия — каза Бекет.
	— Точно така! — каза Юп. — И точно в Ирландия преживява кошмара, който го подтиква да сътвори това ужасно нещо, но преди това той е прекарал там известно време. Какво е научил?
	— Не разбирам за какво говориш — каза Лепиков.
	— Научил е как живеят хората в Ирландия — поясни Юп.
	— И в Либия и Великобритания ли? — попита Лепиков.
	Юп поклати глава.
	— Възможно е, но нека първо насочим вниманието си към О’Нийл в Ирландия. Ако успеем да си направим изводи от пребиваването му там, после ще намерим отговорите и за другите страни.
	— Продължавай — насърчи го Бекет, чувствайки, че Юп е напипал гореща следа. _Трябва да го подкрепя_, помисли си той.
	— О’Нийл не живее в Ирландия — каза Юп. — Следователно е бил отседнал някъде. В хотел? Да, това го знаем. Какво е правил той в хотела? Спал е, използвал е всички удобства.
	— Не виждам отговора — каза Лепиков, — а само още въпроси. Какво от това, че е поръчвал обяда в стаята си?
	— За това е използвал телефон — отвърна Юп. — Имал е и телефонен указател.
	— И туристически справочник — каза Лепиков. — Е, и?
	— Остави го да продължи — намеси се Бекет.
	Лепиков сви рамене и се обърна на другата страна.
	— Да. Пътеводители, екскурзии… — продължи Юп. — Това може да се окаже важно! Цветни брошури, магазини, ресторанти, барове, обществен и частен транспорт. Кола ли е наел или е използвал таксита?
	— Първото нещо, което е направил е да си купи кола — каза Бекет. — Евтин фиат на старо. Току-що потвърдиха. Има го в бюлетина, който ви раздадох тази сутрин.
	— Още не съм го прочел — извини се Юп, — но сега знаем, че е можел да се придвижва навсякъде.
	— Какво е станало с колата? — попита Лепиков.
	— Продадена е обратно на хората, от които преди това я е купил — отвърна Бекет.
	— Но той е можел да се придвижва — повтори Юп. — Къде е ходил? Посещавал ли е спортни прояви? Лекции? Театрални постановки? Искам да насоча вниманието ви към най-обикновените неща, които се вършат всеки ден: купува си книги, изпраща писма, кара портиера да му запази маса в ресторант…
	— Ирландски ресторант — промърмори Данза и потръпна от отвращение.
	— Но преди трагедията О’Нийл е водил активен живот в Ирландия — каза Юп. — Представи си: той е там и мисли като… като _тамошен_.
	— Но каква връзка има всичко това с начина на разпространение? — попита Лепиков.
	— Преди да приложи определен метод за разпространяване на болестта, О’Нийл е трябвало да бъде сигурен, че той ще проработи в избрания регион.
	— И какво от това? — сви рамене Лепиков.
	— Кое от нещата, които вижда около себе си му дава тази сигурност? Защо е сигурен, че метода или методите ще проработят?
	— Ами ако може да заразява хартия? — попита Фос.
	Бекет беззвучно размърда устни. После повтори думата на глас:
	— Пари! — каза той и вдигна очи, за да срещне вторачените в него погледи.
	Юп изпусна едно дълго „Аааааааа“.
	— В писма? — попита Данза.
	— Но така ще се зарази всеки, който докосне писмото — каза Лепиков.
	— Не и ако сложи парите в стерилна опаковка вътре в плика — каза Бекет.
	— В найлонов плик — допълни Юп.
	— В кухнята си имам един уред — каза Фос. — Вакуумираща машинка. Продават се специални найлонови пликчета за нея. Храната се слага в тях и се запечатва херметично. После се слага във фризера и може винаги да се извади и затопли. Бърза закуска.
	— Не е ли прекалено просто? — усъмни се Лепиков, но в гласа му имаше нотки на страх пред картината, която се разкриваше.
	— Точно в неговия стил — каза Юп.
	— Може да ги изпраща на благотворителни организации — развълнувано каза Фос.
	— Или на такива, които събират помощи за ИРА — каза Юп. — Такава възвишена лудост приляга на нашия човек.
	— Той е американец от ирландски произход — каза Годелински. — Та кой по-добре ще знае къде в Ирландия да изпрати пари за ИРА.
	— Би могъл да изпрати пари на когото си поиска — допълни Бекет.
	Погледите се извърнаха към него.
	— Помислете — започна той. — Вие сте собственик на магазин. Получавате поръчка за Щатите, парите са вътре. Или пък сте обикновен гражданин, едно име от телефонния указател. Получавате писмо от Щатите. Вътре намирате пари и късичко обяснение. Ще ги върнете ли обратно? Ами ако няма адрес на подателя?
	— Но… — Лепиков невярващо поклати глава. — Пари в пластмасова опаковка. Няма ли получателят да се усъмни?
	— В какво? — попита Юп.
	— Не разбирам как ще го обясни на случаен получател — каза Лепиков.
	— Защо въобще трябва да обяснява нещо? — запита Фос. — Просто изпраща парите в местна валута. Получателят ще реши, че съдбата най-сетне му се е усмихнала.
	Лепиков само се загледа в нея.
	— Може би дори няма нужда от найлонов плик — каза Годелински. — При съответен латентен период на чумата, посредниците няма да бъдат застрашени. Не знаем каква е продължителността на инкубационния период.
	— Ако при отварянето на плика се разкъсва и вътрешната опаковка, това също би свършило работа.
	Лепиков прочисти гърлото си, все още втренчен във Фос.
	— Може ли всеки в Америка просто да влезе в магазина и да си купи такава машинка? — попита той.
	— Ако има пари в себе си — отвърна Фос.
	— Скъпа ли е?
	— Моята струва малко под трийсет долара. На разпродажбите са по-евтини.
	— Мисля, че открихме начина — каза Бекет.
	— Отговаря и на изискванията за другите споменати страни — допълни Юп. — Трябва му само съответната национална валута.
	— Просто влиза в което и да е обменно бюро и казва, че му трябват петстотин английски лири — каза Фос.
	— За това не се ли иска паспорт или друг документ? — учудено запита Лепиков.
	Фос само сви рамене.
	— Идеята ми харесва, но не можем да бъдем абсолютно сигурни — каза Бекет.
	— Трябва да предадем да започнат незабавно разследване — предложи Данза.
	— Това не ми харесва — каза Лепиков. — Значи, той изпраща пари на някое благотворително дружество. Това ми е ясно. Но с други…
	— Чувам, че католическите благотворителни дружества в Ирландия не са твърде богати, — прекъсна го Фос — така че парите бързо ще се завъртят.
	— Може да изпрати пари на някои спортен клуб, — каза Бекет замислено. — Или на театрална трупа. В цяла Ирландия има малки театрални трупи и атлетически отбори.
	— Пари! Всичко е така дяволски просто — каза Фос.
	— Как прилага тази схема в Либия? — попита Лепиков. — Ако приемем, че не говори езика.
	Юп вдигна ръка, досущ като ученик, който иска учителя да му обърне внимание. Лепиков го погледна въпросително.
	— Едно посещение на либийския консул, в посолството или в Обединените нации — каза Юп. — Какво му трябва? Навярно адресите на благотворителни организации в Триполи и Бенгази? Не е трудно да се сдобие с такава информация. Има хора, които изгарят от желание да я предоставят. Това им е работата.
	— Някои благотворителни и помощни организации изпращат списък с адреси — допълни Бекет, — или го разменят: техния за вашия.
	— Когато бях в Лос Анджелиския Калифорнийски Университет, — каза Юп — всеки политически активист можеше да се сдобие с всякакви списъци от адреси, от които се нуждаеше. Познавам един компютърен специалист, които изкара университета, като крадеше такива списъци от информационните системи на компютрите и ги продаваше.
	Данза се обърна и погледна надолу към Юп иззад дългия си нос.
	— Имал си връзки с политически активисти?
	— Тука го наричаме полезен опит — отвърна му Хап.
	— Светът е пълен с анархия и лудост — каза Лепиков.
	— За което Съветския съюз има значителен принос — отбеляза Годелински.
	— Такива забележки не минават незабелязани — каза Лепиков на руски.
	Годелински му отвърна на английски:
	— Въобще не ме интересува.
	Тя дръпна стола си от масата и се наведе ниско към пода.
	— Лошо ли ти е? — попита Бекет. Той стана и отиде до стола й. На опакото на ръката й се виждаше бялото петно. Личеше много ясно. Преди не му беше обръщал внимание, отдавайки го на работата в лабораторията, петно от грим или дори паста за зъби. Но сега… почувства как изтръпва.
	Гласът на Годелински звучеше далечно и слабо:
	— Да, лошо ми е — закашля се тя. — Чувствам се странно. Едновременно замаяна и превъзбудена.
	— Мисля, че и двете трябва да се отбием в болницата — каза Фос.
	— И ти ли? — Бекет се обърна и я изгледа.
	— Прапрадядото на главобола — каза Фос.
	Годелински се изправи с бледо лице:
	— Чудя се…
	— Не е възможно! — каза Лепиков.
	— Откъде Безумеца ще знае за това място и за нашата задача? — попита Данза.
	Юп ставна и отиде до Бекет. И двамата гледаха Годелински. Бекет вдигна лявата и ръка и измери пулса.
	— Сто и десет.
	— Дали през цялото време не сме вървели в грешна посока? — попита Данза. — Дали пък Безумецът не е някой от нашата среда?
	Юп изглеждаше уплашен:
	— Някои от нас?
	— Не, не — каза Данза. — Но някой, с когото поддържаме връзка.
	— Хайде да заведем жените в болницата — каза Бекет. Почувства как стомахът му се сви от страх за собственото му семейство. Досега си мислеше, че то е в безопасност край езерата в северен Мичиган.


>

E>
	Старец: Какво знаеш ти за мойта нерадост? Ти си едно хлапе, което никога не е имало жена!
	Младеж: А ти си хленчещ дъртак! Заради такива като теб изгубих вярата си в живота. Мислиш си, че не познавам мъката от загубата на нещо, което все още не съм имал?
@	Из ирландската пиеса „Чумата“
E$

	Докато летеше към Париж, Джон размишляваше върху нещата, които бе направил(и правеше) за да прикрие следите си. Самолетът беше Боинг 727, един от ония, в които авиокомпанията предлагаше „екстри“ — комфортни кожени седалки в първа класа, допълнителен обслужващ персонал, богат избор на храна и вина. До Джон седеше набит израелски бизнесмен, който се похвали, че си е поръчал кашер. Джон не му отговори, а просто се обърна и погледна през илюминатора към облачната пелена, покриваща Атлантика. Бизнесменът сви рамене, измъкна едно куфарче, от което извади листи и се зае да работи.
	Джон погледна часовника си и запресмята разликата във времето от Сиатъл. Следователите вече се ровеха из пепелищата на къщата в предградието „Болард“. Разбира се, веднага щяха да заподозрат палеж. Всепоглъщаща огнена стихия от безброй много термоснаряди, фосфор и взривни бутилки с етерамониев хидроксид. Естествено, следователите щяха да търсят и човешки останки, но дори и костите не можеха да издържат на високата температура на този пожар. Нямаше да се изненада, ако заключеха, че „изобретателя Джон Маккарти“ е безследно изчезнал в пожара при един от експериментите си.
	Високата температура щеше да е достатъчно доказателство. Следователите щяха да събират улики, от които по-късно щяха да имат нужда. Но тогава, вече щеше да е прекалено късно и всичко щеше да е безвъзвратно потънало в пепелищата.
	Китката под часовника го сърбеше. Той го свали и се почеса, поглеждайки към капачето. На него имаше професионална гравировка Дж.Г.О’Д. — Джон Гарет О’Дей, или Джон Гарич О’Донъл. Паспортът на името на О’Дей си седеше кротко във вътрешния джоб на сакото, близо до сърцето му. Другият лежеше при резервните части в тайното отделение на пътната чанта, която се намираше под седалката пред него. Той сложи отново часовника си. Гравировката бе само един малък детайл, но много добър като идея.
	Документите в портфейла му още веднъж потвърждаваха самоличността на О’Дей. Картата за социално осигуряване бе най-лесна за фалшифициране. Преди да се превърне в разтопено парче метал, портативната преса бе произвела богат асортимент от визитни картички и бланки. Валидната чекова книжка бе издадена от сиатълския клон на банка „Фърст Нешънъл“. Сумата в нея не бе голяма, но достатъчна за да не бъде закрита сметката. Чантата до краката му съдържаше писма от несъществуващи приятели и бизнес партньори. Всичко беше в съответствие с данните в паспорта. Джон Гарет О’Дей щеше да издържи на всяка рутинна проверка, колкото и малка да беше вероятността тя да бъде направена.
	Освен резервните паспорти, чантата съдържаше комплекта за фалшифициране и 238 000 щатски долара. В специален колан около кръста си той държеше и 20 000 долара в пътнически чекове, по пет хиляди в четири отделни кочана. Портфейлът му съдържаше 2016 долара и 2100 френски франка в новички банкноти, получени от обменното бюро на летище „Сийтек“. Той мислеше за тези банкноти като за „боен резерв“, който щеше да довърши отмъщението на О’Нийл.
	На летище „Шарл Де Гол“ той премина през претъпкания тунел, взе другата си чанта от лентата за багаж и се отправи към табелата „Нищо за деклариране“ в мрачния парижки следобед. Под бетонната козирка на пиацата за таксита го посрещна ревът на дизелови двигатели и тежката миризма на изгорели газове. Пред него на опашката, обградена от чанти и куфари, стоеше жена с груби южняшки черти и дебели устни. Тя гръмогласно хокаше на италиански две тийнейджърки, на които очевидно не им се чакаше тук. Нейните викове опъваха нервите на Джон. Чувстваше се замаян и мисълта му течеше по-бавно от обикновено, но той отдаде това на бързата смяна в часовите зони. Режимът му беше нарушен.
	Най-сетне италианката и двете и момичета отпътуваха с едно такси. Джон облекчено въздъхна. Той влезе в следващото такси сам и с удоволствие се облегна на хладната тапицерия. Колата беше лъскав син дизелов Мерцедес, а шофьорът и — слаб мъж с остри черти, облечен с черно шушляково яке, скъсано на дясното рамо.
	— Хотел „Нормандия“ — каза Джон и затвори очи.
	Стомахът го болеше. Гладен съм, помисли си три. В хотела трябваше да има обслужване по стаите. И легло. Нуждаеше се от сън.
	Въпреки че не заспа в таксито, през по-голямата част от пътя той държеше очите си затворени, усещайки подсъзнателно високата скорост на колата по магистралата. На няколко пъти дрямката му бе нарушена от рева на тежки камиони, тихите ругатни на шофьора и веднъж — от силен, писклив клаксон. По-късно, от честите спирания, той разбра, че са преминали от околовръстната магистрала по улиците на Париж.
	Когато стигнаха до хотела, вече бе тъмно и валеше ситен дъждец. Той плати, добавяйки щедър бакшиш. В отговор шофьорът изръмжа „Мерси, мосю“. Носач нямаше и Джон помъкна чантите си към лъскавите врати на хотела, където го пресрещна забързан застаряващ мъж в сива униформа с червени кантове на панталоните, който пое чантите и поздрави на английски:
	— Добре дошли, сър. Добре дошли.
	Във фоайето силно миришеше на инсектициди.
	Вече настанен в стаята си, Джон отложи преобличането за сутринта и сложи ръка на стомаха си. Беше свит, корав и пареше.
	_Не трябва да се разболявам точно сега._
	Стаята беше потискаща, душна и миришеше на мухъл. Той пусна щорите на двата високи прозореца, които гледаха към авеню „Сент Оноре“ и се обърна да разгледа обиталището си. Бозавите тапети бяха щамповани на сиво-зелени цветя. Някъде наблизо скърцаше старомодния асансьор. Стаята дори не беше квадратна, а представляваше нещо като трапецоид с двойно легло до по-дългата стена. В единия ъгъл на късата стена бе вратата към маломерната баня, достъпът до която се затрудняваше от тежко бюро. Ролята на гардероб се изпълняваше от някакво гигантско подобие на мебел, разположено до леглото. То беше от тъмно дърво, с чекмеджета в центъра и скърцащи врати от двете им страни. Под най-долното чекмедже се намери достатъчно място за паспорта, портфейла и пътническите чекове.
	_Ще се обадя да ми донесат малко супа._
	Повдигаше му се и той едва успя да стигне до банята. Падна на колене и хващайки се с една ръка за мивката повърна в тоалетната чиния.
	_По дяволите! По дяволите! По дяволите!_
	Отново го обзе страх, че може да е „прихванал“ нещо от собствената си лаборатория, някаква случайна разсейка от майсторски изпипаната чума, останала незабелязана в еуфорията от успеха.
	Той се изправи на крака, наплиска лицето си и пусна водата в тоалетната. Краката му трепереха от слабост. Олюлявайки се, той излезе от банята и се хвърли по очи на леглото. Покривката миришеше на долнокачествен сапун, а в носа си още усещаше смрадта на повръщано.
	_Да извикам ли лекар?_ От Американската болница щяха да му пратят достатъчно добър.
	Но докторът най-вероятно ще го запомни: Освен това, сигурно ще му предпише антибиотици, а Джон бе направил така, че чумата да се храни от тях.
	_Какво ще стане, ако това наистина е разсейка от лабораторията?_
	С усилие на волята той се изправи на крака и скри безценната си чантичка под най-долното чекмедже на скрина-гардероб. Облегна за малко на хладното дърво, за да възстанови силите си и отново се хвърли на леглото, придърпвайки с последни сили покривката върху себе си. До главата му имаше електрически ключ. Успя да го достигне едва на третия опит. Стаята потъна в успокояващ мрак.
	— Не сега — промълви той. — Още не.
	Когато отново отвори очи, през щорите се процеждаше слаба светлина. Не знаеше колко време е спал. Опита да се изправи, но мускулите му не се подчиняваха. Прониза го паническа тръпка. Тялото му бе плувнало в студена пот.
	Съвсем бавно, влагайки цялата си воля, той вдигна едната си ръка и успя да напипа телефонната слушалка. Телефонистката реши, че той иска почистване и изпрати една камериерка: едра застаряваща испанка с посивели коси и дебели ръце, които едва се побираха в тесните ръкави.
	Тя отвори със собствения си ключ, нахълта в стаята и сбърчи нос от тежката миризма на повръщано. Като забеляза слабото, бледо лице на Джон над омачканата покривка, тя заговори на английски със силен акцент:
	— Желаете ли да повикам доктор, сеньор?
	— Те… са… мно… го… скъпи — успя да промълви Джон, поемайки си дъх след всяка дума.
	— Всичко е скъпо! — съгласи се тя, приближи към леглото и сложи студена ръка на челото му. — Сеньор има треска. Сигурно е от ужасните френски сосове. Много са вредни за стомаха. Не трябва да ядете всякаква храна. Ще ви донеса нещо. Ще видим как сте след това. Аз не съм толкова скъпа като докторите — завърши тя и го потупа по рамото.
	Той не усети излизането й, но сега тя отново стоеше до него с димяща чаша в ръка. От нея се носеше аромата на пилешка супа.
	— Бульонче за стомаха — каза тя, помагайки му да се изправи.
	Бульонът му изгори езика, но подейства успокоително на стомаха. Той изпи почти цялата чаша и се облегна на възглавницата, която камериерката подпъхна под главата му.
	— Аз съм Консуела — каза тя. — Ще се върна като свърша с другите стаи. По-добре сте, а? Ще ви сложа да си легнете както трябва.
	По-късно Консуела се върна с още бульон, събуди го и му помогна да седне. Наложи се да го подкрепя, за да не падне.
	— Гълтай — каза тя и хвана ръката му, принуждавайки го да изпие наведнъж целия бульон.
	— Сега си по-добре — каза тя, но той не се почувства по-добре.
	— Колко е часът? — попита я.
	— Точно навреме, за да оправя леглото и да ти облека пижамата — отвърна тя, донесе един стол, сложи го до леглото и избута Джон в него. След това оправи завивките и сгъна покривката.
	_Господи, колко е силна_, помисли си той.
	— Ти си срамежлив човек — каза тя, застанала пред него с ръце на кръста. — Ще ти съблека всичко, освен бельото — изхили се тя. — Не се изчервявай, сеньор. Погребала съм двама съпрузи — допълни тя и се прекръсти.
	Неспособен да се възпротиви, Джон безучастно наблюдаваше как Консуела го съблича и натиква в леглото. Хладните чаршафи обвиха тялото му.
	Тя остави пердетата спуснати, но през тях все още се процеждаше светлината на деня.
	— Колко… е… часа? — успя да прошепне той.
	— Време е Консуела да се хване да свърши останалата работа. После се връща с още бульон. Огладня ли?
	— Не — отвърна той, поклащайки анемично глава.
	Широка усмивка озари лицето й.
	— Имаш късмет, заради Консуела, да. Аз говоря добрия английски, не ли?
	Той успя да кимне.
	— Туй е късмет. В Мадрид аз съм камериерката на американци. Мой първи съпруг мексиканец от Чикаго. Той ме научил.
	— Благодаря — успя да каже той.
	— _Gracias a Dios_. Благодари на Господ — каза тя и се измъкна от стаята.
	Джон заспа.
	Сънят му бе споходен от образите на Мери и близнаците.
	— Господи, не искам повече сънищата на О’Нийл! — промълви той, мятайки се в леглото. Не можеше да избяга от спомените на О’Нийл. Виждаше как близнаците си играят в задния двор на неговия дом… Звънливия смях на Мери при отварянето на коледните подаръци…
	— Тя бе толкова щастлива — прошепна той.
	— Кой е щастливият?
	До леглото стоеше Консуела. Беше тъмно.
	Усети уханието на пилешкия бульон.
	Една здрава ръка се плъзна под него и го повдигна. Другата ръка поднесе чашата с бульона към устните му. Този път беше поизстинал, но дори по-вкусен от първия път. Той чу как чашата изтрака върху масичката до телефона.
	— _Escusado_ — каза тя и щракна с пръсти. — Баня! Искаш да отидеш в банята?
	Той кимна.
	Тя почти го пренесе на ръце до банята и го подпря на мивката.
	— Чакам отвън — каза тя. — Ще се обадиш?
	Когато го сложи обратно на новооправеното легло, той попита:
	— Кой… ден?
	— Днес? Другия ден след пристигането, сеньор О’Дей. Сега е ден, в който О’Дей е по-добре! — каза тя и се засмя на собствената си шега.*
	[* Игра на думи: дей (day) — на англ. „ден“ — Б.пр.]
	В отговор той само успя помръдне устните си.
	— Вие не желаете скъп доктор, сеньор?
	Той отрицателно поклати глава.
	— Ще видим утре — каза тя и си тръгна. Преди, да затвори вратата, тя весело му извика:
	— _Hasta maňana!_ До утре!
	Утрото можеше да се разпознае само по поредната визита на Консуела. Този път, в добавка към бульона, тя донесе и сварено яйце. Помогна му да се изправи, намести няколко възглавници зад гърба му и започна да го храни с лъжичка, като му бършеше брадичката, сякаш бе малко, дете.
	Джо се почувства по-силен, но умът му си оставате замъглен. А и тази влудяваща неспособност да осъзнае кой ден или час е в момента… Остроумниченето на Консуела още повече го объркваше.
	„Сега е денят, в които О’Дей изяжда две яйца за закуска“.
	„Сега е денят, в който О’Дей яде месо и хляб за обяд“.
	„Сега е денят, в който О’Дей след _comida_ яде сладолед“…
	Безброй пъти той виждаше пред себе си ухиленото лице на Консуела и усещаше, че силите му се възвръщат. Един ден той успя да стигне до банята без нейна помощ.
	След закуска Консуела отнесе подноса. Джон вдигна телефонната слушалка и поиска да говори с управителя. Телефонистката обеща _незабавно_ да го свърже с мосю Депле. След около две минути Депле се обади.
	— А, мистър О’Дей. Имах намерение да ви се обадя относно сметката ви — заговори той с отчетлив британски акцент. — Установената практика при нас е да се плаща веднъж седмично, а вече изминаха девет дни, но… при тези обстоятелства…
	Той прочисти гърлото си.
	— Ако изпратите някого, аз веднага ще подпиша необходимите пътнически чекове — каза Джон.
	— Веднага, сър. Аз лично ще ви донеса сметката.
	Джон измъкна един кочан с пътнически чекове изпод най-долното чекмедже и зачака Депле без да става от леглото.
	— Жерар Депле на вашите услуги, сър.
	Управителят беше висок, побелял мъж с приятни меки черти, голяма уста и широки зъби. Сметката лежеше върху малък черен поднос, а до нея акуратно бе положена писалка.
	Джон подписа десет чека и помоли да му донесат остатъка.
	— За Консуела — обясни той.
	— Тя е същински бисер — каза Депле. — Аз самият бих се консултирал с лекар, но добрият край оправя всичко. Трябва да кажа, че изглеждате много по-добре, сър.
	— Вие сте идвали тук?
	— Сър, при създалите се обстоятелства бях длъжен — отвърна той и вдигна подноса с подписаните чекове. — Но Консуела често се оказва права за болестите на наши гости. Тя е при нас от дълго време.
	— Ако имах имот във Франция, щях да ви я открадна — каза Джон.
	Депле се ухили и каза:
	— Това са рисковете на нашия бизнес, сър. Ще ми позволите ли да се поинтересувам от естеството на вашето пребиваване в Париж?
	— Аз съм консултант по инвестициите — излъга Джон и впери подозрителен поглед в Депле, — и закъснявам с важен проект. Чудя се дали хотелът не би могъл да ми наеме кола с англоговорящ шофьор?
	— За кой ден, сър?
	Джон опита да прецени състоянието си. Още е много слаб. Но само след четири дни… остров Акил… писмата. Трябваше да свърши много неща преди да пристъпи към следващия етап. Чувстваше, че времето го притиска. Ще трябва да промени плановете си. Той дълбоко пое въздух.
	— Утре?
	— Не е ли малко рисковано, мистър О’Дей? Вие наистина изглеждате много по-добре, благодарение на неоценимата Консуела, но все пак…
	— За мен е важно — каза Джон.
	Депле отмерено повдигна рамене.
	— В такъв случай, мога ли да ви попитам за евентуалния маршрут?
	— Първо трябва да отида в Люксембург. После може би обратно до летище „Орли“. Не съм сигурен. Колата ще ми трябва за няколко дни.
	— Господинът ще пътува с кола! — възкликна Депле, видимо учуден. — А после „Орли“? Може би ще летите със самолет?
	— Планирах това, когато още бях здрав…
	— Говори се, че ще има нова стачка на диспечерите — каза Депле.
	— В такъв случай колата ще ме закара до Англия.
	— Толкова далеч!
	По тона му личеше, че смята госта си за прахосник.
	Така реши и останалия персонал на хотела, особено Консуела.
	— Тези американци! Не иска да плати на доктор. Много било скъпо. А наема кола и шофьор с английски за такова пътуване! Моите американци в Мадрид бяха същите откачалки. Все крещяха _pesetas_, _pesetas_, а после си купуваха телевизор, толкова голям, че само техниците можеха да го помръднат.


>

E>
	Мъжете винаги са били едно сковано и безчувствено племе, което крие емоциите си под пластове сдържаност и притворство. Те се противопоставят на женската чувствителност и уравновесеност — спойката, която свързва всичко. Когато нашите пазачи забравят говорителя на интеркома включен, аз чувам как Падрейк си мърмори за това кого да привлече в своя _Приятелски кръг_, като си повтаря ту едно, ту друго име. Приятелски кръг! Те всички търсят нещо, което отново да ни обедини. Нещо, което да поддържа духа им в тези ужасни времена.
@	Из дневника на Кейт О’Гара Браудър
E$

	Напълно облечен, Бекет лежеше на спартанската кушетка в малката си стая в ДИЦ. Бе подложил дланите си под главата и усещаше неравностите по възглавницата. Единствената светлина в стаята идваше от светещия дисплей на часовника до главата му. Беше 2:33 сутринта. Отворените му очи се взираха в тъмнината над него. В гърлото му сякаш бе заседнала буца.
	_Слава богу, семейството ми е в безопасност_, помисли си той. Целият северен Мичиган бе заобиколен с кордон от специални части.
	_Вървим по пътя на Швейцария и Франция._
	_Раздробяване._
	Бекет знаеше, че ако затвори очи, в мозъка му ще изникне картината на умиращата Ариън Фос.
	— Студено ми е! — непрекъснато повтаряше тя.
	Въпреки това, през останалото време тя успя да обрисува клиничната картина на симптомите, видени отвътре през призмата на професионалния медик.
	Стените на болничната стая бяха боядисани в светло зелено, а твърдият балатум на пода бе издраскан от редовните дезинфекции. Вместо прозорец на стената висеше картина, на която бяха изобразени планински върхове. Преобладаващият синьо-зелен тон на картината създаваше илюзия за дълбочина. Леглото на Фос бе омотано в сиви кабели, включени към електронната система, която следеше жизнените й функции. Над главата й висеше банка със стерилна течност, от която се спускаше прозрачна пластмасова тръбичка, вкарана в дясната ръка на Фос.
	От стола си до леглото Бекет можеше да наблюдава едновременно пациента и монитора. Устните й помръднаха, но от тях не излезе никакъв звук. Очите й бяха затворени. Тя отново помръдна устни и този път успя да промълви:
	— В началото бях някак странно дезориентирана. Усети ли?
	— Да, Ари.
	— И с Дорина ли е било така? Тя какво каза?
	Бекет насочи настолната лампа към бележника в ръцете си и написа нещо.
	— Жос ще бъде готов с доклада си всеки момент — каза той.
	— Всеки момент? — прошепна тя. — Какво значи това?
	— Най-много след час.
	— След един час може да съм си отишла. Това нещо действа бързо, Бил. Усещам го.
	— Искам пак да помислиш кое бе първото нещо, което би нарекла симптом?
	— Върху свода на дясното ми ходило тази сутрин имаше бяло петно — отвърна тя.
	„Бели петна по крайниците“, записа Бекет.
	— А преди това не усети ли нещо друго? — попита той.
	Тя отвори очи. Те излъчваха странен блясък, а клепачите бяха подути. Кожата и бе добила бледия, безкръвен цвят на смъртта, почти същия като на възглавницата под главата й. Лицето й бе подпухнало, а къдриците — мокри от пот и преплетени.
	— Помисли пак! — каза той.
	Тя затвори очи и след малко каза:
	— О, не!
	— Какво? — попита той и се наведе над нея.
	— Не може да бъде — прошепна тя.
	— Кое?
	— Онзи ден се събудих страхотно възбудена.
	Той се облегна назад и записа.
	— И това ли ще напишеш? — тихо попита тя.
	— Всичко, което може да се окаже важно. Нещо друго?
	— Изкъпах се и… Господи! Коремът ме болеше.
	Той отбеляза и това.
	— Така, ти се изкъпа…
	— Чувствах се странно. Струваше ми се, че водата не е достатъчно топла, въпреки че кожата ми се зачерви и се вдигаше много пара. Беше ми студено.
	„Изкривяване на усещанията“, записа той и попита:
	— Обля ли се със студена вода?
	— Не — отвърна тя, бавно поклащайки глава. — Бях гладна. Толкова гладна, че изядох две закуски. Реших, че е от нерви… Всичко това… Но ти знаеш.
	— Провери ли пулса си?
	— Мисля, че не. Не си спомням. Но за бога, това ме притесняваше. Винаги се страхувам да не наддам. Как стана с Дорина?
	— Припадна в коридора. Дезинфекцирахме наоколо и я изолирахме в отделна стая. Стори ни се добра идея… за всеки случай.
	— В случай че едната от нас оживее. Правилно решение, но аз поне не мисля, че ще оживея. Какво е това в банката?
	— Просто физиологичен разтвор. След няколко минути ще ти прелеем кръв. Трябва да стимулираме белите кръвни телца.
	— Значи това уврежда костния мозък?
	— Още не сме сигурни.
	— Бил, мисля, че когато видях петното на крака си, аз вече знаех. В корема ми сякаш имаше ледена топка. Не исках да се замислям за това. Забеляза ли петното на китката на Дорина?
	— Да.
	— Искам да направиш добра аутопсия — каза тя. — Открий всичко, което можеш.
	Тя затвори очи и после внезапно ги отвори пак.
	— Дълго ли бях в безсъзнание?
	— Сега ли?
	— Не! Когато ме донесохте тук.
	— Около час.
	— Строполих се като чувал с картофи — каза тя. — Помня как ми помогна да седна на леглото и да облека нощницата си. И изведнъж — тряс!
	— Кръвното ти налягане рязко падна — каза той.
	— И аз си помислих същото. А другите жени в ДИЦ? Разпространява ли се заразата?
	— Страхувам се, че да.
	— Мамка му! — ядно каза тя и млъкна. След малко продължи:
	— Бил, не мисля, че изолацията ще свърши работа. Според мен мъжете са носителите.
	— Опасявам се, че си права — каза той и се прокашля.
	— Каква е температурата ми? — попита тя.
	— Отначало беше висока, но сега падна — 37,5 градуса — отвърна той и погледна към монитора. — Сега пулсът ти е 140.
	— Ще опитате ли с дигиталин?
	— Поръчах да донесат ланоксин, но все още се колебаем. Не помогна много на Дорина.
	— Аутопсията… — прошепна тя. — Търсете фибробласти.
	Той кимна.
	— Имам предчувствие — продължи тя. — Черният ми дроб сякаш е стара футболна топка.
	Бекет записа нещо в бележника си.
	— Опитахте ли интерферон… Дорина? — с усилие прошепна тя.
	— Да.
	— Е, и?
	— Със същия успех можехме да използваме вода.
	— Забелязах, че моята медицинска сестра е мъж. Зле ли са другите жени в центъра?
	— Зле.
	— Какви мерки вземате?
	— Затворихме изолиращите врати. За щастие, целият проклет комплекс е проектиран така, че да устои на радиоактивно заразяване.
	— Мислиш ли, че някоя от тях ще оцелее?
	— Рано е да се каже.
	— Някакви идеи за това как е проникнала заразата?
	— Може да е внесена от всеки от нас. Лепиков мисли, че е той. Казва, че не може да се свърже със семейството си в Съветския съюз.
	— Данза е от Франция — промълви тя.
	— Да, но не е бил там от дълго време.
	— Лепиков… Преди да го изпратят тук са го разпитвали много пъти. Специалисти, дипломати… Годелински ми се оплака.
	— Лепиков смята, че има някаква инфекция.
	— Ти имаш ли симптоми?
	— Лека хрема и повишена температура, но това беше преди пет дни.
	— Пет дни… — прошепна тя. — А аз вече умирам.
	— Според нас инкубационният период е не повече от три — четири дни — каза той. — Дори по-малко. Може би за няколко дни мъжът се превръща в активен носител.
	— Доброкачествена при мъжете, фатална за жените — промърмори тя. — Този Безумец е един побъркан кучи син! Още ли смятат, че е О’Нийл?
	— Вече никой не се съмнява.
	— Мислиш ли, че и той е носител?
	Бекет сви рамене. Нямаше смисъл да й казва за Сиатъл и Такома, Имаше си достатъчно проблеми.
	— Нека да прегледаме още веднъж твоите симптоми — предложи той.
	— И без това няма да можем повече от веднъж…
	— Не се предавай, Ари.
	— Лесно ти е да го кажеш — каза тя и се замисли. След около минута заговори отново. — Онази сутрин, когато бях възбудена, имах и разстройство. После бях жадна. И с Дорина ли е било така?
	— Подобно — отвърна той.
	— Главобол. На моменти много силен. Сега Почти изчезна. Дадохте ли ми болкоуспокояващо?
	— Още не.
	— Болят ме зърната — каза тя. — Казах ли ти да направиш най-добрата аутопсия в живота си?
	— Каза ми.
	Влезе Данза и на пръсти се приближи към Бекет.
	— Дорина току-що умря — прошепна му той.
	— Чух те — каза Фос. — Отбележи това, Бил. Изостряне на слуха. Всички шумове са ужасно силни! Ще ми намериш ли равин?
	— Опитваме се — отвърна Данза вместо него.
	— Подходящ момент да се върна към… Мамка му! Проклетият ми стомах направо гори!
	Погледът й минаваше някъде покрай тях.
	— Този Безумец е долен садист! Сигурна съм, че знае какви болки предизвиква това.
	Бекет се замисли дали да й каже какво бяха открили: повечето жени изпадаха в кома и умираха без да се събудят. Реши да не казва нищо. Нямаше смисъл да разкрива, че техните усилия да продължат живота на Ариън, само продължаваха мъките й.
	— О’Нийл… — промълви тя. — Дали неговата жена е почувствала…
	Тя млъкна и затвори очи.
	Бекет сложи ръка на врата й, напипвайки артерията и после кимна към монитора: кръвно налягане шейсет на трийсет. Пулсът падаше.
	— Всички антибиотици, които дадохме на Дорина само влошиха състоянието й — каза Данза, — но можем да опитаме хемо…
	— Не! — извика Фос. Гласът й бе учудващо висок и ясен. — Разбрахме се… да опитате върху Дорина, не върху мен.
	Замъгленият й поглед се плъзна към Бекет.
	— Не казвай на мъжа ми за болката.
	— Няма — сподавено каза той. В гърлото му бе заседнала огромна буца.
	— Кажи му, че е било леко и… бързо.
	— Искаш ли морфин? — попита Бекет.
	— Няма да мога да разсъждавам и няма да разберете какво става с мен.
	В стаята влезе млад мъж с изпито лице. Под престилката на медицинска сестра той носеше военна униформа. На джоба му имаше табелка с името „Дигинс“. Той уплашено се взря в неподвижната фигура на Фос.
	Бекет се обърна към него.
	— Намерихте ли инфектирана кръв от подходяща група? Някаква по-лека инфекция?
	— Да, сър. Човекът със сигурност има инфектиран пикочен мехур.
	— А преброяване на белите кръвни телца? — попита Бекет.
	— Доктор Юп каза, че са достатъчно. Не нося точните цифри.
	— Докарайте го тук. Ще даде кръв.
	Дигинс остана на мястото си.
	— Сър, вярно ли е, че всички ние сме носители на това нещо? Всички мъже тук?
	— Вероятно — отвърна Бекет. — Докарайте донора, Дигинс.
	— Съжалявам, сър, но всички се чудят, задават въпроси… запечатаните врати и така нататък…
	— Ще се наложи да се поизпотим, Дигинс. Ще доведеш ли най-после този донор?
	Дигинс се поколеба и накрая каза:
	— Ще видя какво мога да направя, сър.
	Той се завъртя на пета и бързо излезе от стаята.
	— Дисциплината отива по дяволите — каза Фос.
	Бекет хвърли поглед към монитора: пулс осемдесет и три, кръвно налягане петдесет на двайсет и пет.
	— Колко е кръвното ми налягане?
	Бекет й каза.
	— Така си и мислех. Дишането ми е затруднено. Студено ми е. Треперят ли ми краката?
	Бекет сложи ръка на дясното й ходило.
	— Не.
	— Почти не ги чувствам. Знаеш ли, Бил, сетих се нещо. Аз не се страхувам от смъртта, но това бавно умиране направо ми изкарва акъла.
	Тя поспря и после съвсем тихо прошепна:
	— Не забравяй, приятелче. Най-добрата аутопсия…
	Бекет погледна монитора. Пръстите му напипаха отслабващия пулс. Мониторът отчете пулс десет. Кръвното налягане изчезваше. Мониторът протяжно запищя.
	Данза заобиколи леглото и изключи системата.
	Настъпи мъртва тишина. Бекет отдръпна ръката си от врата на Фос. По бузите му се стичаха сълзи.
	— Проклет да е! Проклет да е! — прошепна Бекет.
	— Залата за аутопсии е подготвена — каза Данза.
	— Пръждосвай се оттук, смотан френски боклук! — изкрещя Бекет.


>

E>
	Изпитвам ужас от политическата икономия, откакто чух един от нейните представители да се опасява, че гладът в Ирландия през 1848 едва ли е убил повече от един милион човека, а това съвсем не било достатъчно.
@	Бенджамин Джовет
E$

	— Разбира се, господин Президент — каза Генералният секретар, — може да се намери начин да спасим каквото остана от Екипа в ДИЦ. Изглежда са подбрани доста добре.
	Генералният секретар Халс Андерс Берген беше норвежец, получил образованието си в Англия. Бе изиграл няколко игри на голф с мъжа на телефона, и при тези срещи те се бяха обръщали един към друг на Хаб и Адам. Но сега Адам Прескът седеше непоклатимо в кабинета си като президент на Съединените щати. В гласа му нямаше и следа от приятелски нотки.
	_Какво ли друго го тревожи, освен очевидното?_ — чудеше се Берген. Беше нещо, което Прескът не искаше да каже направо. Мисълта на президента течеше непоследователно. Защо говореше за обеззаразяване на инфектираните райони и то със същия тон, както за трагедията в Денвър? Процедурите бяха уточнени и одобрени от всички партии. Възможно ли бе това да е свързано с разноските?
	— Сър, съгласен съм, че икономическите реалности са от основно значение — каза Берген.
	После изслуша Прескът, който разигра своя гамбит. Разноските, макар и хиляди пъти по-големи от тези за което и да било друго бедствие в човешката история, явно бяха само част от непосредствените грижи на Президента.
	_Дали обмисляше стерилизация на денвърския комплекс?_ — чудеше се Берген. Мисълта накара слушалката в ръката му да затрепери. Берген, който можеше да говори прямо, когато случаят го изискваше, зададе въпроса направо.
	— Става дума за оборудването, а не за хората — отвърна му Прескът.
	Берген въздъхна с облекчение. И без друго вече бяха измрели достатъчно. Това обаче означаваше, че слуховете за колорадския резерват за заразени от Чумата бяха верни. Болните се изолираха там. Защо тогава да не можеше екипът от ДИЦ да бъде изпратен там?
	— Може ли екипът да работи ефективно без апаратурата на ДИЦ? — попита Берген.
	Президентът не мислеше, че е възможно.
	Берген претегли наум този фактор. Очевидно Прескът и съветниците му имаха нужда от военното оборудване в Денвър. Комплексът на ДИЦ там можеше да се обеззарази и отново да се използва за военни цели. Но какво щеше да стане с екипа?
	— Спестиха ни много дни, като откриха как се разпространява чумата — каза Берген. — И сега, когато потвърдихме, че човекът е О’Нийл, четиримата със сигурност…
	Президентът го прекъсна. Не искал да постави в изолация такива изключителни умове. Но какво би могло да се направи, след като ДИЦ е изгорен? В колорадския резерват няма подобна апаратура. Берген внезапно попита:
	— Възможно ли е да бъдат изпратени в новата лаборатория в Англия?
	Президентът отвърна веднага с порой от хвалби за великолепното предложение. Само гений би могъл да се сети за това.
	Берген отдалечи червената слушалка от ухото си и я погледна, после отново я залепи за ухото си. Хвалбите продължаваха да се леят. Той се втренчи в облицованата с ламперия стена и тъмната дървена врата в другия край на кабинета. Креслото му бе най-доброто, което успяха да доставят от „Дейнс“, и той се облегна, назад в него. Слушалката все още бе на ухото му. Само едно дете можеше да предложи мъжете да бъдат изпратени в Англия. Берген започваше да разбира политическия проблем за президента.
	Ако четиримата заразени от екипа на ДИЦ пътуват със самолет и той се разбие в незаразен Район, мястото на катастрофата трябваше да се изгори с „Панически огън“.
	Берген постави въпроса пред Прескът и се заослушва за намеци в отговора на президента.
	Да, нещата стояха доста зле. Пресата и обществеността нямаше да приемат официалното наименование „Нов огън“. Думите _панически_ и _огън_, употребени заедно добиваха пагубен смисъл. Имаше и други пречки.
	Дори ако самолетът бе запечатан и не се разбиеше, всяка нова епидемия от чума на териториите, над които е минал самолета, можеше да предизвика силни съмнения, че пътниците са разпространили инфекцията, или че по някакъв начин тя е излязла извън самолета и е поразила още невинни жертви. Демагозите и фанатиците бяха излезли на преден план през тези дни, и не беше удачно да им се дава повод.
	— Мисля, че французите на драго сърце ще осигурят ескорт от бойни самолети — каза Берген. Той погледна към вратата на кабинета, докато президентът го обсипваше с нови хвалби. Френският посланик бил сред групата търпеливо чакаща да обядва с него. _Няколко думи насаме, може би?_
	— Господин Прескът, вие сте повече от щедър — прекъсна Берген новия поток от хвалби. — Можете ли да намерите доброволци за екипажа?
	Генералният секретар отново заслуша. Какво щастие, че доктор Бекет от Екипа е пилот от запаса на Военно въздушните сили! Прескът знаел това със сигурност. Колко добре информиран бил! Може да се подготви подходящ самолет за дългия полет до Англия. Четиримата мъже щяха сами да се откарат до летището и щяха да излетят заедно с ескорта си, а колата и вещите им щяха да бъдат окъпани в „Паническия огън“.
	О, имало и още нещо. Би ли могъл държавният секретар да уреди четиримата да получат подобаващи по важност и полезност длъжности в английската лаборатория.
	_Подобаващи по важност и полезност_, замисли се Берген.
	Реши да опипа почвата.
	— Мислите ли, че Англия е най-разумния избор? Онази лаборатория в Килалой, Ирландия, звучи внушително, особено с новата апаратура, която смятате да осигурите.
	— Но вие самият предложихте Англия — каза Прескът. — И тъй като това беше първото ви предложение, естествено предположих, че английската лаборатория е по-добрата.
	— Така е — съгласи се Берген.
	Сега всичко бе ясно. Ако нещо се объркаше, идеята щеше да е на генералния секретар на Обединените нации. В края на краищата, именно Берген подготви и осъществи проекта.
	Червеният телефон обаче имаше още пикантни изненади за Берген. Прескът трябваше да му каже нещо за О’Нийл. Докато слушаше, Берген хвърли един поглед към ръчния си часовник. Стомахът го болеше от глад. Изведнъж той вдигна стреснато глава.
	— Мислят, че О’Нийл е в Англия? — попита главният секретар. — Защо смятат така?
	По обясненията на Прескът, логиката бе страшна. Възможно бе жертвите, ако го издадат, да се страхуват да отмъщават, докато Безумецът не им навлече още по-ужасно бедствие. О’Нийл бе заплашил да го стори в едно от писмата си, а без доказателства, никой не можеше да си позволи да приеме, че той блъфира.
	— А защо не в Ирландия? — попита Берген.
	А, да. Някой хора в Ирландия познават О’Нийл по физиономия, и дори ако се дегизира… според _психолозите_ ирландците са по-склонни към прибързани отмъщения. О’Нийл със сигурност е помислил за това. Логично бе да иска да се скрие в английско говоряща страна, където го познават малко и по-лесно ще се приспособи. А именно Англия предлага _огромно количество хаос и разединение_. Англия също беше една от ония крайни цели, където той бе забранил на онези „отвън“ да използват атомна стерилизация.
	Това беше нещо ужасно, и дори повече, ако трябваше да бъдат точни, това бе дело на ум, който разрешаваше проблемите с един удар на меча. Берген познаваше това качество, защото и той го притежаваше. Сложните проблеми трябваше да се редуцират до по-малки, дори ако това означаваше от цялото да се извади само това, с което можеш да се справиш. О’Нийл можеше и да е луд, но беше и гений — истински гений.
	— Каква доза сигурност има в това предположение? — попита Берген.
	Разбира се: профилът. Още едно от разкритията на екипа на ДИЦ. Прескът и другите бяха сигурни, че Екипът „влиза в мозъка на Безумеца“ и се учи да мисли като него.
	Берген мълчаливо се съгласи. Сигурно го правеха. Някой трябваше да го прави.
	— Ще уредя подготовката на полета до Англия — каза Берген. — От офиса ми ще се обадят на вашите хора да доуточнят подробностите.
	Постигнал целта си без дори да му се налага открито да я изрази; президентът нямаше нищо против да остави главния секретар да отиде на обяд. Имаше дори предложение скоро да се видят за една игра на голф и завършиха с по-сериозен тон.
	— Да, страшни времена настъпиха — съгласи се Берген. — Наистина страшни времена, сър.


>

E>
	Ще забележите как хората от Ълстър вече не пеят „О Господи, опора наша в отминалите времена“.
@	Джоузеф Херити
E$

	Щом остави слушалката на телефона, президентът Прескът се замисли върху разговора с Берген. Много добре. Наистина много добре изпълнено и от двете страни. Разбира се Берген щеше да се опита да изтегли това, което току-що бе заложил. По някое време щеше да му се върне услугата. Това също щеше да е едно предимство. Берген беше прекалено добър политик, за да моли за нещо, което знае, че няма да получи.
	Чарлз Търкуд, личния помощник и довереник на президента, седеше точно от другата страна на бюрото. В Овалния кабинет беше тихо. Дори и от външните офиси не долиташе шум от пишеща машина. Това бе едно от нещата, които се бяха променили — нямаше вече толкова много писане. Повечето въпроси се уреждаха чрез директни телефонни разговори, точно като този с Берген.
	Търкуд беше нисък и мрачен мъж, с късо подстригана черна коса. Черните му, раздалечени очи гледаха студено над късия нос. Имаше малка уста с дебели, безчувствени устни. Той знаеше, че е грозен, но силният му характер компенсираше. Често мислеше за себе си като за пълната противоположност на високия, посивял и достолепен президент. Адам Прескът приличаше на мил, добродушен дядо от розов сериал и имаше приятен баритонов глас.
	— Хвана се, май? — попита Търкуд, който беше разшифровал разговора по тази половина, която бе чул.
	Прескът не отговори. Наведе се над бюрото и зачете копието на едно от писмата на Безумеца. Търкуд, който можеше отлично да чете и на обратно, хвърли поглед към това, което бе погълнало вниманието на президента. А! Атомното предупреждение на О’Нийл:

	Ще се опитате да използвате атомна стерилизация в районите, които са цел на моето отмъщение. Не го правете! Ако го сторите ще се обърна срещу вас. Чумата трябва да премине през Ирландия, Британия и Либия. Искам мъжете да оцелеят и да знаят какво съм им сторил. Разрешено ви е само да им дадете гаранции, нищо повече. Изпратете поданиците на тези страни в родината им — всичките. Нека се поизпотят там. Ако пропуснете да екстрадирате дори и едно пеленаче, поради съображения за националността или месторождението му, ще усетите моя гняв.

	О’Нийл го бе казал съвсем просто, мислеше си Търкуд.
	Президентът спря да чете и се загледа през прозореца към мемориала на Вашингтон. Навикът му да не отговаря веднага на въпроси или изказвания, винаги смущаваше подчинените му. Всеобщото мнение бе, че в такива моменти президентът мисли, което често беше вярно. Но тези дълги паузи предизвикваха у свитата му въпроса _за какво ли си мисли Президентът_. В обстановка като тази дори и най-бедното въображение би могло да види нещата в доста черни краски.
	От близките му помощници само Чарли Търкуд предполагаше, че става дума за предумишлен маниеризъм, култивиран специално за тази цел.
	— Хвана се — каза Прескът най-накрая, обръщайки се към Търкуд. — Сега трябва внимателно да наблюдаваме събитията. Всичко е по идея на Обединените нации, а ние просто се присъединяваме.
	— Какво ще иска в замяна? — попита Търкуд.
	— Всичко с времето си, Чарли — отвърна Прескът.
	— Сър, генералният секретар опита ли се да повдигне въпроса кой да контролира Изолационния корпус?
	— Не каза нито дума, Берген разбира, че в дадения момент ние не можем да държим повече от един горещ картоф в ръцете си.
	— Изолационният корпус е голяма и опасна сила, сър. Бих искал да подчертая…
	— Спокойно, Чарли. Сега той има една-единствена задача: да наложа карантина на заразените райони — Ирландия, Великобритания и Северна Африка. Ако се опита да разшири правомощията си, по-нататък ще имаме достатъчно време да се справим с тях. Трябва да сплотим всички, Чарли. Обединение — това е основната ни цел сега.


>

E>
P>
	Тя бразди буйната коса на морето,
	и аз не се боя, че викингското войнство
	ще прекоси водите между нас.
@	из „Бурята Пазителка“, келтска балада от VIII век
P$
E$

	Един лек кръстосвач от Изолационния корпус настигна малката ветроходна яхта малко преди тя да влезе в залива на Кинсейл. Яхтата се движеше със стегнати платна срещу вятъра в сивотата на настъпващата вечер, когато високият борд на кръстосвача я прикри от бушуващия вятър. Военният, кораб бе построен в корабостроителниците край Клайд по поръчка на Южна Африка още в дните преди ембаргото заради апартейда и плаваше под флага на ООН. Яхтата се появи на радара му преди час и капитанът изпрати съобщение в главния щаб на адмирал Франсис Делакур — канадецът, който командваше Изолационния корпус от базата си в Исландия.
	— Предупредете го — заповядаха от щаба. — Изпратен е катер, който да го ескортира обратно.
	— Сигурно са вестникари — бе казал един от помощниците на Делакур. — Тъпи копелета.
	Кръстосвачът подходи от наветрената страна и намали ход.
	Един матрос с мегафон в ръка се появи в отвора на товарния порт в средната част на кораба. Изкривеният, металически звук на гласа му достигна до Джон, който бе застанал зад кормилото на яхтата.
	— Намирате се в забранени води! Обърнете и поемете курс на юг.
	Джон се втренчи в ръждясалия борд на кораба. Виждаше флага на Обединените нации, който плющеше под напора на силния вятър, но не чуваше звука, заглушен от разбиващите се в корпуса вълни. Останала без вятър в платната си, яхтата опасно се люшкаше от силното вълнение. Усети, че трюма под краката му се пълни с вода.
	Дълга само осем метра, яхтата му излезе шейсет хиляди долара в Брест — четиридесет хиляди за нея и двайсет за подкупи. След като внесе сто и четиридесет хиляди долара в тайна сметка в Люксембург, той реши, че останалите парични резерви са предостатъчни, за да изпълни остатъка от плана си. Но яхтата значително ги намали, а трябваше да се примири и с други затруднения. Основното от тях бе петнадесетдневното забавяне, предизвикано от повторното му разболяване. Изкара болестта в един хан в околностите на Брест, мечтаейки си за грижите на Консуела. Когато отново се изправи на крака, светът вече бе изпитал първите трусове, причинени от неговата бяла чума и цените на всичко скочиха с изненадваща бързина. По време на дългите пазарлъци за яхтата и разрешението за отплаване, французите усетиха, че той бърза и това, разбира се, удължи процедурата безкрайно. Щом ги накараше да побързат, те почваха да отлагат, а цената растеше.
	На четиридесет и деветия ден от избухването на бялата чума, той достигна петдесет градуса северна ширина и навлезе в Ирландско море. Времето и своенравният му радиопеленгатор очевидно не бяха на негова страна. Яхтата бе проектирана за плавания в крайбрежни води, а не за открития океан или Ирландско море. Радиопеленгаторът работеше по собствено усмотрение — час-два и после се повреждаше. Накрая Джон се принуди да го отвори, за да провери батериите и свързването.
	Не беше сигурен в курса, който следваше, чак до сутринта, когато забеляза в далечината откъм десния борд фара на Фастнет Рок. Зората очерта хълмовете на Ирландия, които се издигаха над утринната мъгла. Други плавателни съдове не се виждаха и той помисли, че ще може незабелязано да стъпи на брега.
	Сега този проклет кръстосвач на Изолационния корпус не искаше да го пропусне. Изпълнен с гняв, Джон чу как матроса повтори заповедта си:
	— Обърнете на юг или ще бъдем принудени да ви потопим!
	Джон вдигна малкия мегафон, който бе приготвил още щом видя военния кораб на хоризонта, включи го и го насочи нагоре към дребната фигура на матроса в широкия отвор на порта.
	— Искате да ме хвърлите обратно на тълпите? — попита той с най-добрия си ирландски акцент.
	_Това ще ги накара да се замислят_, реши той. По новините непрекъснато съобщаваха за побеснели тълпи из цяла Европа, които се нахвърлят върху всеки ирландец или британец. Либийците бяха по-малко, но и тяхната съдба не бе по-добра.
	Матросът се обърна и заговори с някой отзад. После отново насочи мегафона към Джон.
	— Удостоверете самоличността си!
	Джон с мъка вдигна мегафона си. Той още не беше напълно възстановен от неизвестната болест, която го повали. След дългия, безсънен преход от Брест, бе отслабнал и раздразнителен.
	— Аз съм Джон Гарич О’Донъл от графство Корк, глупако! Прибирам се у дома!
	— Тези води са забранени! — изръмжа матросът, очевидно отговаряйки на някой зад него.
	— А и целия останал свят, тъп англичанин такъв! — извика Джон. — Къде да отиде един ирландец, освен в Ирландия?
	Той свали мегафона си и се втренчи в черния отвор. Непрекъснатото люшкане и подскачане на яхтата измъчваше нервния му стомах. Той се опита да не мисли за това. Сега не бе време да се разболява отново. В тази среща имаше нещо абсурдно, което го караше да се чувства като лилипут. До него достигаше буботенето на корабните двигатели, които поддържаха кръстосвача откъм наветрената страна на яхтата. Вълните заобикаляха носа и кърмата на кръстосвача и се пресичаха около яхтата, което я правеше още по-нестабилна.
	Матросът отново се обърна назад и размени няколко реплики. После мегафонът отново се насочи към Джон, сякаш бе някакво механично цвете, израсло от устата на матроса.
	— Упълномощен съм да ти кажа, че ние сме от Южна Африка, малоумен ирландецо! Заповядвам ти да свалиш платната си!
	— Двигателят ми не става! Чуваш ли, второразредно англоподобно? — извика Джон и потърси опора в стената на кокпита. Погледът му остана прикован във фигурата на матроса, високо над него. Внезапен порив на вятъра изду голямото платно на яхтата и я завъртя. Джон рязко дръпна румпела към себе си и върна яхтата към подветрената страна на кръстосвача, но когато вдигна поглед към отвора, там нямаше никой.
	Джон усещаше, че те нямат голям избор. Акцентът му беше добър, а при тези условия би заблудил дори ирландец. Кой друг, ако не подгонен от чумата ирландец, би рискувал да излезе в открито море с тази черупка? Да го върнат обратно в Европа значи да го изпратят на сигурна смърт в ръцете на тълпите. В Брест го бе спасил подчертания американски акцент. Той му вършеше работа, докато имаше достатъчно долари за харчене, но към края потопа от лоши новини и нарастващо подозрение се превърна в сериозна заплаха и за него.
	Всъщност, името му беше ирландско.
	Понятието „честна игра“ никога не е било познато на французите, помисли си той, но може би все още значеше нещо за англоговорящите моряци. Все нещо е останало от традиционното другарство между моряците, особено при сегашните условия. Екипажите на големите стоманени параходи винаги са чувствали някакво романтично влечение към ветроходците. Гневните думи, които той избълва срещу тях, сигурно са били отдадени на ирландската жилка в него, както и на личната трагедия, която си мислят, че е преживял.
	За хората от Изолационния корпус неговото положение беше просто и ясно: _към ада или към Ирландия_. Те не можеха да направят нищо повече. Неписаният закон на морето щеше да присъства в мислите им, дори и подсъзнателно.
	_Достъп до всяко пристанище при буря._
	А кога е имало такава буря като чумата, която сега разтърсваше света из основи?
	Матросът отново се появи и вдигна мегафона:
	— От кое пристанище потеглихте?
	— От Джърси — излъга той, разбирайки, че е спечелил.
	— Имали ли сте някакъв допир с чумата?
	— Откъде, по дяволите, да знам?
	Джон свали мегафона си и зачака, забелязвайки как матроса наведе глава към някой зад него.
	— Останете на място! Изпращаме лодка, която ще ви изтегли на буксир до Кинсейл.
	Джон облекчено въздъхна и върна мегафона на мястото му под седалката. Чувстваше се изтощен.
	От отвора, където до преди малко стоеше матроса, се показа стрелата на кран. На нея висеше десантна моторна лодка, боядисана в същия сив цвят като неръждясалите места от корпуса на кораба. Стрелата се разпъна докрай и Джон чу ръмженето и скърцането на лебедката, докато лодката се плъзгаше надолу, увисвайки неподвижно малко над разпенените вълни. Върху нея се появиха хора и откачиха куките. Изведнъж лодката се заби във вълните и за миг изчезна от поглед. Куките висяха празни. Малката десантна лодка описа широк кръг и се отдели от кръстосвача. Джон погледна към кормчията на руля, който докара лодката на около трийсет метра пред яхтата и намали оборотите на двигателя.
	Лодката имаше ниски бордове и малка кабина в задната част. От нея излезе един лейтенант и насочи мегафона си към Джон.
	— Ще хвърлим буксирно въже — извика той. Спазвайте дистанция. Двигателят ви работи ли въобще?
	— От време на време — отвърна Джон през собствения си мегафон.
	— Когато влезем в залива, ще откачим въжето — извика лейтенанта. — Ако двигателят запали, продължете към кея за яхти в южната част на залива. Завържете яхтата за кея и я напуснете незабавно. Ще я потопим. Ако двигателят ви не проработи, ще трябва да плувате до брега.
	— Тъй вярно! — извика Джон.
	— Свалете платната си, докато ви теглим на буксир — нареди лейтенанта. — Ако паднете зад борда, няма да ви вадим. Разбрахте ли?
	— Съвсем точно.
	Един моряк се покачи на покрива на кабината, прицели се внимателно и изстреля въжето към яхтата. Краят му падна до кокпита. Джон пусна румпела, вдигна въжето и го завърза здраво за кнехта на носа на яхтата. После свали платната и се върна в кокпита. Двата съда излязоха иззад кораба и Джон усети щипещия леден бриз. Въпреки студа, той бе потен и сега затрепери от поривите на вятъра. Не бяха изминали и една миля, когато резките придърпвания на буксирното въже отново разстроиха стомаха му. Миризмата на изгорелите газове от мотора на лодката го задавяше и той се закашля. Оттук виждаше само гърба на кормчията, стиснал румпела в лявата си ръка.
	Беше се смрачило, когато двата съда приближиха Старата Глава на Кинсейл. Джон забеляза, че по брега нямаше признаци на живот. Зад тях лекият кръстосвач бе окъпан в светлина и Джон дори видя въртящата се радарна антена. Той се вмъкна в кокпита, чудейки се как ли ще го посрещнат на брега. В малката ръчна чанта носеше само паспорта с името О’Донъл, както и белгийски автоматичен пистолет, купен в Брест, малко суха храна, един кат дрехи и медицински комплект за спешна помощ.
	На север Джон забеляза светлините на други кораби, чиито силуети се открояваха на фона на тъмнеещото сиво небе. След като заобиколиха Старата Глава, в далечината се появи шестсекундния фар на Булман. На лодката включиха сигнален прожектор, който бързо замига. В отговор светна прожектора на пункта Хенгман. Лодката зави наляво и се насочи към входа на Кинсейлското пристанище. С помощта на прилива скоростта й се увеличи.
	До руините на форт Чарлз откъм десния борд, Джон забеляза сигнална светлина — един от ориентирите, които трябваше да следва. Вече беше тъмно, но сребристата светлина на луната очертаваше бреговата линия. Лодката зави към южния край на залива. Там се намираха градския пристан и митническия кей. Джон стана, като се подпираше на мачтата. Буксирното въже се отпусна и потъна във водата. Прожекторът на десантната лодка се плъзна покрай яхтата и освети брега. Изведнъж дълга верига от светлини освети целия пристан.
	От лодката се чу рязка команда:
	— Изтеглете буксирното въже преди да запалите двигателя.
	Олюлявайки се, Джон изтегли мокрото въже и го захвърли на палубата. Измокрен и вкочанен от студ, той изпълзя обратно в кокпита и вдигна капака на двигателя, осветен от мъждива шестволтова крушка. Усещаше как приливът го тласка към брега. Предишният собственик на яхтата му бе демонстрирал работата на двигателя само веднъж. Джон отвори кранчето за гориво, нагласи дроселната клапа и дръпна въженцето за запалване.
	Нищо.
	Отново дръпна въженцето. Двигателят се закашля, прекъсна няколко пъти и заработи. Кокпитът се изпълни с изгорели газове.
	Мегафонът отново загърмя:
	— Швартовайте яхтата на плаващата платформа до пристана. Бързо!
	Джон отпусна съединителя и слабия двигател бавно започна да обръща носа на яхтата към пристана. Сега скоростта бе дори по-малка, но пристанът бе съвсем близо. На пристана и на платформата под него, Джон забеляза група въоръжени мъже. Със стържещ звук яхтата се долепи до платформата.
	— Остави двигателя на празен ход — заповяда един от мъжете.
	— Разбрано.
	Джон взе сака си от кабината и скочи на платформата. Един от мъжете го сграбчи за ръката, за да не падне, но Джон усети, че този жест съвсем не е приятелски.
	Със заучено движение мъжете на платформата завързаха въже за кърмата на яхтата и дърпайки го насочиха носа й към изхода на залива. Един от тях скочи на борда, завъртя румпела и освободи съединителя. Водата зад кърмата на яхтата закипя, обливайки ниската платформа. Мъжът скочи обратно, а друг извади брадва и отсече въжето. Яхтата бавно потегли към чакащата военна лодка.
	Внезапно от десантната лодка изригна огнена дъга. Носът на яхтата се заби във вълните, а кърмата се извиси нагоре. Лампите на пристана осветиха въртящия се винт на яхтата. Изведнъж ревът на двигателя секна и яхтата се плъзна надолу в черната вода.
	С насочен към водата прожектор, военната лодка описа няколко кръга над мястото, където яхтата потъна. После обърна кърмата си към пристана. За последен път мегафонът прогърмя:
	— Водим ви един от вашите. Прибирал се вкъщи. Ще се видим другата седмица, момчета.
	— Един от нашите, значи?
	Гласът беше писклив тенор, но нещо в него накара Джон да потръпне.
	Той се обърна към пристана, за да погледне притежателя на този глас, но вместо това видя автомат, насочен към гърдите му. Оръжието бе в ръцете на висок мъж с мършава фигура, груби конопени панталони, изтъркано зелено яке и широкопола шапка. Периферията на шапката бе вдигната от лявата страна по австралийски маниер. Той стоеше на стълбите, които водеха към пристана. Светлината на лампите отзад и самата шапка скриваха чертите на лицето му.
	— Казвам се Джон Гарич О’Донъл — каза Джон без да се опитва да имитира ирландски акцент в такава компания.
	— Говори като янки, а Кевин? — каза мъжът зад Джон. — Дори да е О’Донъл, по-добре да нахрани рибите.
	— Тук аз решавам, Мюърис — каза високият мъж без да сваля поглед от Джон. — Какво ви води в добрата стара Ирландия, Джон Гарич О’Донъл?
	— Притежавам някои умения, които са нужни в сегашния момент — отвърна Джон, усещайки опасността, която витаеше около него.
	— Значи се връщаш в страната на дедите си — каза мъжът с австралийската шапка. — От кое място в страната на янките идваш?
	— От Бостън — излъга Джон.
	Шапката кимна.
	— Тъй ли? По радиото казват, че в Бостън чумата е в разгара си. Как напусна града?
	— Бях в Европа — отвърна Джон. — Няма връщане в Бостън. Градът е изгорен.
	— Така казват — съгласи се високият мъж. — Семейството ти в Бостън ли е?
	Джон сви рамене.
	— Тогава в Ирландия?
	— Не знам — каза Джон.
	— Значи Ирландия е единственото място, където можеш да отидеш?
	— Сигурно сте чули за тълпите във Франция и Испания.
	— Към ада или към Ирландия. Това ли си мислеше?
	Джон с усилие преглътна. В гърлото му сякаш бе заседнала буца. Този човек с шапката — Кевин… Гласът му режеше като нож. Живот или смърт — това зависеше от моментния му каприз.
	— Точно сега Ирландия се нуждае от моя талант — повтори Джон.
	— И какъв ли е той? — поинтересува се мъжът с непроменен тон. Дулото на автомата продължаваше да сочи към гърдите на Джон.
	— Аз съм молекулярен биолог — каза Джон и се взря в неясното лице под периферията на шапката, мъчейки се да открие някаква следа от реакция.
	Нищо.
	— Значи ти си молекулярен биолог? — попита някой зад Джон.
	— Трябва да открием лекарство срещу тази чума и за това са нужни хора с моята специалност — отвърна Джон.
	— Чу ли това, Кевин — попита мъжът зад Джон. — Той е дошъл да ни излекува от чумата! Не е ли прекрасно!
	Мъжете на платформата зад Джон се засмяха, но този смях едва ли можеше да се нарече весел.
	Внезапно някой блъсна Джон към насочения автомат и болезнено му изви ръцете назад.
	— Вижте какво има в чантата — заповяда мъжът с шапката. Чантата моментално бе изтръгната от Джон.
	— Но кои сте вие? — попита Джон.
	— Фин Садъл — отвърна мъжът с шапката. — Наричат ни „Бреговаците“.
	— Виж това, Кевин!
	Един от мъжете отиде до него и му подаде кутията с парите и белгийския автоматичен пистолет.
	Мъжът с шапката отвори кутията и разгледа съдържанието й, като с едната ръка продължаваше здраво да държи автомата.
	— Толкова много пари — каза той. Ти си _бил_ богат човек, Джон Гарич О’Донъл. Какво щеше да правиш с това богатство?
	— Щях да помогна на Ирландия — излъга Джон. Устата му бе пресъхнала. Той усещаше, че омразата, която витаеше във въздуха около него, можеше всеки момент да се трансформира в брутално насилие.
	— А пистолетчето? — запита мъжът с шапката. — С него какво щеше да правиш?
	— Ако тълпата ме беше нападна, щях да ги накарам да си платят — каза Джон.
	Мъжът с шапката пъхна кутията във външния джоб на якето си.
	— Има ли някакви документи?
	Няколко чифта ръце се плъзнаха по джобовете на Джон. Усети как му измъкват джобното ножче и ръчния часовник. Портфейлът и фалшивият паспорт бяха предадени на мъжа с шапката. Без да изпуска автомата от ръката си, той прибра парите в джоба си и изхвърли празния портфейл във водата.
	После разгледа фалшивия паспорт. Секунди по-късно и той последва портфейла.
	— Съвсем правилно. О’Донъл — потвърди той и се наведе към Джон, скривайки блестящите лампи зад себе си. Сега Джон можеше да разгледа чертите на лицето му. То бе тясно и издължено, с остра брадичка и хлътнали очи. Безумната ярост, обхванала Джон, го подтикваше да се хвърли срещу пазачите си. Мъжът с шапката изглежда разбра това и в очите му се появи блясъка на лудостта. Ярост срещу ярост, лудост срещу лудост. Тази искра прескочи между двамата толкова бързо, че Джон се почуди дали наистина я е имало. Нещо бе разтърсило цялото му същество. Сякаш в тъмно огледало, той бе зърнал за миг в мъжа пред себе си другата свря половина.
	И двамата се отдръпнаха назад.
	Джон отново стоеше заслепен от светлината на лампите, а лицето на мъжа с шапката пак се бе превърнало в неясна сянка.
	— Склонен съм в този случаи да наруша правилото, момчета — каза мъжът с шапката.
	— Само защото се казва О’Донъл, като теб — измърмори някой зад Джон.
	— Може би имаш по-добра идея, Мюърис?
	Дулото на автомата се отклони от Джон и се насочи някъде край него.
	В този момент Джон осъзна, че мъжът с австралийската шапка наистина може да застреля своя спътник, че той е управляван от жаждата да убива и че сигурно вече е застрелял някого, за да поддържа авторитета си.
	_Какво беше това, което двамата видяха един в друг?_
	— Стига, Кевин — уплашено каза Мюърис.
	— Да не се казвам Кевин О’Донъл, ако не застрелям на място следващия, който оспори властта ми.
	— Разбира се, Кевин — каза Мюърис и въздъхна успокоено.
	— Този да бъде съблечен и закаран с камиона на обичайното място — заповяда О’Донъл. — Може да оживее, а може би не. Това е моето решение. Някой иска ли да го оспори?
	Мъжете около тях не издадоха нито звук.
	Кевин О’Донъл отново се обърна към Джон.
	— Брегът принадлежи на Фин Садъл, Не се връщай към брега или ще бъдеш застрелян без предупреждение. Сега си в Ирландия и ще си останеш тук, жив или мъртъв.


>

E>
	Направо забележително е, че именно швейцарците успяха да се отърват от чумата на О’Нийл, като се има предвид, че той я разпространява чрез заразени пари. По този начин швейцарците ни демонстрираха истинската си същност — тази на костенурката. Още при първия сигнал за опасност те прибраха всички уязвими части на тялото си и подложиха на удара единствено твърдата си коруба. Обзалагам се, че те са изгорили съществуващите огнища на зараза в страната си. Това е нещо, което си струва да се запомни. Ако хората вярват, че швейцарците са останали незасегнати и започнат да им завиждат, това само ще ни бъде от полза.
@	Президент Адам Прескът
E$

	Инъс Лъдлоу, председател на Тактическия съвет внимателно постави тънката папка върху бюрото на президента Прескът и отстъпи крачка назад. Вдигна поглед от президента и го насочи към прозореца зад гърба му, където се виждаха група градинари, заети с ваденето на изсъхнали цветя от лехите и поставянето им в дървени щайгички, с които щяха да бъдат транспортирани до градините на Белия Дом в Бетесда. Това бе обичайното занимание на хората напоследък, този отчаян, трескав опит да разкрасяват и поддържат заобикалящата ги природа жива пред лицето на смъртта.
	Президентът се втренчи с неприязън в тънката, светложълта папка с надпис „Комитет по отбраната“. Вдигна поглед към пълното, румено лице на Лъдлоу със студените сини очи и оредяваща руса коса.
	— Руснаците съгласни ли са? — попита Прескът.
	— Да, сър — чу се тихият, почти мазен глас на Лъдлоу, които Прескът не харесваше. — Руснаците поне са прагматици, ако не друго. Информацията от спътниците потвърждава, че вече са загубили Кострома и…
	— Кострома? — учуди се президентът, въпреки че по-рано му бяха докладвали за подобна „възможност“. — Това не е ли дяволски близо до Москва?
	— Да, сър. Изгубили са и цял коридор от Магнитогорск до Тюмен. А, вероятно и Свердловск.
	— Има ли следи от пожари?
	— Все още димят.
	— Проклетите медии продължават да го наричат „Паническият огън“ — рече Прескът.
	— Подходящо, но доста тъжно — отвърна Лъдлоу.
	Президентът погледна все още неотворената папка пред себе си, после отново вдигна очи към председателя на Тактическия съвет.
	— Ти имаше роднини в Бостън, нали?
	— Брат, сър… с жена му и трите им деца. — Гласът на Лъдлоу бе загубил мазните си нотки и звучеше напрегнато.
	— Нямахме друг избор. Сторихме това, което и швейцарците… — Прескът се вгледа в папката. — … и руснаците направиха.
	— Зная.
	Президентът завъртя креслото си и се вгледа в отдалечаващите се градинари. Кимна към тях:
	— Обикновено ги чувам как работят. Днес бяха много тихи.
	— Всички се чувстваме виновни, сър.
	— Джим ми каза, че телевизията — все още показва пожарите само от разстояние — каза Прескът.
	— Това, може би, е грешка, сър. По този начин се оставя свобода на въображението да рисува какви ли не картини за това, което стана в Бостън и другите градове.
	— Нищо не може да бъде по-зловещо от реалността, Инъс — продума президентът все още обърнат към прозореца. — Нищо. — Завъртя обратно креслото си към бюрото. — Обеззаразихме и заменихме парите до такава степен, че вече можем да вдигнем карантината от банките.
	— Можем ли да бъдем сигурни, че той е заразил само банкноти, сър?
	— Поне за момента. Действал е със сатанинска хитрост. Изпратил е заразените пари на различни благотворителни фондации, комитети, организации, на частни лица и магазини. „Хародс“ в Лондон потвърдиха, че са получили от него поне осемдесет парични превода като „благотворителни пратки“ за Ирландия. И заразените пари съвсем скоро отново са били пуснати в обръщение.
	— Ще има голяма вълна от несъгласие да се използват книжните пари, сър.
	— Зная това. Намислил съм да изляза с обръщение по радиото по въпроса. Нямаме достатъчно монети, за да осъществяваме необходимата търговия.
	— Всички очакват следващият ход на О’Нийл, сър.
	— Така е. И това напрежение ще се поддържа докато той е на свобода. Притесненията ти са напълно основателни, Инъс. Знаем само _един_ от начините, по които го е направил. Експертният ни екип е съставил списък с поне двеста други начина, по които може да се разпространява заразата.
	Лъдлоу безмълвно облиза устни.
	— Двеста?
	— Заразени птици например — отвърна Прескът. — Птиците не се спират на граничните пунктове за обеззаразяване. Или пък метеорологичните балони, или лекарствата на частните фармацевтични компании… Тоя О’Нийл е бил и фармацевт, на всичкото отгоре!
	Президентът отвори папката на бюрото си и се зачете в първата страница. Леко повдигна брадичка и промърмори:
	— Тази планета е толкова крехко убежище за човешкия живот. Всичките ни яйца са в една кошница.
	— Сър?
	Президентът изопна рамене и втренчи тежкия си поглед в председателя на ТС.
	— Инъс, искам дяволски добре да разясниш на всички, че това е абсолютно съвместна операция. Искам китайски, японски, френски, руски и германски работни екипи да присъстват на всеки от нашите самолети, както и абсолютно същия брой наши хора на техните. Когато бомбите започнат да падат върху Рим, на всички ни ще стане горещо под краката!
	— Цялата отговорност ще бъде поделена поравно между всички, сър. Никой не оспорва това. Пьотър беше направо истеричен. Непрекъснато повтаряше: „Губим време! Тази проклетия се разпространява докато си говорим! Дайте да не губим време!“
	— Имаше ли възражения?
	— Французите искаха да ги изключим от спогодбата. Католицизмът при тях все още е доста силен фактор. По същата причина дори не смеем и да направим опит да се свържем с испанците.
	— Информирахте ли Папата?
	— Да, сър. Радио Ватикана излъчва специална литургия за всеобщо опрощаване на греховете, която се ръководи лично от Папата. Молят слушателите да останат пред радиоапаратите си в очакване на извънредно важно съобщение.
	Имаме ли достатъчно доброволци за прочистването?
	— Да, сър. После всички те ще бъдат изолирани на остров Кипър. Там вече няма останали живи жени.
	— Огънят е единственото средство, това е сигурно — промърмори Прескът. — Огнепръскачките… — Тръпка разтърси цялото му тяло. — От Комитета на Началник Щабовете казват, че ефектът от атомните бомби на определени места може да бъде _доста съмнителен_. Особено от руските атомни бомби — каза той и рязко стовари юмрука си върху бюрото. — Боже мой! Проклинам деня, в който се кандидатирах за този пост!
	— Все някой трябва да взема решенията, сър. Всички се съгласиха с това.
	В отговор на изтърканата фраза, Прескът само скръцна със зъби.
	— Какво казва Индия?
	— Все още нито дума от тях, сър. Но ние вече им изпратихме общата декларация. Ако не отговорят до деветнайсет часа, ще знаят какво да очакват.
	— Вече няма такова нещо като изключителен суверенитет, Инъс. Ако имат огнища на зараза и не ги докладват навреме, ще прочистим целият им шибан полуостров!
	— След Рим, сър, сигурен съм, че ще разберат.
	— Толкова по-добре за тях, ако го сторят! Никакви добри новини ли няма?
	— Шри Ланка е чиста, сър. Голям брой от Полинезийските острови също са се отървали. Дойде потвърждение и за Хавай от Хавайския архипелаг. Също и Аляска. При тях само Анкъридж е бил заразен, но обеззаразяването му вече е напълно завършено.
	— Обеззаразяване — промърмори Прескът. — Всяко безчинство си има свой собствен евфемизъм, Инъс.
	— Така е, сър.
	Прескът затвори папката върху бюрото си.
	Лъдлоу кимна към нея.
	— Сър, има нещо, което трябва да знаете преди да приемете Оперативния Щаб. Китайците заплашват, че ще ударят Индия сами. Очевидно е имало размяна на дипломатически ноти… с не твърде приятелски тон.
	— Руснаците знаят ли за това?
	— Именно те ни информираха. Препоръчаха да стоим настрана, но казаха, че напълно биха ни разбрали, ако се намесим.
	— Напълно биха ни разбрали? Какво, по дяволите, трябва да означава това?
	— Биха искали ние да си изцапаме ръцете, сър.
	— А как, по дяволите, бихме могли да се намесим?
	— Може би, една делегация от дипломати…
	— Делегация ли? Пълни глупости!
	— Мислех, че трябва да знаете, сър.
	Прескът въздъхна.
	— Да, разбира се. Постъпи правилно.
	— Има още нещо, сър.
	— Не може ли да почака?
	— Страхувам се, че не, сър. Саудитска Арабия е затворила границите си.
	— Петролът?
	— Нефтопроводът е отворен, но поклонниците от Мека…
	— О, Боже!
	— Почти е сигурно, че са заразени, сър. Сред тях има големи групи от Северна Африка и…
	— Мислех, че наложихме карантина…
	— Да, но не навреме, сър. Закъсняхме. Саудитците искат помощ.
	— Какво правят израелците?
	— Границите им са затворени и строго охранявани. Казват, че и сами се оправят добре.
	— Вярваш ли им?
	— Не.
	— Те знаят ли за проблема със Саудитска Арабия?
	— Предполагаме, че знаят.
	— Дайте на Саудитците всичко, от което се нуждаят.
	— Сър, не е толкова просто…
	— Знам цялата сложност на положението! Но може и да изтървем Япония, ако им спрат петролните доставки, а и нашите собствени запаси… — Отново поклати глава.
	— Има още нещо, сър.
	— Не ти ли стига толкова?
	— Сър, смятам, че трябва да знаете и това. Кардиналите са провели нещо като съвещание по телефона. Гласували са и са избрали кардинал Джеймс МакИнтайър за нов папа, когато… искам да кажа, когато Рим…
	— МакИнтайър? Тоя задник! Само това ми липсваше!
	— Той е бил компромисната кандидатура, сър. Моите информатори…
	— Знаеш ли как наричат МакИнтайър във Филаделфия? Кръстителят!
	— Чух за това, сър.
	— Той е жива напаст! Църквата няма да го понесе. — Прескът въздъхна. — Хайде, махай се, Инъс. Тръгвай и кажи на Сам да изчака две минути преди да пусне главнокомандващите от Обединения Щаб.
	— Сър, все някой трябва да ви съобщава лошите вести.
	— За днес вече ми съобщи достатъчно такива, Инъс. Изчезвай! И не забравяй за двете минути.
	— Да, сър.
	Докато председателят на ТС излизаше от стаята, Прескът отново отвори папката и се зачете.
	— Толкова крехко убежище — промърмори.


>

E>
	Макар да връщаш синовете на Морна и да водиш Седемте Армии на Фиана, не можеш разтуши таз скръб.
@	Отец Майкъл Фланъри
E$

	Излитането на Екипа от ДИЦ трябваше да стане в 10:00 сутринта, Денвърско време, но полета се отложи с половин час, защото цистерните с гориво за огнепръскачките трябваше да се преместят, поради неочакваната промяна на вятъра. Бекет и тримата му колеги се размотаваха в района на летището, докато завърши преместването. Цялата територия вонеше на керосин.
	Един полковник от Военно Въздушните Сили бе инструктирал подробно Бекет по телефона и по радиото за спецификата на предстоящия полет. „Очаквайте промени и изненади от всякакъв род“, бе го предупредил той.
	Полковникът постоянно се бе обръщал към Бекет с „майор“. Дочул един от разговорите, Лепиков бе попитал:
	— Я ми кажи, Бил, как така във вашите ВВС един доктор може да бъде същевременно и пилот?
	— Просто исках да имам и втора професия, в случай че някога скалпелът случайно ми се изплъзне от пръстите при операция — бе отговорил Бекет.
	Без да се усмихне на това, Лепиков бе отвърнал:
	— Мисля, че не си точно това, за което се представяш.
	— Нима не е така с всички ни?
	Самолетът бе модифициран „Лиър“ с допълнителни резервоари за гориво. Пилотската кабина бе доста тясна, покрита с армирано стъкло и сякаш сбутана на носа от притискащите я отзад цистерни, в които горивото се плискаше при движението на самолета.
	Изборът на „Лиър“-а се дължеше на опита, който Бекет имаше с такъв тип самолети — двайсет и един летателни часа. Пилотският му клас бе валиден и за още три типа изтребители, между които и стария „фантом“, на когото той просто се възхищаваше по начина, по който един тийнейджър би се възхитил от чисто нов, модерен автомобил. Бекет бе летял веднъж и на „Мираж“ на Египетските ВВС, така че с нетърпение очакваше зрелищна демонстрация на професионално умение от страна на френския ескорт, който щеше да се състои от новички „Мираж-III“, взети направо от дълбокия резерв.
	Допълнителният половин час даде на Бекет възможност да направи щателна проверка на пилотската кабина. Извърши я методично и с вещина, добре позната на всяка една от асистиращите му в операционната болнични сестри.
	Картите за полета в ред.
	Уредите в изправност.
	Метеорологичният бюлетин постоянен.
	Забеляза, че основната височина на полета е зададена като 35 500 фута и промърмори неодобрително. Беше поискал таван от петдесет хиляди.
	Маршрутът на полета бе предвиден така, че да ги пренесе над колкото се може по-малко населени райони. Минаваше покрай Кливланд, южно от Бъфалоу и после право над Бостън. Трябваше да прелетят южно от Гренландия и Исландия и оттам да се спуснат към Великобритания. Ескортът на Изолационния корпус щеше да ги поеме още от Исландия.
	Бекет бе предупреден, че инструкциите на ескорта са да свали „Лиър“-а, ако се отклони от широкия пет мили въздушен коридор.
	Горивото им бе изчислено за тринадесет часов полет, което значеше, че трябва да кацнат в Манчестър, Англия в 6:30 сутринта, местно време. Ракетите на Изолационния корпус бяха програмирани да ударят „Лиър“-а точно шест минути, след като Бекет го паркира в края на пистата в Манчестър. Инструкциите на Бекет бяха да изхвърли останалото му излишно гориво, преди кацането, като използва специален бутон, който автоматично изпраща утвърдителен сигнал до Изолационния корпус.
	— В противен случай ще бъдете обстреляни още докато наземния персонал е в, и около самолета — бе го предупредил полковника.
	Не можеха да поемат дори и минималния риск някой да отвлече „Лиър“-а и да се опита да напусне Англия.
	Бенет вече привършваше проверката на пилотската кабина, когато Юп се вмъкна вътре и се намести на седалката на втория пилот.
	— Нали не възразяваш, Бил?
	— Само не пипай нищо.
	Бекет отново огледа уредите. Очите му със задоволство се спряха на последния модел сателитно свързан навигационен екран върху арматурното табло. Имаше бележка от техниците, които го бяха инсталирали с точно описание на възможните критични отклонения. Не бе им стигнало времето за пълна фина настройка.
	Когато облеченият в скафандър шофьор на последната цистерна се придвижи до определеното място, Бекет започна съвсем машинално да подготвя самолета за излитане, докато наум си повтаряше данните на полета: четири часа и петдесет и седем минути от Колорадо Спрингс до Бостън; тринайсет часа и трийсет и три минути до Манчестър — двадесет и девет минути закъснение от разписанието. Насрещен вятър над Атлантика. Щяха да са над Бостън около 5:30 следобед. А бе то и пилотите трябваше да бъдат двама! Погледна замислено към седящия до него Юп и реши да не му доверява рутинната задача по излитането. Юп очевидно бе доста нервен.
	Бекет отново се обърна към командното табло пред себе си и си напомни, че „Лиър“-а си има собствен нрав, с който трябва да се съобразява. Това бе доста капризен самолет, податлив и на най-леките, причинени по невнимание на пилота странични отклонения. Трябваше да бъде непрекъснато нащрек при излитането и кацането, ако искаше да избегне страничното клатене, което можеше да ги размаже на земята. Трябваше да го управлява на инструменти.
	Слушалките му изпращяха.
	— Кула до писта трийсет и пет, мистър Бекет. Цялото ви тегло възлиза на 12 439 фунта.
	Бекет си отбеляза това и отговори:
	— Довиждане, кула Петерсън.
	— Лек полет, майоре.
	Бекет позна гласа на полковника, който го бе инструктирал. Странно, но мъжът така и не му бе казал името си. Доста шантави неща ставаха напоследък.
	— Задействайте специалния си предавател — заповяда полковника.
	Бекет натисна един червен бутон на таблото.
	— Какво е пък това? — попита Юп.
	— Звънчето ни на прокажени. — Бекет хвърли поглед вляво, после вдясно. — А сега млъкни, докато вдигна самолета горе.
	Докато „Лиър“-ът набираше скорост по пистата, Бекет видя огнепръскачките вече да бързат към паркинга. Първо щяха да ударят колата им, спряна до товарната рампа, после всичко наоколо щеше да се окъпе в пламъци. В огъня има някаква пречистваща безвъзвратност, помисли си Бекет. Изпепелените неща не можеха да се възпроизведат.
	Четирите самолета „Мираж-III“ от ескорта се лепнаха за него още преди да стигне до кръстовището Търман извън Денвър. Той махна с ръка за поздрав на пилотите и те му пожелаха успех с вдигнат палец преди да изостанат назад. Един се залепи точно зад опашката му. Бекет замислено кимна с глава. Бе видял ракетите, прикрепени под крилата на изтребителите. Тези ракети бяха един много съществен фактор при този полет. Те изискваха от Бил Бекет навигацията му да бъде на висота.
	Радиото прекъсна мислите му с поредния метеорологичен бюлетин. Скоростта на насрещния вятър над Атлантика бе спаднала леко, но още бе рано да се радват.
	Бекет изслуша бюлетина, почука по интеркома и каза:
	— Оставете предпазните си колани закопчани, освен когато ви се приходи в кенефа. Никой да не се мотка излишно наоколо. Времето над океана е доста несигурно и ще трябва през целия път да къткам тая птичка. Ще ни е необходима и последната капчица гориво, с която разполагаме.
	На височина трийсет и пет хиляди фута той изравни самолета, съобщи координатите си и се обърна към Юп:
	— Може да нямаме и чаена лъжичка гориво, когато пристигнем там.
	— Аз ти имам пълно доверие, Бил. Я, ми кажи, какво е това звънче на прокажени?
	— Излъчваме постоянен, специален, опознавателен сигнал. Ако той спре — Бууум! — Хвърли поглед към заелия позиция от дясната им страна „Мираж“. — Тия приятелчета отвън изобщо не се шегуват.
	— Виждам ракетите. Май наистина ще ги използват.
	— Можеш да си абсолютно сигурен, че ще го направят.
	— Нали не възразяваш да остана тук в кабината с теб?
	— Винаги се радвам на компания, когато не съм зает. Просто си дръж краката настрана от педалите и не пипай кормилото.
	— Слушам и изпълнявам, Мон Капитен.
	— Много добре — ухили се Бекет и за първи път, откакто се бе качил на самолета, се отпусна. — Просто си представяй, че си в Чуждестранния Легион и си спомни как един „капитен“ наказва неподчинението.
	— Оставят те разпънат на пясъка под палещото слънце да чакаш Берберите — рече Юп. — Лешоядите дебнат отстрани. Да, гледал съм го този филм.
	Бекет почука по микрофона за сверка на позицията с наземните станции.
	— Като се замисли човек, това кратко пътуване ни излиза доста скъпичко. Тоя самолет с всичките тия подобрения и модификации, бих му дал не по-малко от четири милиона. Само едно пътуване и… бум! Това трябва да е най-скъпият трансатлантически полет в историята.
	— Да, но е първокласен — рече Юп. — Освен, ако не пътуваш отзад. Чува се как керосина се плиска в ония резервоари.
	— Това притеснява ли те?
	— Не обичам огъня.
	— Ти няма и да го усетиш. Някой веднъж каза, че самолетът е един от нелошите начини да свършиш. Може и да те убие, но няма да се мъчиш.
	Юп потръпна.
	— Веднъж пилотирах самолета на един приятел близо до Лион. Усещането никак не ми хареса.
	— На някои им харесва, на други не. За какво бръщолевихте отзад с Франсоа и Сергей преди да излетим?
	— Ти имаш ли деца, Бил? — попита вместо отговор Юп.
	— Ъ? Да. С Мардж имаме две дъщери. — Кръстоса пръстите си. — Те все още са здрави, благодаря на Бога. Какво общо има това с…
	— Аз имам две момчета. Те са със семейството ми близо до Бержерак, в Дордон.
	— Темата ли променяш, Джо?
	— Не, напротив. Харесвам околностите на Бержерак.
	— Родният град на Сирано — рече Бекет, решил да следва този странен обрат на разговора. — И как тъй носът ти не е голям?
	— Не са ме карали да събирам трюфели като малък.
	Бекет избухна в смях и почувства как напрежението го напуска. Това ли бе целта на Юп? Да разведри атмосферата?
	— Ние сме добър екип, Бил — каза Юп.
	— Един дяволски добър екип, да! Даже и със стария Сергей там отзад.
	— Ах, бедния Сергей. Той е успял да убеди себе си, че двамата с Ариана биха изпитали голямата страст. Смъртта е осуетила най-великата любовна история на века.
	— За това ли си говорихте?
	— И това споменахме. Много странна група сме се събрали. Подхождаме си по извънредно забележителен начин — сякаш съдбата ни е предопределила да се съберем, за да вършим точно тази работа.
	— Ще се справим без грешка, Джо.
	— Съгласен съм с теб. Двата трагични смъртни случая ни мотивираха по много мощен начин. А, и резултатите от аутопсията… все не ми излиза от ума. Щом черният дроб…
	— Разкажи ми за Дордон? — прекъсна го Бекет.
	Юп го погледна. Спомни си онзи другия Бекет, изправен под ярките лъчи на прожекторите в операционната зала, спомни си сръчните и уверени движения на скалпела му. Да, точно този Бекет тук, в самолета бе човекът проклинал Франсоа.
	— Всяка есен в Дордон — рече Юп — събирахме гъби червенушки, _boletus edulis_. — Докосна с върховете на пръстите си устните си и примлясна от удоволствие. — Когато се справим с тази чума, Бил, трябва да доведеш семейството си. Ще си направим истинско угощение гъби червенушки и горски ягоди — малките _fraise des bois_.
	— Дадено.
	Бекет замълча, за да направи лека корекция в курса. Земята под него се стелеше като пъстра черга. Правоъгълните очертания на фермите се мярваха през пролуките на накъсаните облаци. Плавният полет на „Лиър“ а поддържаше стабилния курс.
	— Ние в Дордон сме много старомодни — рече Юп. — В останалата част на Франция гледат на нас както вие гледате на вашите селяци от Юга. Женитбата ми с Ивон бе предварително уговорена. Двамата се познавахме още от деца, разбира се.
	— И не си кръшкал преди това, а?
	— Въпреки всички легенди, които се носят за нас, ние французите никога не говорим за любовните си похождения. Устните ми са запечатани.
	— Значи, предварително уреден брак? А пък аз си мислех, че тая практика е отмряла с времето на тенекиените гащи и железните яки.
	Юп изглеждаше озадачен.
	— Тенекиените гащи и… Ааа, имаш предвид рицарите и броните им. — Присви рамене. — Колко големи са дъщерите ти, Бил?
	— На осем и на единайсет. Защо? Искаш да ги сгодиш отсега ли?
	— Моите синове са на четиринайсет и дванайсет. Нелоша възрастова разлика.
	Бекет се втренчи в него.
	— А бе ти сериозно ли говориш?
	— Бил, замислял ли си се в какъв свят ще се озовем, когато победим чумата?
	— Не много, защо?
	— Не е добре това, че нашият екип трябва да се свързва с другите изследователи единствено чрез политическите лидери на нашите нации.
	— Всички те гледат само как да извлекат някаква изгода.
	— Точно това каза и Сергей. Но нещата се променят. Говоря напълно сериозно за нашите деца, Бил. Защо интелигентните да не оженят децата си за децата на интелигентни?
	— Знаеш, че нещата не стоят точно така, Джо. Новото поколение невинаги…
	— Знам законите на генетиката, Бил. Отклонения от центъра. Нашите внуци няма да са толкова умни колкото родителите си… може би.
	— Какво си си наумил, Джо?
	— Децата ни ще наследят един съвършено различен свят. Новият модел вече се проявява. Малки държавици със силно охранявани граници. Навсякъде е пълно с Швейцарии. И всички са силно подозрителни към чужденците.
	— И има защо, за Бога!
	— Така е, но какви ще са последствията от изчезването на големите държави?
	— Ти наистина ли мислиш, че те ще се разпаднат?
	— Това е очевидно. Каква е ползата от една огромна държава, след като един-единствен индивид може да я унищожи? Държавите трябва да станат толкова малки, че хората в тях да се познават всичките.
	— Мили Боже! — пое дълбоко дъх Бекет.
	— Можем да постигнем единна световна валута — рече Юп. — Може би някакъв вид електронна валута. Вероятно ще се запази някаква форма на търговия. Но кой ще посмее да нападне съседите си, когато само един-единствен оцелял може да изтреби нашествениците?
	— Да, но ако можем да се справим с…
	— Вариациите в проявлението на чумата са безбройни, Бил. Това поне вече е неоспоримо.
	— И все пак армиите ще останат — каза Бил с нотка на цинизъм в гласа.
	— Кой би рискувал да поддържа военна сила, когато самото притежание на такава вече е предпоставка за бедствие, което ще държи населението му в постоянна заплаха?
	— Какво искаш да кажеш?
	— Твоята войска не ще може да упражнява военните си умения над съседните държавици. Старите конвенционални оръжия са вече история.
	Бекет отмести очи от командното табло на „Лиър“-а и се втренчи в Юп.
	— Исусе Христе! — промълви.
	— Ние отворихме кутията на Пандора — рече Юп. — Страхувам се, че тази чума е само началото. Само си помисли, Бил, всички тези различни проявления на чумния вирус…
	— И това го причини един-единствен човек — кимна Бекет. — Сам-самичък.
	Хвърли поглед към „Мираж“-а от лявата им страна, после отново се обърна към Юп.
	— Може би, една полицейска държава…
	— Сергей не смята така. Той много е мислил по въпроса. Дори подозира, че господарите му планират да убият някои учени веднага щом…
	— Ами ако пропуснат точно този, когото трябва?
	— Даа. Ами ако избухне още една чумна епидемия. Ако вирусът мутира и те нямат никакви средства да се противопоставят на новата заплаха? Или пък, ако се запитат, какво ли правят съседите им с _техните си_ учени? О, не! Този тигър има много дълга опашка.
	Бекет включи самолета на автопилот и съобщи това на ескорта. Облегна се назад и сключи длани зад главата си.
	— Самолетът се управлява сам? — попита Юп с нотка на страх в гласа.
	— Да, сам се управлява.
	— В английския език има тази доста ценна възвратна форма — каза Юп. — По-добре изразявам мисълта си на английски. Ние сами си създадохме този Безумец. Сами си причинихме това. Едновременно сме и извършител и потърпевш. И субект и обект на действието.
	— Май доста си мислил по въпроса — рече Бекет.
	— Мисля, че знам какъв свят ще наследят децата ни.
	— Аз просто се надявам, че те изобщо ще наследят някакъв свят.
	— Да, това е първа точка от дневния ред.
	Бекет погледна странично към Юп.
	— Ти наистина сериозно мислиш да ожениш синовете си за дъщерите ми.
	— Напълно сериозно. Ще се сблъскаме с необходимостта да уреждаме бракове през новите граници. Многоженството не е измислено вчера, Бил.
	— Даа, ще трябва да разнообразяваме генетичните модели.
	— Или да претърпим генетичните отклонения.
	Бекет свали ръцете си и провери уредите. Направи лека корекция на курса.
	— Нуждаем се не само от лекарство против чумата, а също така и от медицински похват, чрез който да се справим със същината на проблема.
	— Медицински ли? — попита Юп. — Само медицински?
	— Разбирам какво искаш да кажеш, Джо. Обществената медицина винаги се е сблъсквала с пречки от политически характер, но този път…
	— Ние смятаме, че трябва да се изградят стратегически разположени центрове из целия свят, стабилна система за комуникация, компютризирана система за обмяна на информация, без оглед на държавните граници, аудио и видео, никаква цензура. Учените трябва да обединят усилията си, независимо от тяхната национална принадлежност.
	— Ти бълнуваш, Джо.
	— Може би.
	— Семействата ни са зависими от доброто ни поведение, по дяволите!
	— И целият останал свят е зависим от собственото си добро поведение.
	— Какво ще стане, ако някой изследователски център в Русия разреши проблема преди нас самите?
	— Това няма да има голямо значение, докато повечето от нас знаят решението.
	— Исусе! Ти ми говориш за конспирация на учените!
	— Точно така. И всеки изследовател, който гледа трезво на нещата, ще стигне до същия извод.
	— Наистина ли мислиш така? Но защо?
	— Защото точно в това е силата ни… а, останалото е хаос.
	— И Сергей ли мисли така?
	— Сергей има доста положително отношение към силата на личността. А и има много приятели в стратегически обекти в Русия.
	— И е съгласен да заговорничи против шефовете си?
	— Той предложи да наречем проекта „Фос-Годелински Кабал“ — Юп се прокашля. — Твоят приятел Рукерман…
	— Той е във Вашингтон, а аз съм тук.
	— Но, когато моментът назрее?
	— Ще трябва да си помисля.
	— Помисли си добре, Бил. Помисли си за всичкото добро, което можем да сторим с цялото това знание. Помисли за цената на едно такова знание.
	Бекет се втренчи в него.
	— Ти ме изненадваш, Джо.
	— Аз самият се изненадвам от себе си, но смятам, че това е единствената логична възможност да оставим на децата си един свят, който те наистина биха искали да наследят.
	— А, какво смята Франсоа за това?
	— За теб важно ли е неговото мнение?
	— По този въпрос определено да.
	— Вие двамата с Франсоа си приличате по нещо. И двамата сте консервативни. И точно това бе доводът, който убеди Франсоа. Той иска да запази някои от ценностите в нашия свят.
	— Е, поне е дяволски сигурно, че точно политиците го превърнаха в бунище.
	— И Франсоа каза нещо подобно, но той по принцип не се е възхищавал на нито един политик след Де Гол.
	— Още един генерал — каза Бекет.
	— Също както и Айзенхауер.
	— Тук ме спипа.
	— Значи обещаваш да си помислиш?
	— Да.
	— Добре. Къде е докладът от аутопсията? Видях те да го носиш преди да напуснем ДИЦ.
	— В чантата ми, точно зад мен. — Бекет посочи с ръка. — Най-отгоре. Отворена е.
	Юп се наклони, протегна ръка и извади купчина листи от чантата зад седалката на Бекет. Докато правеше това хвърли поглед към вътрешността на самолета.
	— Сергей и Франсоа са заспали — рече. Намести се обратно в седалката и приглади листите върху коленете си.
	— Това е най-доброто, което могат да направят — отвърна Бекет. Извади една от картите и предаде позивните и позицията на самолета по радиопеленгатора.
	— Къде сме? — попита Юп. Погледна надолу към окъпаната в слънце облачна покривка.
	— Съвсем скоро ще минем над Мансфийлд, Охайо. Там ще трябва да свием на север, за да заобиколим Питсбърг.
	Юп се зачете в доклада от аутопсията.
	— Вярно ли е — попита той — че си плакал, когато умря Ариана, Бил?
	— Франсоа ли ти каза?
	— Каза, че само си го изпсувал и си заплакал. Каза още, че това е било твърде забележително от твоя страна. Не можем да отминем безстрастно смъртта на приятел.
	— Тя беше силна жена — промърмори Бекет.


>

E>
	Ако аз не се погрижа за себе си, кой друг би го направил? Но, ако аз се грижа единствено за себе си, кой тогава изобщо съм аз?
@	Хилъл
E$

	Халс Андерс Берген изключи осветлението в кабинета си и прекоси разстоянието до прозореца на тъмно. Далеч долу, откъм площада на Обединените Нации уличните лампи изпълваха мъгливата нюйоркска вечер със слабо сияние, едно леко сребристо движение, ефирно и тайнствено. Макар да знаеше, че температурата не се бе променила, почувства внезапен хлад.
	Вече повече от час премисляше отново и отново пресконференцията, състояла се този следобед. Сети се за широко известната фраза на Кисинджър: _Погрешно е да се смята, че всичко казано на една пресконференция е предварително добре обмислено._
	Всичките му хора от екипа, обаче, се бяха съгласили, че все нещо трябва да се каже на репортерите. Бе избрал да я направи по-скоро като кратък инструктаж. Това щеше да им даде възможност да се позоват на него като на „високопоставен служител от ръководството на Обединените Нации“.
	Имаше прекалено много деликатни неизвестни, които усложняваха световното положение. Имаше прекалено много секретност. Той бе избрал леко да повдигне завесите.
	Налице беше и предварителния доклад на археолозите, които бяха повикани да преровят основно пепелището от изгорялата къща в Сиатъл. Имаше нещо величествено в това решение, помисли си той. Археолозите! Истински смелчаци. Те знаеха, че после не могат да се завърнат при семействата си.
	Мъгливата пелена отвън се бе разредила от полъх на вятъра. Това му даде възможност да мерне за миг някакъв конвой, който се движеше към края на острова. Това трябва да беше смяната на военния патрул. Манхатън сега се смяташе за един сравнително сигурно укрепен бастион с блокираните си тунели и вдигнати мостове. Наистина имаше някои изпепелени огнища на зараза в самия град, а и само правителствени коли можеха да се движат нощем по улиците, но все пак този нов облик на града оставяше у хората чувството на _сигурност_.
	Едно фалшиво чувство на сигурност, помисли си Берген.
	Военният кордон бе опасал града, започвайки близо до Ред Банк северно от Баунд Брук и разширявайки се до Ню Джърси. Оттам се виеше на северозапад покрай планините Уачунг до Патерсън. После сечеше през Уайт Плейнс — граничната територия между Ню Йорк и Ню Джърси — и оттам излизаше северно от пристанище Честър точно срещу крайбрежието на Лонг Айлънд.
	Хората го наричаха „Огнената стена“. Чувството им за сигурност идваше от представата за широката черна ивица отвъд. Място, където черната пепел се стелеше над руините и непогребаните трупове на тези, които се бяха осмелили да стъпят на тази земя.
	Берген с тъга си помисли за неизброимите човешки жертви, които символизираше „Огнената стена“, за всички онези, които бяха убити при изграждането й, и за останалите, които бяха намерили смъртта си пресичайки я, в опит да се доберат до заветния Ню Йорк.
	_Бариери_, помисли си той.
	Бариерите бяха навсякъде в този нов свят. Картите за самоличност и бариерите. Хората биваха безцеремонно разстрелвани само заради една нередовна карта за самоличност.
	Изолационният корпус бе установил правилата.
	Имаше нещо отвратително в това. Представи си морската блокада около Ирландия и Великобритания, както и смесената морска и сухопътна блокада около Северна Африка. „Масирана“ бе единствената подходяща дума за нея.
	Светещият циферблат на ръчния му часовник показваше 20:53. Бяха минали по-малко от три часа откакто бе видял представлението си на пресконференцията по вечерните телевизионни новини. Водещият бе повторил като папагал думите на „високопоставения служител“.
C>
	Истината е, че ние не обърнахме внимание на преломния поврат, който се извърши в научните изследвания и технологиите. Не успяхме да разберем особеното централно място, което те заемат в международните отношения. До колкото ми е известно, нито един висш сановник от което и да е световно правителство, никога не е предполагал, че един-единствен човек може да сътвори такъв могъщ, разрушителен хаос, както стори това този О’Нийл.
C$
	Следващият въпрос бе предвиден и отговорът внимателно подготвен.
	— Фактите недвусмислено, показват, че именно същият Джон Роу О’Нийл стои зад всичко това, и че той е действал напълно сам.
	Не очакваха от него да говори открито за това, което са намерили в Сиатъл.
	— Имаме неоспорими доказателства, че точно в онова подземие край Сиатъл той е забъркал дяволската си отвара.
	— Сър! Отвара? Само това ли? — бе се заял един оплешивяващ репортер от „Поуст“.
	— Не можем да бъдем сигурни — бе признал Берген.
	Оттук нататък центърът на въпросите, засегнати на конференцията се бе изместил в посоката, която Берген предварително бе целял — критика на президента на Съединените щати и на още половин дузина министър-председатели.
	После въпросите се насочиха към Северна Африка и накрая към проблема със Саудитска Арабия.
	— Съветската делегация — бе казал той на репортерите — настояват за драстична промяна на тактиката в Северна Африка и околните райони.
	След всичките години на внимателно подбиране на думите си, сега Берген се бе почувствал направо щастлив, че може да каже истината открито, без дипломатично шикалкавене.
	_Нека ме махнат_, помисли си той.
	Още кампанията на Ромел ясно бе показала, че пустинните патрули могат да се преодоляват. Англичаните бяха преминавали линията на Ромел неколкократно и в двете посоки. Така, че проблемът на Саудитците трябваше да се разглежда в светлината на този исторически урок.
	До каква степен бе заразен районът?
	Израел заплашваше с атомна стерилизация на „границите си“. Това си бе чисто размахване на Талмудски юмрук под носа на Саудитска Арабия.
	Единственото нещо, което ги спираше бе заплахата на Безумеца. Нямаше ли О’Нийл да приеме тази атомна стерилизация като акт насочен срещу целите на собственото му отмъщение? Измежду поклонниците в Мека имаше огромен брой либийци.
	Ами въпроса за източника на заразата? Северна Африка?
	Руснаците настояваха за „огнен пръстен“, за още една Огнена Бариера. Това бе техният евфемизъм за плана им да опашат целия район със специални контролни постове, с огнехвъргачки, радари, денонощни авиопатрули…
	— По дяволите крайбрежието! — казваха те. — Та, ние ви говорим за оцеляване!
	Истинският въпрос, обаче, беше къде точно ще очертаят периметъра си? Саудитският проблем още повече изостри положението. Израелците си имаха собствени подозрения за това, къде точно руснаците възнамеряваха да инсталират „огнения си пръстен“.
	_Истерията е заразителна_, помисли си Берген.
	Съединените щати искаха да оградят района с „пътека“ от кобалтов прах, нещо като радиоактивна ивица, която нищо живо не можеше да пресече и да оцелее. Това, както и някои други неща, наведе Берген на мисълта, че Щатите бяха натрупали доста големи запаси от този прах. Той бе възразил, че в резултат на такова действие неминуемо щеше да последва радиоактивна зараза на целия средиземноморски басейн. Това направо хвърли израелците в бяс.
	— Имаме ли друг избор? — бяха запитали Щатите. — Има ли друго разумно решение, когато Турция, Ливан, Сирия и Южна Италия вече са отписани?
	Единствено Израел оставаше като мъничко островче от незаразена земя в средата на целия прокажен регион.
	А, до каква степен всъщност бяха незаразени те? Кой можеше да знае, след като израелците не пускаха външни наблюдатели?
	Както бе казал френският посланик на сутрешната среща: „Загубите са неизбежни. Колкото по-скоро приемем това, толкова по-добре“.
	Бе дал за пример Великобритания, Кипър и Гърция, в подкрепа на изказването си.
	Берген бе казал всичко това на пресата, говорейки спокойно и открито, без обичайните евфемизми. Бе премълчал само последвалите пререкания между французина и израелеца. Обидите и хулите не бяха нещо ново за заседателната зала на Обединените Нации, но последното надмина всички предишни представления.
	— Вие сте животни! Мръсни антисемити! — бе изкрещял израелеца.
	Странно, но французинът спокойно бе отвърнал само:
	— Франция също е средиземноморска държава. Всичко, което става там касае и нас самите.
	Израелецът не прие това.
	— Не мислете, че можете да ни преметнете! Антисемитизмът има дълга история във Франция!
	Всеки може да си изпусне нервите в такава ситуация, помисли си Берген. И все пак, дипломацията трябваше да оцелее дори и в тази отровена атмосфера. Никой нямаше да посмее да се отцепи и да остане сам.
	Можеше ли племето на Израил да бъде преместено в сърцето на Бразилската джунгла? Бе предложен и такъв вариант.
	Да се създаде една нова диаспора?
	В крайна сметка мажеше и да стане точно така, въпреки че Бразилия каза, че може да приеме не повече от половината население на Израел и то, обвързвайки предложението си с доста неприемливи условия. Естествено, Бразилия си правеше сметки да прилапа израелския _ядрен потенциал_.
	Берген се замисли за израелците, окопани в пустинния си оазис, увили атомните си бомби в Талмуда. Твърде непредсказуем народ, помисли си той. Никой не можеше да бъде сигурен как точно ще реагират на такова решение на Обединените Нации. Ами Бразилия? Даваше ли си тя сметка какво всъщност иска да пусне в границите си? Личното мнение на Берген бе, че Бразилия щеше да стане новият Израел. Нямаше начин да се спре този толкова надарен и пробивен народ.
	А имаше още толкова много неизвестни. Какво ли всъщност ставаше в границите на Израел? Те трябваше да се съгласят на международна инспекция, при това съвсем скоро.
	Остави настрана предложението на бразилците, въпреки че то бе развълнувало медиите. Макар да приличаше на налудничава приумица, мисълта за величието на едно такова преселение накара Берген да потръпне.
	Както и бе очаквал, лампичката на червения телефон светна и прозвуча натрапчивият му звън. Берген се върна до креслото си и вдигна слушалката.
	Прескът веднага го изненада.
	— Това с пресконференцията бе дяволски хитър ход от твоя страна, Хаб!
	Фамилиарности! Явно се „готвеше нещо“, както обичаха да казват американците.
	— Радвам се, че мислиш така, Адам. Трябва да си призная, че не бях много сигурен как ще реагираш.
	Чу се гърленият смях на Президента.
	— Старата ми майчица обичаше да казва, че когато манджата започне да загаря по дъното на тенджерата, трябва бързо да я разбъркаш.
	_Ето, пак това готвене_, помисли си Берген.
	— И аз имах нещо подобно предвид — рече.
	— Знаех си аз. Казах на Чарли, че точно това си намислил. Я ми кажи, Хаб, как ти се струва този Адмирал Франсис Делакур?
	Берген позна тона. Прескът бе минал направо на въпроса. Шефът на Изолационния корпус очевидно бе една голяма въпросителна. Доста голяма сила бе концентрирана там, в Исландия, при това извън всякакъв контрол. Генералният секретар и преди не смяташе, че Делакур е за завиждане, особено пък сега, когато Прескът вероятно му бе вдигнал мерника.
	— Изглежда доста добре си върши работата, Адам.
	— Доста добре?
	— Нещо притеснява ли те, Адам? — Това му е хубавото на старото познанство, помисли си Берген. Можеш да зададеш опасния въпрос направо, без да се съобразяваш с дипломатическите условности.
	— Той има френска жилка в произхода си, нали? — попита Прескът.
	— Да, родителите му са преселници от Квебек.
	— Чух, че бил историк.
	Берген си спомни изказването на Делакур, когато приемаше поста главнокомандващ на Изолационния корпус. Тонът му бе доста педантичен: _Проблемът на Римляните е бил същият, само че, сега сечивата са по-модерни._
	— Моите източници казват, че е доста уважаван като историк, Адам — съгласи се Берген.
	— Патън беше историк — рече Прескът.
	_Патън?! А, да, танковият стратег от Втората Световна Война._ Тогава също се говореше, че Патън бил голям почитател на Римската история.
	— Доста военачалници са имали същото хоби — каза Берген.
	— Това, което ме притеснява — рече Прескът — е дали и той няма да изпадне в мания за величие.
	_И той ли_, зачуди се Берген. Да не би Прескът да имаше такова мнение за Патън?
	— Смятам, че трябва да го държим под око — отсече Прескът. — Току-що говорихме за това с руснаците. Те също имат известни опасения относно Адмирала. И, между другото, Хаб, бая се изпотих докато ги успокоя. Бяха наистина разстроени от днешните ти изказвания.
	— Хубаво е, че си на моя страна, Адам.
	— Разчитай на мен, Хаб. Е, стига сме дрънкали. Защо не хвърлиш един по-обстоен поглед върху заповедите издадени от нашия Адмирал?
	— Ще го направя, Адам. Нещо специално ли трябва да търся?
	— По дяволите! — изруга Прескът. — Понякога говориш като същински американец. Нямам нищо предвид все още. Просто мисля, че трябва да се убедим, че именно той не ни е преценил правилно, а не обратното.
	— Ще си отбележа да обърна особено внимание на представянето му до момента — обеща Берген.
	— Направи го, Хаб. Междувременно можеш да провериш слуха, че момчетата на Делакур са потопили няколко кораба-ковчези заедно с целите им екипажи на борда.
	— Охо, не съм чул този слух, Адам. Нов ли е?
	— Току-що го разбрах. Е, приятно ми беше да си побъбрим, Хаб. Ако остане свободно време може и да си довършим оная игра на голф.
	И двамата затвориха.
	Берген извади копието си от заповедите на Делакур и ги прочете два пъти. Бяха доста недвусмислени.
C>
	Ако влезете във физически контакт с който и да е човек от Забранените Зони, вашите собствени хора ще ви убият, или ще ви изхвърлят на брега, където местните жители ще сторят това вместо нас.
C$
	Ето този параграф например. Нямаше никакво съмнение какво означава.
	Берген се облегна назад и се замисли за Делакур. Очевидно адмиралът гледаше на задачата си, като на лов на дивеч от пусия, сред скалистите брегове.
	Просто игра?
	Ако бе така, то единствената награда за провала бе смъртта.
	… _същият, само че, сега сечивата са по-модерни._
	Сечивата? Така ли гледаше Делакур на бойните кораби и на всички останали оръжия? Сечива? Цялата тази огнена мощ? И все пак, вероятно бе прав. Цезар сигурно е разсъждавал по подобен начин.
	И какво изобщо го засягаха Прескът корабите-ковчези?
	Берген не искаше да мисли за корабите-ковчези, но не можеше да го избегне. На фона на всеобщото бедствие, имаше ли значение, че хората на Делакур са потопили няколко от тези кораби заедно с хората на борда? От морална гледна точка, да, имаше, но… самите кораби бяха една необходимост. Един Бог знаеше какво може да научи Безумеца. Трябваше да му се подчиняват. Ирландците трябваше да се върнат в Ирландия, либийците в Либия, а британците — обратно на малкия си остров.
	Всичко бе пълна лудост.
	На Берген му призляваше от рапортите. Подивели тълпи преследваха злощастните бегълци — тълпи французи, тълпи испанци, тълпи германци, тълпи канадци, тълпи американци, тълпи мексиканци, тълпи японци… Та дори и в Китай и Австралия, а най-вероятно и навсякъде другаде. Омразата и терора бяха толкова ужасни. Все някой трябваше да бъде превърнат в изкупителна жертва.
	Телевизионните репортажи от извратените сцени при насилственото качване на борда бяха извикали сълзи в очите на Берген. Знаеше, че все някъде по света има случаи на противопоставяне на животинското насилие, криеха се бебета, деца, жени… но истеричната, варварска жестокост — убийства, самоубийства, линчуване — бе преобладаващата реакция.
	_А ние се смятахме за цивилизовани!_
	Корабите ковчези! Всяко същество от женски пол на борда бе изпращано обратно в родината му, на сигурна смърт. Носеха се и други слухове — за изнасилвания, гаври… Плаващите затвори бяха принуждавани да хвърлят котва извън пристанищата на местоназначенията си. Пътниците бяха откарвани до брега в малки лодки… под непрекъснат обстрел.
	Генералният секретар потръпна.
	Огромният брой на самоубийствата бе напълно разбираем.
	Може би, потопяването на корабите бе акт на милосърдие.
	Берген въздъхна и включи настолната лампа на бюрото си. Механично отвори бележника си и написа кратко нареждане за секретаря си. Поведението на Делакур трябваше внимателно да се проучи.
	Когато приключи, отпусна длани върху плота на бюрото си и се замисли за нещата, които не търпяха отлагане. Номер едно бе проблемът със Саудитците и Израел. „Огнен пръстен“ или „кобалтова пътека“? Не можеха да разчитат на чудеса. Каквото и да направеха само щеше да увеличи бъркотията. Спомни си за още един от коментарите на Кисинджър:
C>
	Трудностите в Близкия Изток идват не от това, че страните, замесени в конфликта, не се разбират. В някои отношения, трудностите идват от това, че страните се разбират прекалено добре.
C$
	Радиоактивността от кобалтовия прах неминуемо щеше да се разпространи. Американските експерти признаваха това. Ако по този начин Саудитския петрол станеше неизползваем, щяха ли руснаците да компенсират доставките, както бяха намекнали?
	Берген се изкуши да се изхили истерично и да извика:
	— Бъдете утре отново с нас по същото време!
	Нито един от блудкавите американски сапунени сериали не бе предвидил такова гигантско бедствие.
	Внезапно го обзе разтърсващ гняв. Защо трябваше генералният секретар единствен да поема на плещите си огромната отговорност за тези ужасни решения. Не, това бе твърде много! Трябваше да си признае напълно откровено, че не може да носи сам отговорността. В днешно време решенията трябваше да се взимат по съвсем различен начин.
	Рязко се обърна към червения телефон и го извади от чекмеджето на бюрото, докато едновременно с това включи сложното автоматично устройство за набиране на номера.
	Един офицер от свързочните войски към флота на Съединените Щати отговори още на първото позвъняване. Представи се като капитан трети ранг Ейвъри.
	— Мога ли да говоря с Президента? — попита Берген.
	— Минутка, сър. Той е в Кемп Дейвид.
	Гласът на Президента звучеше едновременно и любопитен и нащрек.
	— Нещо ново ли възникна, Хаб?
	Все още са на ти. Добре.
	— Адам, забравих да те попитам нещо. Когато разговаря с руснаците, обсъдихте ли вашето предложение за „кобалтовата пътека“?
	— А, радвам се, че ме подсети. — Прескът изобщо не звучеше зарадван. — Изглежда има някакво разногласие между тях и китайците по въпроса. Китайците предпочитат нашето предложение.
	— Ако решим да приемем предложението с кобалта, можем ли в същото време да обявим, че транспортни самолети от целия свят са в готовност да извозят израелците до Бразилия?
	— Това е доста голям залък, Хаб.
	— До, но можем ли да го направим?
	— Може да го кажеш и без да бъде вярно.
	— Трябва да направим всичко, което е по силите ни. И без това евреите вече се намъчиха достатъчно. Не можем просто да ги зарежем.
	— Така както направихме с гърците, кипърците и останалите ли?
	— Тези другите нямаха атомни бомби.
	— Това ми звучи като обвинение — каза Прескът.
	— Не съм искал да ти прозвучи така. И двамата много добре знаем, че спешните проблеми трябва да се решават по системата на приоритета. Ще се заемеш ли с твоята част от това, Адам?
	— Искаш да си поделим отговорността — каза Прескът.
	— Точно това си мислех, Адам.
	— Ще направя всичко, което е по силите ми, Хаб.
	Президентът остави обратно слушалката на телефона, поставен върху масичката в централната всекидневна в Кемп Дейвид и се обърна към Чарли Търкуд, който стоеше изправен до камината, с гръб към огъня.
	— Този кучи син Берген току-що си прибра вересиите — изруга Прескът. — При това с лихвите.


>

E>
	Миналото е мъртво.
@	Арабска поговорка
E$

	Металният под студенееше под голото тяло на Джон. Той се бе свил на топка, плътно притиснал ръце към гърдите си. Друсането на камиона го лашкаше насам-натам, а пронизващият вятър свиреше през пролуките в брезента и го режеше като с нож. Бяха го смъкнали от лодката в Кинсейл. Съблякоха го и си поделиха дрехите му и съдържанието на торбата като доста се посдърпаха кой да вземе шестте френски шоколада.
	Кевин О’Донъл не се заинтересува от подялбата, но прибра за себе си парите и белгийският пистолет.
	— Защо правите това? — бе се възпротивил Джон.
	— Защото сме прекалено добри — бе отвърнал Кевин. — Обикновено убиваме всеки, който хванем на брега.
	— Дори и ако идваме от морето?
	— Виж к’во, ти направо ни разочарова, Янки. Ние с момчетата очаквахме съвсем друг кораб-ковчег. Може би с някоя и друга хубава женица на борда.
	— Вече много малко жени оцеляват от пътуванията — бе се намесил един от останалите, докато смъкваше дрехите му.
	Смъкнаха дори обувките и чорапите му и когато приключиха с него той остана чисто гол, притиснал ръце към гърдите си, тръпнещ от ледения вятър.
	— Радвай се, че не сме те похарчили, Янки — бе казал Кевин О’Донъл. — Айде мърдай! И вие горе в камиона с него, момчета. И този път гледайте да се върнете с по-хубава стока.
	Трима пазачи се качиха заедно с Джон отзад в камиона. Бе дочул името само на един от тях, Мюърис Кон, дребен мъж с лице, което сякаш бе сплескано отгоре и отдолу. Малките му очички бяха твърде близо до носа, носа твърде близо до устата, а брадичката му почти докосваше долната устна.
	Тримата се настаниха на пейката до канатата, а Джон бе принуден да седне на голия, метален под. Когато се оплака от студа, Кон го срита грубо с ботуш и изграчи:
	— Бе, ти нали чу Кевин, бе! Още си жив, а туй е повече, отколкото заслужаваш.
	За Джон пътуването се проточи в едно безкрайно ледено мъчение. За да го преживее трябваше да извика на помощ цялата си воля. Една мисъл го крепеше. Ако повярваха на историята му, можеше лесно да се добере до това, което ирландците правеха, за да се преборят с чумата. Щом го стореше щеше да саботира усилията им.
	Камионът запъпли нагоре по един стръмен хълм и Джон се отърколи към задния капак. Похитителите му го издърпаха отново напред и го проснаха близо до краката си.
	— По кой път се движим? — попита единия останалите.
	— Чух ги да казват, че пътят през Белгули е най-безопасен — отвърна Кон.
	— Значи са поправили пет километровия мост — рече отново първия. Замълча за момент, после попита: — Колко време ще останем в Корк?
	— А стига, бе Джили, — сряза го Кон — толкоз пъти си го пътувал туй разстояние и пак питаш!
	— Тъй съм прежаднял, че цялата река Лий да изпия, не мога даже си накваси гърлото — рече първия.
	— Ама ще трябва да почакаш, докато се отървем от тоя боклук — рече Кон и срита Джон в рамото. — Ще се наквасим като удавници на връщане. Ама после не знам к’во ще кажем на Кевин. Хич не ща да му се мяркам пред очите, като е в туй откачено настроение.
	Усетил леката топлина, излъчвана от краката на мъчителя си, Джон се присламчи по-близо, но Кон долови движението в мрака и го отблъсна назад с ботуша си като изръмжа:
	— Дръж си смърдящия задник по-надалеч от нас, Янки. Ще трябва да се къпя цяла седмица, само за да премахна вонята ти от краката си.
	Джон се озова притиснат до металната подпорка на пейката от другата страна на камиона. Острият ръб на подпорката се впи в гърба му, но това бе болка различна от студа. Той се съсредоточи върху тази нова болка, вкопчи се в нея. Мракът, студът и болката завладяха съзнанието му. Беше си мислил, че О’Нийл е заровен дълбоко навътре в него, на сигурно място, скрит завинаги. Но собствената му голота в този хладен, ужасяващ мрак в тъмната утроба на камиона бе нещо, което никога не си бе представял. Усети стаената дълбоко в себе си жестокост, която само чакаше удобният момент да избухне. Дочу налудничавите крясъци на вътрешния си глас — Джон Роу О’Нийл, крещящ за мъст.
	— Ще я имаш — промърмори.
	Гласът му бе заглушен от дрънченето на изкачващия още един хълм камион, но все пак Кон го чу.
	— Рече ли нещо, Янки? — попита той. Джон не отговори и онзи го срита.
	— Отговаряй като те питат, в пъкъла да гориш дано!
	— Студено ми е — каза Джон.
	— Ааа, нека ти — рече Кон. — Не бихме желали да влезеш в страната ни удобно.
	Спътниците на Кон се изхилиха.
	— Туй е начинът, по който всички идваме в Ирландия, тъй да знаеш — рече Кон. — Голи като оскубани пилета, готови за тенджерата. Хабер си нямаш в каква тенджера си се наврял, дяволе.
	Умълчаха се и Джон се оттегли на арената на вътрешната си борба. Можеше да почувства присъствието на О’Нийл. Беше като око, като светлинен лъч, пронизващ главата му отвътре. В него нямаше топлина. Беше студен… хладен… леден, като метала под тялото му.
	Камионът затрополи по някакъв дървен мост и дрънченето на колелетата по дървените трупи прозвуча като барабанен тътен в главата на Джон. Почувства как О’Нийл се опитва да се покаже и това го ужаси. Мястото на О’Нийл не беше тук! Той щеше да закрещи. Това би доставило удоволствие на тримата пазачи.
	Светлини!
	Просто почувства светлините, които се промъкваха през задното чергило на камиона това го поуспокои. Разбра, че очите му са все още плътно затворени и бавно ги отвори. О’Нийл потъна обратно в забвение.
	Светлините идваха и от двете страни на пътя — градската улица бе добре осветена. Чуваха се хорски викове. Гласовете звучаха доста пиянски. Прозвуча изстрел, последван от вреслив кикот. Опита се да се надигне, но Кон го бутна обратно на пода с крак.
	— Нацапотили са се като курви — рече единия от пазачите. Джон усети нарастващо безпокойство. Нима някои от жените бяха оцелели? Нима се бе провалил с чумата?
	— Поне да бяха курви — изръмжа Кон. — Бих предпочел мойта дърта вещица, или дори пачаврите от Монто. Нали помниш дебеланите, дето ни задиряха по улицата с вдигнати поли.
	— Да, щеше да е по-добре от това тук — отвърна другият. — Мъже с мъже! Това е против Божиите заповеди, Мюърис!
	— Това е всичко, което имат, Джили — каза Кон. — Те нямат нашия шанс да вкарат по някоя топла женица в леглото.
	— Не ми харесва туй дето ги избиха и заровиха — намеси се и третия. — Защо не ги затвориха в резервати, Морис?
	— Уф, тая чума е гадна и отвратителна работа. Кратък живот. Изживей го във веселие, както е рекъл поета.
	— Никога няма да легна с мъж! — ядно рече Джили.
	— Запази си тия приказки за времето, когато корабите-ковчези престанат да идват, Джили. — Кон се плъзна по пейката покрай Джон и се вгледа през задната каната на камиона. — Срамота! Хубавият Корк се е превърнал в гнусно бунище!
	Върна се обратно при другите.
	— Чухте ли, че английската кралица пукнала? — запита Джили.
	— Тъй й се пада! Целият Уиндзор да се сгромоляса дано!
	Камионът направи плавен завой на ляво и шофьорът превключи на по-ниска предавка, за да изкачат поредния хълм. Пазачите се умълчаха.
	Широко отворил очи Джон следеше играта на сенките по брезентовия покрив. Камионът набра скорост по доста равен участък от пътя.
	— По шосе Север-25 вече почти няма движение — рече Кон. — Ще стигнем Югъл достатъчно рано. После ще излезем на светло, а, Джили?
	— Май дяволът е целунал майка ти — отвърна Джили.
	Кон се изсмя.
	— А може и да е направил нещо повече, а?
	— Сцепено ли ти е копитото, Морис?
	— Аз знам как да оцелея в тия времена, Джили. Не забравяй това. Двамата с Кевин знаем как да се оправяме в днешно време.
	Джили не отговори.
	Въпреки болката и студа Джон се унесе. Висенето над руля на лодката бе твърде изтощително, а после и шока от посрещането. Очите му се затвориха. Той бързо ги отвори и се насили да ги задържи така. Не искаше О’Нийл да се върне.
	Разминаха се с някаква кола, чиито фарове за миг осветиха брезента. Видя, че пазачите му бяха затворили очи. Не след дълго, друга кола ги изпревари. Движеше се много бързо. Фаровете й осветиха вътрешността на камиона, после всичко отново потъна в тъмнина. Двигателят на колата виеше от високите обороти.
	— От Дъблин са — рече Кон. — Видях флагчето на бронята.
	— Караше поне с двеста — каза Джили.
	— Ако не и повече — изръмжа Кон. — Бързичко се движат нашите големци.
	На три пъти камионът намаляваше скоростта и свиваше с друсане по неравния селски път, преди да се върне отново на асфалтовата настилка. Когато намали за четвърти път, Кон произнесе само една дума:
	— Югъл.
	— Ще се радвам да товарим и да се омитаме оттук колкото се може по-бързо — рече Джили.
	— И да се отървем от тоя багаж — рече Кон и подритна Джон с върха на ботуша си.
	Направиха плавен завой и продължиха бавно напред още известно време. После изведнъж камионът се закова със силен тласък.
	— Измъкнете го! — провикна се някой отпред.
	Кон се прехвърли през задната каната и ботушите му изхрущяха на чакъла.
	— Хайде. Давайте го — викна.
	Двамата останали пазачи помогнаха на Джон да се изправи.
	— Тръгвай, Янки — рече Джил незлобливо. — И гледай да не си потрошиш краката по чакъла.
	Джон се сковано се спусна долу. Мускулите му се бяха схванали от студа и бездействието. Кон го хвана за ръката над лакътя и го отведе до предната страна на камиона. След куцукането и препъването по неравния чакъл и останки от асфалт, Джон почувства облекчение, когато спряха до фаровете. Те очертаваха два населени с насекоми светлинни тунела. От двете страни на пътя се мяркаха гъсти храсти. Някъде от дясно се дочуваше ромоленето на река.
	Кон посочи напред, където светлината от фаровете се разсейваше в мрака.
	— Ей на там ще вървиш, Янки. Не се връщай обратно. Долу в ниското е Черната река. Дръж я от дясната си страна докато пресечеш моста. Около миля нагоре по пътя ще видиш каменна колиба. Поповете си държат там складче с дрехи за тях си. Може и нещо да стане на скелета, дето го имаш за тяло. И още нещо, Янки. Ако това изобщо те интересува, Кевин О’Донъл от клана Клогън О’Донълс ти пощади глупавия животец. Доколкото го познавам, сигурно не е искал прахосването на един добър куршум да му тежи на съвестта. А що се отнася до мен, с нетърпение очаквам да видя трупа ти да плува надолу по черната река.
	Треперещ от студа, Джон заекна:
	— Къ… къде о… отивам?
	— По дяволите, ако питаш мен! Хайде мърдай.
	Препъвайки се по неравната настилка Джон закуцука нагоре по пътя. Чу как камионът обърна и подкара обратно. Светлините му се изгубиха, а малко по-късно и шума от мотора. Остана сам в тъмнината. Едва виждаше пътя, сегиз-тогиз осветяван слабо от крехкия лунен сърп, временно очистен от облаците. Пътят правеше лек завой наляво, после обратно надясно. Покрай него се мяркаха редици от високи дървета с гъсти, надвиснали корони. Чувстваше се безсилен, ядосан и жалък.
	_Какво ли пък друго очаквах?_ запита се. _Във всеки случай, не и това._
	Пътят започна леко да се изкачва. Облаците отново се отдръпнаха и той видя, че пътя се е превърнал в тясна пътека сред гъсти храсти от прещип. Малко по-нататък се виждаше моста, а след него пътя се разклоняваше. Лявото отклонение бе блокирано от камара нападали дървета. Оттам се носеше тежката, задушлива смрад на гниеща плът.
	Джон внимателно прекоси моста. Когато наближи блокираното отклонение видя гол човешки труп, заклещен между дърветата. Тялото бе подпухнало, а месата капеха. Отмина забързано. Пътят отново започна да се изкачва. От двете му страни сега се виждаха мъртви, голи дървета, черни на фона на студената лунна светлина. Протягаха се към него като съсухрените пръсти на злокобна вещица и сякаш искаха да го спрат.
	И двете му стъпала бяха разранени и кървяха, но той се насили да не обръща внимание на болката. Движеше се колкото може по-бързо и безшумно.
	Какво ли бе убило онзи човек долу? Осъзна, че трупът е бил оставен там като предупреждение.
	_Сякаш бяха сигурни, че няма да оцелея дълго._
	Стигна върха на хълма. Мястото бе сравнително равно. Колибата се намираше от дясно на пътя. Тревата около нея бе изгорена. Постройката бе от свързани с хоросан камъни, с малка барака отзад. Точно срещу нея, от другата страна на пътя стърчаха изгорелите руини на някаква къща.
	_Какво да правя сега?_
	Реши, че ако нахлуе неканен в колибата, обитателите й можеха да го убият на място. Кон беше споменал нещо за попове.
	— Ало, има ли някой? — провикна се Джон.
	Отговор не последва.
	Тясна каменна пътечка водеше през изгорелите храсти до колибата.
	_Трябва да си намеря дрехи и обувки._
	Той внимателно слезе по пътеката и се изправи пред черната продълговата врата. Вдигна ръка към чукчето, но преди още да го бе докоснал, вратата се отвори със скърцане. Безмълвната фигура вдигна нагоре свещта и се втренчи в Джон.
	— Казаха… ъъъ… казаха ми, че тук… има дрехи? — успя да изрече той.
	Мъжът в расото отстъпи встрани кимна на Джон да влезе. После черната фигура затвори вратата, постави свещта на една полица на стената и се шмугна в ниския отвор, който водеше към бараката в задната част на колибата. След малко се върна с купчина дрехи в ръце. Поемайки, дрехите от благодетеля си, Джон видя празният поглед в очите му.
	Дали не е сляп?
	Не, човекът в расото се движеше твърде уверено, а съвсем точно подаде дрехите в ръцете му. Джон се огледа и видя ниско, дървено столче точно под полицата със свещта. Остави дрехите върху него и започна да се облича. Вместо бельо имаше наполеонки, бели и меки. Почувства се добре веднага щом навлече с дрехите премръзналото си тяло. Панталоните бяха от черен туид, а тъмно зелената риза — вълнена. Имаше още и жълт, вълнен пуловер.
	Докато се обличаше Джон разглеждаше фигурата срещу него.
	— Вие свещеник ли сте? — попита го.
	Човекът мълчаливо кимна в знак на съгласие.
	— Да не би да сте дали обет за мълчание? — попита Джон. Отново кимване.
	Джон сведе поглед към изранените си, кървящи нозе. Свещеникът проследи погледа му.
	— Имате ли някакви обувки?
	Мъжът в расото потъна в ниския отвор, смесвайки се със сенките в бараката. Движи се като призрак, помисли си Джон. Чу се глухо тупване откъм бараката, после скърцащ звук. Свещеникът се появи с чифт износени, груби обувки и чифт зелени, вълнени чорапи. Джон ги прие с благодарност. Седна на столчето и нахлузи чорапите върху изранените си крака. Обувките му бяха малко широчки, но като стегна връзките нещата се оправиха.
	През цялото време свещеникът стоеше мълчаливо надвесен над него.
	Джон се изправи.
	— Дойдох тук от Щатите да помогна с каквото мога — каза той. — Аз съм микробиолог. Има ли някъде изследователски институт, където бих могъл…
	Свещеникът му направи знак с ръка да замълчи. Пъхна ръка в гънките на расото си и извади оттам малък бележник с прикрепен на него молив. Написа нещо върху него и го подаде на Джон.
	Той го поднесе към светлината на свещта и прочете: „Тръгнете по пътя за Капокин. Има табели. Като стигнете Кахър, питайте там“.
	Свещеникът взе бележника от ръцете на Джон, откъсна използваното листче и го поднесе към пламъка на свещта. Остави го да изгори в купичката на свещника. Когато хартията изгоря напълно, отиде до вратата и я отвори. Изведе Джон навън и посочи с ръка нагоре, където пътят потъваше в гъст храсталак и се губеше зад билото на хълма.
	— Това е пътят, така ли? — попита Джон.
	Свещеникът кимна отново и пъхна ръка в гънките на расото си.
	Очаквайки появата на бележника, Джон едва в последния момент видя дългото острие на ножа, понесло се право към гърлото му. Рязко отскочи назад, избягвайки на косъм острието. Нападателят му не помръдна. Остана така, протегнал ножа напред.
	Без да сваля очи от човека, Джон се запрепъва заднешком по каменната пътека. Излезе на пътя.
	През цялото време фигурата в расото не помръдваше, продължаваше да стои така, като мрачна статуя на смъртта.
	Стъпил на пътя Джон се втурна през глава към храстите на върха. Превали хълма и се спусна надолу задъхан, като хвърляше тревожни погледи през рамо при всяка възможност. Спря се да поеме дъх едва когато изкачи втория хълм. От тук пътят завиваше на ляво. Седна да отдъхне на един каменен зид и се загледа надолу по пътя. Нямаше и следа от преследване.
	Това наистина ли беше свещеник? Може би, някой побъркан поп? Изведнъж му просветна:
	_Кон е знаел! Той беше сигурен, че ще ме убият!_
	Тук на върха бе тихо, долавяше само глухия стон на вятъра в храстите. Бе благодарен за топлите дрехи. Нападението при колибата обаче беше доста тревожно. Явно тук нещата не бяха такива, каквито изглеждаха.
	Когато се поуспокои, Джон потегли вече по-бавно.
	_И все пак вече съм тук_, помисли си той.
	Дрехите по тялото му ухаеха на свежо пране. Чувстваше се удобно, но някак странно в тях. Изведнъж разбра, че се чувства като съвсем нов човек. Не бе останала и частица от старата му личност. Кон беше прав за това. Джон се чувстваше като новороден в Ирландия.
	Това бе най-сигурното скривалище в света. Тук Джон Роу О’Нийл можеше спокойно да наблюдава опустошителното действие на отмъщението си тихомълком, без никой да го усети.
	О’Нийл в него не отговори и Джон му беше благодарен за това.
	Зората го завари в друга речна долина. Спря пред някаква ръждясала порта, която някога е била боядисана в бяло. Тухлените колони от двете й страни бяха порутени, с опадал хоросан. Отвъд портата започваше буренясала алея, която се губеше в горичка от борове и клен. По краищата й избуяваха коприва и слез. Вляво от пътеката Джон съзря няколко каменни плочи, едва показващи се над тревата. Разбра, че се намира пред гробище. Чувстваше се изтощен и гладен, гърлото му бе пресъхнало от жажда.
	_Капокин?_ зачуди се той. Разумно ли беше да отиде там, където му бе казал човекът в расото?
	_Кого ли пък и бих се престрашил да попитам?_
	Всеки, който срещнеше тук, можеше да се окаже опасен. Това бе урокът, който научи от ножа на мнимия свещеник. А може би такова бе и намерението? Да му послужи за урок?
	Реката покрай пътя сякаш го зовеше. Хладните й води щяха да утолят жаждата му.
	_Първо ще пийна малко, помисли си той. После ще реша какво да правя._


>

E>
	Няма по-силно желание от това да превърнем собствените си интереси във вътрешно убеждение.
@	Шон О’Кейси
E$

	Джоузеф Херити стоеше изправен пред дългата маса с отпуснати отстрани ръце, насочил поглед към тримата мъже, които седяха от другата страна на масата. Едва се зазоряваше и чертите на мъжете трудно се различаваха на слабото осветление. Кевин О’Донъл, седящия в средата точно срещу Херити, имаше репутацията на празнодумец, което вече бе потвърдил и тук.
	Внимателно заслушан, Херити се мъчеше да разбере какво точно му се бе сторило нередно още с влизането в стаята. Да, това място бе пропито от страх. Херити винаги надушваше страха така както хищникът надушва димящата, топла кръв. Кой се страхуваше тук и защо? Дали и тримата не бяха уплашени? Изглеждаха доста неспокойни.
	Освен масата и трите стола в стаята нямаше нищо друго. Не бе и голяма, само около четири метра дълга и три широка. От дясно на Херити, единственият висок и тесен прозорец бе широко отворен и в рамката му облаците розовееха, отразявайки едва напъпилото зад далечния хоризонт слънце. Светлината идваше от две стенни лампи зад гърба на седналите мъже. Хвърляше жълтеникав оттенък върху бежовите стени.
	— Ние ви пазихме точно за такива извънредни ситуации като сегашната — каза О’Донъл. — Трябва да оцените този жест, Джоузеф. Той е едно признание за талантите ви, с които тук присъстващите са добре запознати.
	О’Донъл погледна вляво и вдясно към спътниците си и Херити отново долови страхът в стаята. Кои се страхуваше? От какво? Внимателно се взря в двамата съседи на О’Донъл.
	Вляво седеше Алекс Коулмън. Едва ли много, от колегите му журналисти от предчумния Дъблин биха го познали в момента. След смъртта на жена му и децата му от ръцете на разбесняла се испанска тълпа, той се бе превърнал в кълбо от омраза. Ръцете му често трепереха от ярост или от прекомерните количества алкохол, към който се бе пристрастил с такава всеотдайност, с каквато се завръща в лоното на църквата подгонения от бичовете на собствените си прегрешения, разкаял се грешник. Фините черти на смуглото му, като на корабокрушенец от Великата Армада лице, бяха придобили остро, дебнещо излъчване, като на хищен звяр, стаен в очакване на плячката си. Най-драстичната промяна във външността му бе остриганата глава. Някога гъстата му, черна коса с буен перчем сега бе не по-дълга от стърнище.
	Коулмън просто излъчва ярост и може би още нещо, помисли си Херити, докато насочваше вниманието си вдясно от О’Донъл. Сега Херити вече се съсредоточи, защото това бе най-важният човек в триото — Финтън Крейг Дохъни. Никой от тримата обаче не би признал това, Коулмън — защото не му пукаше, О’Донъл — от чиста гордост, а самия Дохъни — защото не бе човек, който ще изправи глава над глутницата.
	Херити си бе поставил за цел да научи нещо повече за Дохъни още когато последния го избраха за секретар на изследователската програма за борба с епидемията към новото Правителство на Целокупна Ирландия. Дохъни произхождаше от стар Атлоунски род, който бе дал на света много свещеници и калугерки, но нито един доктор преди „Фин да се появи“. В момента приличаше на голобрад веселяк; Дядо Коледа в цивилни дрехи. Лицето му бе овално и добродушно, обрамчено от светлоруси къдрици. Раздалечените, детински сини очи на това лице гледаха на заобикалящия го свят така, сякаш го намираха за интересен и забавен.
	Херити веднага реши, че това е маска. Дохъни имаше пълни устни, вечно присвити в ъгълчетата сякаш в усмивка. По късия му, тънък нос с широки ноздри, от които сякаш всеки момент щяха да изригнат пламъци, цели две поколения студенти по медицина в Дъблинския Колеж се бяха научили да отгатват настроенията му, за да оцелеят. Макар и да приличаше на безобиден веселяк на пръв поглед, Фин Дохъни бе пословичен с безмилостното си отношение към „лентяите“ и дори и най-лекото потрепване на ноздрите му бе безпогрешен знак за гнева, който се всеки момент щеше да се излее върху провинилия се.
	Херити изведнъж разбра, че страхът идва от Дохъни. А също и от О’Донъл. От какво толкова се страхуваха?
	Тримата съставляваха Регионалния Комитет за Югоизточното Крайбрежие, създаден специално за случая екип, който си бе спечелил признание като бе дал ясно да се разбере, че държи в ръцете си властта и знае как да я използва. Кевин О’Донъл си бе присвоил председателството още при създаването на организацията по простата причина, че „държеше оръжията“, което всъщност си бе и самата истина, защото след сформирането на новото правителство военната сила бе разделена между „Бреговаците“ и редовната армия. Херити знаеше, че това напълно устройва Дохъни. Това му даваше възможност да остане в сянка и да „дърпа конците“.
	На Алекс Коулмън изобщо не му пукаше кой ръководи комитета, стига организацията да предприема правилните действия, които в крайна сметка да доведат до унищожението на тези, които бяха погубили семейството му. Някои дори смятаха, че Коулмън може да се опита да избяга от Ирландия и „да зарази и последното мръсно копеле живеещо в Испания“.
	Херити ясно усещаше, че и тримата са уплашени. Но дали се страхуваха от едно и също нещо?
	Потърсил с поглед съгласие на казаното от себе си и приемайки мълчанието на двамата си помощници за такова, Кевин О’Донъл дари Херити с хищническата си усмивка. Цялото му лице излъчваше садистично удоволствие.
	Херити веднага позна това изражение. И друг път го бе изпитвал на гърба си. Откакто взриви бомбата на ъгъла на „Графтън“, Херити водеше живота на преследван дивеч. Всички, които знаеха за участието му в атентата го обвиняваха, че „навлече да главите ни Божия гняв“. От началото на чумната епидемия той живееше в постоянен страх, че ролята му може да стане обществено достояние.
	На всички, които се доверяваше и, които си правеха труда да го изслушат, Херити се жалваше. „Откъде можех да знам?“, повтаряше той. О’Донъл, който бе регионален командир на неговия отряд, отказваше да приеме това извинение. Набелязвайки го като основна жертва, О’Донъл бе използвал всяка възможност, за да го тормози. Херити подозираше, че сега го очаква нещо много по-лошо от всички предишни наказания. Опита се да се отдръпне, да се затвори в себе си, да съхрани силите си дори и за най-нищожната отдала му се възможност да се измъкне. Така изглеждаше по-стегнат и някак по-уверен в себе си. Бе един от хората, които мнозина наричат „добре скроени“, сякаш сам Господ Бог най-прилежно бе седнал с ножица и игла в ръка и усърдно бе рязал и кроил, докато не завърши напълно творението си — Херити.
	_Тоя Херити!_ — помисли си Кевин О’Донъл, погрешно тълкувайки позата му — _Държи се така сякаш навсякъде си е у дома!_
	— Това не ти е Коледна литургия! — изръмжа Кевин и огледа презрително Херити отгоре до долу и обратно.
	— Все някой ще успее да се промъкне — промърмори Алекс Коулмън, сякаш досега бе водил някакъв вътрешен диалог със самия себе си и бе решил, че точно тази част от него може да бъде направена обществено достояние.
	Кевин О’Донъл се втренчи в Коулмън.
	— Какво казваш, Алекс?
	— Ако поне един успее да се промъкне — отвърна Коулмън — той може да разнесе заразата! Да им покаже на ония копелета истинското лице на Бялата Смърт! — Изплю се на пода и се огледа наоколо с надеждата да мерне някъде бутилка, която да утоли внезапната му жажда.
	— Ааа, да, прав си — внимателно рече Кевин, като в същото време си мислеше, че Коулмън наистина откача на моменти. После отново се обърна към Херити. — Все още мисля за миналите ти грешки, Джоузеф — добави с нисък, тъжен глас. — Ще трябва да ги компенсиращ по някакъв начин. Ще трябва да ги забравим, все едно не са били.
	— Ние нямаме минало — каза Коулмън. — Никой от нас няма минало.
	— Алекс говори самата истина — побърза да се намеси О’Донъл. — Миналото не съществува. Тук сме само ние четиримата. Четирима истински ирландци.
	Фин Дохъни се прокашля.
	— Само Бог знае докъде ли е стигнал онзи вече, Кевин.
	Херити застана нащрек. Аха! Ето от какво се страхуваха!
	Имаше нещо общо с всички материали за Джон Роу О’Нийл, които го бяха накарали да зазубри преди тази среща. Имаше връзка с описанието, изпратено им от Америка, с историята на човека, както и с доклада на Фин Садъл за някой си Джон Гарич О’Донъл.
	— Проучи ли всички материали, които ти дадохме, Джоузеф? — попита Кевин.
	_Даа, точно това е!_ — помисли си Херити. — _Тук има нещо, което направо ги побърква от страх._
	Кимна в знак на съгласие.
	— Тоя Янки, дето се нарича О’Донъл вече изкара доста време в страната ни, откакто го пропуснахме в Кинсейл — рече Кевин. — Докато не се убедим, че именно той е човекът, който търсим, нищо лошо не трябва да му се случва.
	Дохъни рязко се наклони напред.
	— Нали прочете описанието му? — Гласът му бе равен, но ноздрите му потръпваха. — Твърде много общи неща има между него и това, което американците ни изпратиха като описание на О’Нийл.
	— Срамота е да не споменеш описанието му пред Фин Садъл — вметна О’Донъл жлъчно.
	— Бяхме ти казали да си отваряш очите на четири за всеки новопоявил се, който се представя за молекулярен биолог — рече Дохъни с рязък и остър тон, който всеки от студентите му би разпознал.
	— Ние си мислехме, че Янкито просто е дошъл да се изфука — каза Дохъни. — Пък той бил дошъл в Ирландия да помага!
	— И къде е той сега? — настоя Коулмън.
	— Скита из хълмовете над Югъл — отвърна Кевин. — Смятам, че след като е един О’Донъл, поне той се представи за такъв, наистина има шансове да оцелее. Няма да ни е трудно да го открием.
	— Но дали е жив все още? — попита Коулмън.
	— Вероятно Джоузеф би могъл да разбере това.
	— Но нали каза, че е бил видян — настоя Дохъни.
	Внезапно завладян от общия страх, Херити попита:
	— Ама вие наистина ли смятате, че той е…
	— Не е твоя работа какво смятаме ние! — отряза го О’Донъл. — Тук си да изпълняваш заповеди!
	— Както правех и преди — натърти на последната дума Херити.
	— Не без известни своеволия! — контрира го Кевин, твърдо решен да покаже, че няма никакво намерение да споделя каквато и да е вина за фиаското на „Графтън“.
	— Но вие намеквате, че този янки е Безумецът — настоя Херити.
	— Да, и сега най-спокойно си се разхожда наоколо, където всеки момент може да бъде убит — добави Дохъни.
	— Аз нямам вина за това — възпротиви се Херити. Сега вече ясно го видя: Страхът!… Даа, истинският ужас. Безумецът тук в Ирландия! Какво търсеше тук? Дали не бе докарал някоя още по-ужасна зараза, за да унищожи оцелелите? Не, Джоузеф Херити не бе толкова тъп, че да трябва да му обясняват очевидното! Ако онзи янки наистина е Безумецът, да пукне, ако не ги чакаха още по-гадни дни.
	— Не съм го пускал да мине ей тъй, като шибан турист — рече Херити.
	— Дръж си езика зад зъбите! — излая Кевин О’Донъл. — Ти си само редови войник! — Устните му се разтегнаха във вълча усмивка.
	Лицето на Херити се наля с кръв, отвърна очи от усмивката на О’Донъл и се загледа навън през прозореца към облачното небе. Денят вече бе настъпил. Канеше се да завали. _Това мръсно копеле Кевин! Всички от клана О’Донъл са гадни копелета!_
	Ниският, успокояващ глас на Дохъни наруши напрегнатата тишина.
	— Джоузеф, искаме от теб да отидеш там и да го намериш. Трябва да внимаваш нищо да не му се случи. И в никакъв случай да не разбере за подозренията ни. Само го наблюдавай и ни докладвай. Трябва да разберем дали той наистина е О’Нийл.
	— И как да разбера това? — впи поглед Херити в очите на Дохъни. В тях танцуваха опасни пламъчета.
	— Накарай го да се издаде по някакъв начин.
	— Не можем просто да го хванем и да го подложим на разпит, за съжаление — рече Коулмън. Потръпна и извърна поглед. Зачуди се дали ще възразят, ако излезе да си потърси нещо за пиене.
	— Един Бог знае какви ли още гадости ни е донесъл — промърмори Дохъни.
	— Не носеше нищо — намеси се Кевин. — Оставихме го чисто гол.
	— И сте изхвърлили книжата му! — рязко отвърна Дохъни и ноздрите му потрепнаха.
	— Нима трябва да пазим всички боклуци, дето ги носят пътниците от корабите-ковчези? — ядно попита Кевин.
	— Да, ама съм сигурен, че сте запазили храната и сте си поделили парите му — отряза го Дохъни. — Истински късмет е, че не ни докарахте някоя друга зараза.
	— Обзалагам се, че е просто още един обикновен гаден янки — рече О’Донъл, но в гласа му се прокраднаха нотки на оправдание.
	— Ще ти се! — Дохъни ядно махна с ръка, сякаш да прочисти задимения въздух. — Ако това е О’Нийл, значи вече е запалил фитила. Типично в негов стил е да се застрахова от евентуално посегателство като нагласи някой гаден номер. Не бих се учудил, ако бомбата гръмне и при най-лекия ни опит да го спипаме. Е, тогава вече всички ще загазим яко.
	— Имай това предвид, Джоузеф — каза Кевин. — Той е извънредно опасен човек. Пращаме те да укротиш кобра.
	Дохъни поклати глава.
	— Не само това. Ако той наистина е О’Нийл, значи едновременно с това, че е опасен, той е и най-ценният човек в света, дори и само заради това, което е в главата му.
	— Ами ако все пак той не е Безумецът? — попита Херити. Кевин О’Донъл присви рамене.
	— Ами тогава просто ще си изкараш една чудничка ваканцийка из зелените поля на своя роден край. Безгрижно ще си чуруликате край лагерния огън по залез-слънце. Трябва на всяка цена да се сприятелиш с него. Набий си това в главата!
	— И колко трябва да продължи тази моя ваканцийка?
	— Цялата зима, ако е необходимо — отвърна Кевин. — Не забравяй, че решението е взето на най-отговорно място. Никакво прибързване! Никакво насилване на нещата!
	— Възможно е американците да ни изпратят пръстови или зъбнопротезни отпечатъци на О’Нийл — намеси се и Дохъни, — но ти трябва да останеш там с него и да не даваш и косъм да падне от главата му, докато не получим абсолютно потвърждение на самоличността му.
	— Значи, докато не разберем дали наистина е той, не смеем нито да го изгубим, нито да го заловим — констатира Херити. — Но дали е разумно да кажем на янките, че О’Нийл е тук при нас? Не знаем как биха реагирали, ако разберат това.
	— Ние смятаме, че те се страхуват от О’Нийл повече от нас самите — рече Дохъни.
	— Пък и той може да е заложил някой гаден капан там в родината си. Примерно ако нещо се случи с него и… щрак! Нова още по-гадна чума се развихря и праща всички по дяволите. Тоя път не само жените, но и мъжете.
	Алекс Коулмън се втренчи в Херити.
	— И повече никакви грешки! Ясно ли е?
	— Ще се лепнеш за него като пиявица — каза му О’Донъл.
	— Няма да пропуснеш нито една негова думичка, нито един жест. Даже и в кенефа ще ходиш с него! После всичко ще докладваш на нас.
	— Нагласили сме всичко така, че уж случайно ще се срещнете по пътя — каза Дохъни. — Ще ни пращаш писмени рапорти. Вече сме уредили мрежа от куриери.
	Херити се намръщи. Тук явно нямаше никакви тайни. Всички присъстващи знаеха, че именно той е заложил оная бомба на „Графтън стрийт“.
	— Значи ми възлагате тая мръсна работа, заради оная бомба — каза той.
	— Ти си тоя, дето гръмна жената и децата на О’Нийл — рече Кевин. — Сега ти ще отидеш там, за да се увериш, че това е човекът, който ни трябва. Има нещо романтично в това. Ти самият имаш добър мотив да го сториш.
	— Казаха ми, че добре познаваш района над Югъл — рече Дохъни.
	— Това е доста опасен край — отвърна Херити. — В докладите прочетох, че оня лудият свещеник за малко не го е заклал.
	Кевин О’Донъл се ухили.
	— Две от моите момчета са лагерували същата вечер в руините от другата страна на пътя. Чу ли са янкито да крещи. Сторило им се доста забавно.
	— Изпотявам се само като си помисля какво е можело да стане — рече Дохъни.
	— В крайна сметка той може и да не е Безумецът — каза Кевин. — Има и други подозрителни обекти, дето се мотаят наоколо. Дори в момента англичаните следят двама такива. Ония езичници в Либия си траят, но това едва ли е най-подходящото място за нашия човек. С тоя Джон Гарич О’Донъл можем да уцелим десетката.
	Алекс Коулмън тревожно се загледа в Херити.
	— И внимавай с него, Херити! Ако О’Нийл пукне и света отвън научи за това, просто ще ни пуснат атомната бомбичка и ще ни стерилизират. — Устните му нервно потръпнаха.
	Херити изведнъж почувства как устата му пресъхна.
	— Опитахме се да предвидим всякакви вариант, Джоузеф — намеси се Кевин. — Появи се и предположение, че определени сили извън страната може и вече да са намерили лекарството против тая дяволска чума, но да го пазят в тайна. Така че ако научат местонахождението на О’Нийл просто ни бухват с атомната бомба и наведнъж се отървават от всички неприятности, както бе така любезен да ни припомни Алекс.
	Херити само примигваше, изгубил ума и дума от чутото.
	— Подозираме ли някого определено? — най-после възвърна говорните си способности Херити. — Нима американците или руснаците са способни на такова нещо?
	Дохъни поклати глава.
	— Нима за мравката е от значение чия е обувката, която я смачква?


>

E>
	Когато затвореха и всички туристи си тръгнеха, ние отивахме и се изпикавахме върху мраморния постамент. После изпитвахме някакво особено удоволствие и чувство на превъзходство като гледахме на другия ден как туристите целуват камъка там, където собствената ни красива, жълтеникава пикня се бе разливала.
@	Стивън Браудър
E$

	Беше като праисторическа картина, гладкото неподвижно езеро, чиито води чернееха под надвисналата на метър над повърхността утринна мъгла. Далеч отзад, само покритият с буйна зеленина планински хълм изплуваше над призрачната пелена, едва-едва докоснат от първите златисти лъчи на слънцето.
	Джон се спотайваше в горичката от шотландски борове близо до западния бряг и се ослушваше. Някъде из дебрите на мъглата се дочуваше плавен, ритмичен, почти зловещ плясък. Треперейки от студ, той разтърка длани, за да ги сгрее. От шест седмици не бе виждал друго човешко същество, макар че постоянно му се струваше, че го наблюдават иззад всяка сянка, привиждаха му се фигури в далечината и можеше да се закълне, че всяка вечер някой дебне наблизо, за да го убие.
	Какъв беше този плясък?
	От три седмици той се криеше в една малка каменна вила, чудейки се какво да предприеме, докато най-накрая запасите от храна в убежището му се изчерпаха. Къщичката се гушеше в една падина западно от езерото и поне досега наоколо не се бе мяркала жива душа. На вратата бе оставена бележка:

	Този дом, който някога бе изпълнен с живот и преливаше от любов сега е изоставен. В килера има храна, завивките са на леглото, чаршафите — в скрина, а посудата — в кухнята. Оставям мястото чисто и подредено. Моля ви да сторите същото. Някога, може би тук отново ще цари любов и щастие.

	Подпис нямаше.
	Джон откри вилата в края на една тревясала алея. Сламеният й покрив се гушеше, скрит сред високите борове. Отначало безкрайно се изненада, когато видя непокътнатата, китна виличка. Досега пътят му бе осеян само с пепелища и руини. Сламените снопове на покрива бяха пренареждани скоро и цялата къщичка излъчваше спокойствие и радваше окото, закътана сред папратите и бурените, в които тук-там се мяркаха красиви розови цветчета. Покрай алеята растяха къпини, а дивата лоза бе натежала от узрелите гроздове. Гонен от глада и жаждата той лакомо се бе нахвърлил върху къпините, докато устните и дланите му не почерняха от сока им.
	После се приближи до вратата и спря пред закачената бележка. Прочете я няколко пъти. Стори му се, че нещо в нея не е наред, но не можа да разбере какво точно. Усети как вътре в него скрития О’Нийл се размърда неспокойно и изведнъж го обзе гняв. Завладя го силното желание да изтръгне бележката и да я запокити нанякъде. Дори посегна към нея, но ръката му рязко спря и вместо в бележката пръстите му се вкопчиха в дръжката на вратата. Бравата изщрака и вратата се отвори със скърцане.
	Вътре дъхът на мухъл се смесваше с аромата на тютюн и на загаснало огнище, както и с различните миризми на стари гозби. Озова се в малка всекидневна с кръгъл китеник върху плочестия под. Пред малката камина имаше два люлеещи се стола с метнати върху им плетени афганистански рогозки. Отстрани до камината имаше наредени торфени тухли й чинийка с кибритени клечки. На пода до единия от столовете имаше кошничка за плетене, в която се виждаше недовършено плетиво от зелена прежда. От него стърчаха две дълги червени куки, като жалони, маркиращи мястото, където незнайният плетач щеше да се завърне.
	Джон затвори вратата. Дали имаше някой тук? Ако имаше, трябваше вече да се е показал, за да види какво е причинило скърцането на вратата.
	Заобиколи столовете, мина през едно тясно коридорче и се озова в малка кухничка с миниатюрна мивка и потъмнял от влагата плот. Беше като в къщичка за кукли: чистите чинийки бяха прилежно наредени върху плота до мивката. Отнякъде се дочу бръмченето на муха. Зад открехнатата вратичка на шкафа се виждаха стройни редички от консерви. Миризмата на мухъл идваше от дървената кутия за хляб.
	В къщичката бе доста влажно. Можеше ли да рискува и да запали огън? Нямаше ли някой да дойде насам, привлечен от пушека?
	В спалнята на другия край на всекидневната имаше само едно легло. Бе застлано и завивките прилежно отметнати назад, сякаш подканяха пътника да легне и да заспи. Чаршафите бяха студени и влажни на пипане. Издърпа одеялата и ги просна върху един от люлеещите се столове. Реши да рискува и запали огъня в камината. Мястото сякаш бе наредено, за да угоди на заблудилия се странник. В края на краищата Ирландия съвсем не беше това, което той бе очаквал.
	_Какво всъщност очаквах?_
	Знаеше, че и за в бъдеще често ще си задава този въпрос и се съмняваше дали някога щеше да си отговори. Това не бе нещо, което бе обмислял предварително.
	Когато три седмици по-късно напусна къщата, той я остави така чиста и подредена, както я бе заварил. Взе последните четири консерви с риба и затвори след себе си вратата с непокътнатата бележка.
	При езерото, плясъкът бе станал по-силен.
	Втренчи се в посоката, от която се чуваше шума. Нещо тъмно се движеше сред мъглата.
	Изведнъж из дебрите й изплува продълговата лодка, самотен гребец превиваше гръб над двете весла. Лодката се плъзгаше по гладката повърхност на езерото, веслата тихо поскърцваха и се забиваха във водата с ритмичен плясък. Изпод носа на лодката се образуваха кръгове от вълнички и се разнасяха настрани. Тя се носеше право към обраслия с тръстика бряг под горичката от шотландски борове, в която се бе скрил Джон.
	Той стоеше като омагьосан от сцената, която се разкриваше пред очите му. Тънката черна снага на лодката пореше живата повърхност на езерото, сякаш отваряше рана в плътта му.
	Вече можеше да различи три силуета на борда — единия на носа, другия на кърмата. Гребецът бе целият в черно. Дори шапката му беше черна.
	Джон се подвоуми дали да не напусне скривалището си и да побегне. Каква ли опасност криеше лодката? Внимателно изучи фигурата на гребеца. Дланите му върху веслата се открояваха с мъртвешка бледност на фона на черните му дрехи. Движението на раменете прикова вниманието му: мъжът очевидно бе добре сложен и имаше широк, мускулест гръб.
	Когато лодката се приближи още повече, Джон осъзна, че синкавия силует на кърмата, както и зеленикавият на носа са всъщност човешки фигури. Два мършави крака в сиви панталони стърчаха изпод синьото яке, а една ръка придържаше качулката над главата, за да я предпази от студената мъгла. Изведнъж изпод качулката изникна бледата русокоса главица на един малчуган. Светлите, кафеникави очи се втренчиха право в прикрития зад едно дърво Джон.
	_Дали да бягам?_ — зачуди се той. Не знаеше какво, но нещо го караше да не помръдва от мястото си. Малчугана на кърмата очевидно го бе видял, но не пророни нито дума.
	Лодката се вряза в тръстиките до брега. Зелената фигура на носа се размърда и се изправи. Мъжът бе гологлав, с дълга руса коса, слабо продълговато лице с пронизващи кафяви очи, чип нос и остра брадичка. Тежкият му поглед се впи в Джон с такава сила, сякаш го разтърси токов удар. Без да сваля очи от Джон, мъжът извади от джоба си зелено кепе и го наложи на главата си. После вдигна от лодката износена зелена раница и я метна през рамо.
	Гребецът се изправи, извади едното гребло от ключа и, използвайки го като прът, започна да изтласква лодката към брега през тръстиките. Мъжът на носа каза нещо през рамо на гребеца, но шумоленето на тръстиките заглуши думите му. Дъното на лодката се заби в тинята и тя спря на около метър-два от тревистата ивица, която разделяше тръстиката от боровата горичка. Човекът на носа махна с ръка и момчето от кърмата прекрачи през борда, нагази в тинята и извлече лодката до тревистия, песъчлив бряг.
	Едва сега гребецът се обърна. Джон се втренчи в сухото, мъртвешки бледо лице. Черни кичури коса, посребрени по слепоочията, се спускаха изпод черната филцова шапка. Очите бяха яркосини. Дългият гърбав нос висеше над тънки, едва забележими устни. Острата му брадичка бе щръкнала напред като копие над твърдата, колосана яка.
	_Свещеник!_ помисли си Джон и веднага си спомни за човека с ножа в колибата, от която се бе снабдил с дрехи.
	Свещеникът се втренчи в Джон и запита:
	— Кой си ти, странниче?
	Гласът му бе напълно нормален, но също толкова нормален му се бе сторил отначало и монахът от колибата.
	— Казвам се Джон О’Донъл — отвърна Джон.
	Мъжът на носа на лодката кимна, сякаш това съдържаше някаква особено ценна информация. Свещеникът присви устни.
	— Говориш като янки.
	Джон остави това да премине покрай ушите му.
	Момчето прегази тинята, стигна до носа на лодката и направи безплоден опит да я дръпне към себе си.
	— Остави, момче — рече свещеника.
	— Кои сте вие? — попита Джон.
	Свещеникът погледна към спътника си в лодката.
	— Това е Джоузеф Херити, скитник като мен. А туй момче тука… не знам дали изобщо има име. Той не говори. Хората, които го повериха на грижите ми казаха, че е дал обет да пази мълчание, докато отново, не се събере с майка си.
	Свещеникът отново се вгледа, в Джон.
	— А що се отнася до мен, аз съм отец Майкъл Фланъри от братството на Отците в Мейнут.
	— Свали си шапката, отче Майкъл — намеси се Херити — и му покажи доказателството.
	— Замълчи — отвърна му отец Фланъри. Гласът му прозвуча уплашено.
	— Направи го! — заповяда му Херити.
	Свещеникът бавно свали шапката си, разкривайки още незарасналия белег от жигосания върху челото му кръг с кръст в него.
	— Някои обвиняват Църквата за неприятностите, които ни сполетяха — каза Херити. — Жигосват малкото монаси, които оставят живи. Кръг с кръст в него за католиците и само кръст за протестантите. За да могат да ги различават, нали разбираш?
	— Живеем в дивашки времена — рече отец Фланъри. — Но нашият Спасител е изстрадал много повече. — Сложи шапката си обратно на главата, вдигна обемиста, синя раница от дъното на лодката и прекрачи отвън в тръстиките. Улови момчето за ръка, прегази през блатистата ивица и излезе на твърда земя само на няколко крачки от Джон.
	Без да се обръща подвикна през рамо:
	— Идвате ли с нас, господин Херити?
	— Защо пък не? — изръмжа последният. — Такава готина компания. — Прекрачи, нагази сред тръстиките и прецапа тинята. Излезе на брега, подмина свещеника и момчето и спря точно пред Джон. Разгледа го от главата до петите. Най-накрая впи очи в неговите и запита:
	— И какво търси тук един янки?
	— Дойдох да помогна — отвърна Джон.
	— Значи имаш лекарство против чумата?
	— Не, но съм молекулярен биолог. Навярно има някакъв център за научни изследвания тук в Ирландия, където бих могъл помогна с познанията си.
	— Туй трябва да е лабораторията в Килалой — рече Херити.
	— Далеч ли е от тук? — попита Джон.
	— Доста далечко е — отвърна Херити.
	Отец Фланъри пристъпи напред и се изравни с него.
	— Стига, господин Херити! Тоя добър човек сам се е обрекъл на изгнание, като е дошъл тук и то единствено с благородната цел да ни помогне. Не можете ли да оцените саможертвата му по достоен начин?
	— Ха, саможертва! — изкиска се Херити.
	Джон намери кикота му за твърде неприятен. Този Херити имаше излъчването и държанието на потаен и доста опасен човек.
	Свещеникът се извърна. Вдигна кокалестата си десница и със събрани пръсти, по стар ирландски обичай, посочи на север.
	— Лабораторията е в тази посока, господин О’Донъл. Доста път има до там, наистина.
	— Защо не поскитаме малко с него, за да му покажем гостоприемството си и това, че оценяваме саможертвата му? — попита Херити. — Пък и той се нуждае от помощта ни, иначе със сигурност ще се заблуди — тъжно поклати глава той. — Ще трябва да се уверим дали не е омагьосан от някоя фея.
	Отец Фланъри проследи с поглед пътя, който се виеше покрай езерото отвъд дърветата.
	— По-висши сили от нас ни водят — изрече Херити с престорена тържественост. — Вие самият го казахте, отче Майкъл, снощи, когато стигнахме до туй блато. — Извърна очи към лодката. — А може би това е едно омагьосано от феите блато, поставено на пътя ни само за да ни помогне да стигнем до тоя янки.
	Джон сякаш чу древната ирландска реч от устата на Херити, но имаше и нещо друго в гласа му, някаква едва доловима злобна нотка.
	— Не си правете труда — каза Джон. — Сам ще намеря пътя.
	— Хм, опасно е за сам човек из тоя пущинак — рече Херити. — Четиримата заедно ще сме по-сигурни. Какво ще кажеш, отче Майкъл? Като едни добри християни не бива ли да изпроводим тоя янки по живо по здраво до лабораторията?
	— Той трябва да знае, че пътят няма да е лек — рече отец Майкъл. — Може да ни отнеме месеци. През цялото време пеша.
	— Ама разбира се, отче, този дето е сътворил времето се е погрижил да ни отпусне доста от него. Заедно ще сме страхотна компания, ще скитаме из родните поля, ще видим тъжните гледки на бедната ни, изстрадала Ирландия. Ауу, пък и тоя янки се нуждае от добри приятели за водачи.
	Джон долови някакъв недоизказан спор между двамата. В ироничния тон на Херити имаше някаква злостна, отмъстителна нотка. Момчето стоеше до тях навело глава и очевидно изобщо не се интересуваше от разговора.
	Когато отчето не отговори, Херити троснато продължи:
	— Е, добре, тъй да е. Аз сам ще заведа янкито, щом добрият свещеник не ще да изпълни християнския си дълг.


	Обърна се наляво към пътечката между дърветата, която водеше нагоре към тесния път покрай езерото.
	— Хайде да вървим, янки.
	— Казвам се О’Донъл. Джон Гарич О’Донъл.
	С, пресилена вежливост Херити отвърна:
	— Ооо, виж сега, не исках да те засегна, господин О’Донъл. Пък и О’Донъл е много готино име. Познавам мнозина от клана О’Донъл, някои от тях дотам, че никога не биха ми резнали гръцмуля по нощите. Хайде не се коси, ний тъй сме свикнали тук да викаме на американците. Янки, нали разбираш.
	— Свършихте ли вече, господин Херити? — попита го отец Майкъл.
	— Ама аз само обяснявам на господин О’Донъл как стоят нещата. Съвсем не искаме да го засегнем, нали тъй? — обърна се той към Джон. — Тука имаме и други янки, поне тъй чух. Имаме и франсета, и канадци, също и някой друг ингилизин, та даже и една мексиканска банда. Просто се оказаха тука, когато падна блокадата и бойните кораби завардиха острова. Не съм си мислил, обаче, че някой ще се окаже толкова глупав, та да довтаса тук след това. Ти как мина през блокадата от кораби, господин О’Донъл?
	— Какво друго можеха да ми сторят, освен да ме убият? — сви рамене Джон.
	— Че да не е малко? — отвърна Херити. — Поел си голям риск.
	— В Америка има хора, които искат да помогнат — каза Джон. Тоя Херити му се струваше все по-странен. Какво всъщност се опитваше да направи? Имаше доста недоизказани, неща тук.
	— Да помогнат, значи — повтори Херити. — Да съживят всичките девойчета дето си отидоха млади и зелени. А стига бе!
	— Само да можехме — прошепна Джон. — Щяхме да съживим и всички жени и деца избити от бомбите на терористите.
	Само за миг лицето на Херити се изкриви от яростна гримаса, после отново се овладя. Когато отново заговори, гласът му бе напълно спокоен.
	— И какво ли пък знаеш ти за бомбаджиите, господин О’Донъл?
	— Това, което съм чел по вестниците — излъга Джон.
	— Ха, вестниците! — изпръхтя Херити. — Не е същото, като да присъстваш, когато гръмне истинска бомба.
	— Тъй няма скоро да заведем господин О’Донъл до лабораторията — намеси се отец Майкъл. — Ще тръгваме ли вече?
	— Ние?! — възкликна Херити. — Доброто отче идва с нас! О, колко прекрасно ще бъде, господин О’Донъл, да крачим напред под сигурното крило на Божията милост!
	Без да отговори, отец Майкъл заобиколи Джон и се отправи по пътечката нагоре към пътя. Момчето, притиснало синьото яке към гърдите си, се забърза да го настигне и влезе в крачка с него.
	— Хайде идвайте, господин О’Донъл — подвикна отец Майкъл без да се обърне.
	Джон обърна гръб на Херити и тръгна след тях. Чу как Херити го последва, вървейки плътно след него, по-близо отколкото би му било приятно. Джон обаче бе абсолютно уверен, че свещеникът щеше да го отведе до лабораторията. Щяха да го заведат право в сърцето на ирландските усилия да се пребори чумата!
	От своя страна, Херити се чувстваше страшно недоволен от разговора си с този _О’Донъл_. Човекът можеше да се окаже само това, за което се представя. Тогава какво? Един плешив смотаняк, който изобщо не отговаряше на описанието О’Нийл.
	Херити изпсува тихичко под носа си.
	Тази задача го дразнеше, а най-лошото от всичко бе, че Кевин много добре знаеше това и нарочно го бе натоварил с нея. А и как само му натресоха отчето в последната минута! Той пък се заинати и не щя да остави хлапето! Безполезен малък дрипльо! Всичко, свързано с тая мисия, беше отвратително. Е, нищо, колкото по-бързо свърши, толкова по-добре.
	Херити се залепи плътно зад О’Донъл и впи поглед в гърба му.
	_Ето го моят Лукчо_, помисли си той, _разбира се, ако наистина е О’Нийл._
	Херити реши да подходи към мисията си с повече чувство за хумор. Мислено си представи как смъква пластовете, зад които се прикриваше О’Донъл, как маха една по една сухите люспи от лука, за да се добере до сочната, предизвикваща сълзи сърцевина на зеленчука.
	Отец Майкъл стигна до пътя и помогна на момчето да прескочи каменния зид. Спряха се да изчакат двамата мъже.
	Тоя Херити не е хубав човек, помисли си отчето. Все го избива на богохулство. Все гледа да уязви тия около него. Имаше нещо порочно у него, което се наслаждава на чуждата болка. Янкито нямаше да бъде в безопасност сам с него. Ония в Дъблин мъдро бяха решили тъй да наредят нещата.
	О’Донъл стигна до пътя, задъхан от изкачването. Веднага след него и Херити стигна до зида, спря се и се загледа назад.
	_Ах, тоя Херити!_ — помисли си отчето. _Все си пази гърба! Все назад гледа. Колко ли лошотии е оставил след себе си?_
	Отец Майкъл се извърна наляво и срещна втренчения, изпитателен поглед на О’Донъл. Дали той наистина е Безумецът? Във всеки случай, наистина имаше нещо странно в него. Е, ония в Дъблин ясно бяха дали да се разбере, че туй е проблем на Херити. Той трябваше да даде отговор на тоя въпрос. Бяха казали, че отец Майкъл трябва само да следи да не би Херити да причини нещо лошо на О’Донъл. Отец Майкъл не бе попитал: „Защо аз?“. Той знаеше защо.
	_Защото Херити ми спаси живота. Сега двамата с него сме свързани завинаги. Свързва ни позорът. Ония в Дъблин знаят какво се случи в Мейнут._
	Метна раницата на раменете си и пое по пътя. Зад гърба си чу стъпките на двамата мъже, които го последваха. Момчето избърза напред и закрачи плътно до отчето, сякаш търсеше закрила от него.
	_Имаш още доста живот пред себе си, синко_, помисли си отчето. _Радвай му се. Ех, как бих искал да можеш да говориш:_
	В същото време Херити подхвана песента „Зелената носия“. Думите отекнаха над смълчаното езеро в долината.
	_Хубав глас има тоя Херити_, помисли си отчето, _само дето песента не е подходяща за случая…_ И отец Майкъл замислено поклати глава.


>

E>
	Няма на света истина, която се страхувам да изрека.
@	Томас Джеферсън
E$

	Вече пет минути разговаряха с Кевин О’Донъл и едва сега Финтън Крейг Дохъни осъзна, че става въпрос за собствения му живот. Винаги бе знаел, че Кевин е убиец, но досега бе смятал, че уменията му като лекар са достатъчна защита от посегателство.
	Очевидно не бе така.
	По настояване на Кевин бяха дошли заедно в една от трансформираните в офиси килии на затвора „Килмейнхам“. Дохъни не харесваше затвора. Изборът му за централен контролен щаб на Дъблинския Отряд бе плод на идеята на Фин Садъл за „историческа справедливост“. Мястото го отблъскваше. Всеки път, когато пресичаше вътрешния двор, опасан с няколко реда телени мрежи и осветен от огромните прожектори, се замисляше за хората, които бяха обитавали — или умирали — в миниатюрните килии: Робърт Емет, Патрик Маккан, Чарлз Парнъл…
	Но замъкът Килмейнхам бе само на една пресечка от Кралската болница и Дохъни трябваше да признае, че медицинското обслужване бе на завидна висота.
	Срещата им в килията-офис след закуската бе започнала съвсем рутинно. Кевин бе получил обичайния доклад за работата в лабораторията Килалой. Двамата се настаниха от двете страни на малкото бюро с нощна лампа в единия край.
	— Ония казват, че единствената ни надежда е в лабораторията — започна Кевин.
	— Ако ние първи открием лекарството, целият свят ще трябва да се съобразява с нас — отвърна Дохъни.
	— Мина вече доста време и все още нищо. Взех да губя вяра в лабораторията — рече Кевин.
	— Имаме същите шансове да успеем първи, колкото има и всеки друг.
	Кевин сякаш не го чу.
	— Е, ние в Ирландия сме привикнали към разочарованията. Научихме се да ги очакваме — облегна се той назад и се втренчи в Дохъни. — Всичко друго би било неочаквано.
	— Говориш като пораженец, Кевин. Казвам ти, че Ейдриън Пиърд е един от най-големите мозъци, които някога съм срещал.
	Кевин отвори едно чекмедже, извади малък, белгийски автоматичен пистолет и го постави върху бюрото близо до дясната си ръка.
	— Често си мисля за онзи младеж, студента по медицина, и за неговата жена в цистерната — рече Кевин. — Двамцата си се гушкат по нощите, докато ние, останалите си лягаме самотни в леглата.
	Дохъни погледна пистолета и ледена тръпка пробяга по гърба му. Какво ставаше тук? Какви бяха тия лицемерни приказки за младия Браудър и Кейт? Публична тайна бе начинът, по който „Бреговаците“ се отнасяха към всяка оцеляла от корабите-ковчези жена. Всички знаеха как хората на Кевин избиваха чужденците, захвърлени на брега, заради чумната зараза. Фин Садъл смятаха лова на такива „крайбрежни птички“ за спорт. После изгаряха горките хорица по стария келтски обичай — натъпкваха ги в плетени кошове и ги слагаха на кладата! Кевин О’Донъл бе жесток човек и тоя пистолет на масата съвсем не бе случаен.
	— Какво си намислил, Кевин? — облиза устни Дохъни.
	— Чудя се, кой ли ще остане последния жив човек в Ирландия? — попита Кевин. — Някои смятат, че това ще е оня дребосък в Атлоун. Този бе, дето го намериха жив в прегръдката на мъртвата му майка. Ти как мислиш, на кого да си заложа парите, Фин?
	— Нямам ни най-малка представа. Ако бях на твое място, не бих залагал изобщо. Все още има няколко оцелели жени наоколо.
	— Други пък смятат, че туй ще е онуй момче, дето го отгледаха монасите в Бантри — продължи Кевин. — Или пък „циганчето от Моърн“, вече е почти на осем, ама в рода му всичките бяха столетници. Май той има най-големи шансове, а, Фин?
	— Не ме интересува нищо друго, освен чумата — отвърна Дохъни. — Нямаме друг шанс, освен отчаяно да търсим лекарство против нея. И хората на Ейдриън Пиърд правят…
	— Значи не смяташ, че онзи там с Херити и свещеника е О’Нийл?
	— Съмнявам се. Но дори и да е той, как ще го накараме да ни помогне?
	— О, има си начини, Фин. Има си начини.
	— О’Нийл е бил в района на Сиатъл-Такома — каза Дохъни. — След като претършували къщата му, ония изпепелили целия район. Не си направили труда дори да преброят труповете, камо ли да ги разпознават.
	— Ех, Фин. Казвам ти, че целия този прекрасен остров е един огромен кораб-ковчег. Имам доказателства за това.
	Дива ярост, каквато никога дотогава не бе изпитвал, изпълни Дохъни. Едва успя да се овладее.
	— Какви доказателства?
	— Всяко нещо с времето си, Фин. Всяко нещо с времето си.
	Дохъни понечи да се надигне от мястото си, но Кевин сложи длан върху пистолета.
	— Всички, които умряха… — започна Дохъни. — Никой истински Ирландец не би искал толкова човешки живота да отидат напразно!
	— Кои човешки животи? — попита Кевин без да сваля ръка от пистолета. — Убитите от Британците и фанатиците от Ълстър?
	— И тях също. — Дохъни се втренчи в пистолета и изведнъж разбра, че Кевин възнамерява да го убие. Но, защо?
	— И тях също ли? — изкрещя Кевин. Втренчи се в Дохъни, в очите му горяха налудничави пламъчета.
	_Той е откачил_, помисли си Дохъни. _Наистина се е побъркал._
	— Ние не можем да забравим нито един, който е умрял в името на Ирландия. Нали точно затова Пиърд и аз и целия народ се блъска, за да…
	— Това са глупости, Фин! Аз знам защо ни налегна това проклятие. Защото никога не простихме на Дърмот и жената, която той открадна от Тернан О’Руърк.
	— Мили Боже! — невярващо поклати глава Дохъни. — Та, това е било преди повече от осемстотин години!
	— Духовете им все още бродят из Ирландия, Фин. Това е проклятието на Брифни. Те никога няма да намерят покой, никога няма да се съберат заедно, докато поне един ирландец не им прости. Това са ония двамата в цистерната в Килалой, възкръсналите Дърмот и Дървогила! Трябва да им простим, Фин.
	Дохъни бавно пое дъх.
	— Както кажеш, Кевин.
	— Нали това ти казвам! — Кевин небрежно пусна пистолета в скута си и започна да го гали седна ръка. — Всеки наш брат, убит от Британците трябва да бъде отмъстен, но Дърмот и жена му трябва най-после да намерят покой.
	— Без това, което Пиърд и аз правим — рече Дохъни, — за Ирландия няма бъдеще.
	— Чу ли за ония обезглавените жени във Вейл-ъв-Авока, Фин? Разправят, че нощно време чуват стенанията им.
	— Вярваш ли на тия приказки? — попита Дохъни.
	— Глупости! Как могат да стенат, като нямат глави?
	_Трябва да го успокоя_, помисли си Дохъни. _Лудите не мислят логично._
	Като не получи отговор Кевин продължи:
	— В Щатите измислили нов начин да се отървават от тия дето трябва да ги връщат обратно да умрат в Ирландия, а пък те не щат да се качат на кораба. Викат му Американска софра. Чул ли си за това, Фин?
	Отново остави пистолета на бюрото, но без да го пуска.
	— Не, не съм.
	— Сипват им отрова в храната.
	Дохъни безмълвно поклати глава.
	— Подслушвахме телефонните ти разговори с Англия, Фин — спокойно рече Кевин. Вдигна пистолета и го насочи право в гърдите на Дохъни.
	Гърлото и устата му пресъхнаха.
	— Фин, ти забрави, че ние не трябва да им се доверяваме.
	— Никога.
	— Но научния център в Хъдърсфийлд ни помага — отвърна Дохъни с нотка на отчаяние в гласа.
	— О, нима? Значи и тоя прекрасен човек, тоя доктор Дъдли Уикъм-Финч, та той изобщо не е шибан ингилизин, а?
	— Добре де, англичанин е, но той има един от най-модерните изследователски центрове в целия свят. А и току-що са им изпратили помощи от Америка.
	— О, колко благородно! — иронично се ухили Кевин. — Имаме записи на телефонните ти разговори, Фин. Ще отречеш ли, че си извършил предателство към родината?
	Пръстът му започна да се свива около спусъка.
	В отчаянието си Дохъни извика:
	— Значи можеш да простиш на Дърмот и жена му, а не можеш да изслушаш обяснението ми?
	— Слушам те — отвърна Кевин.
	— Всичко, което Уикъм-Финч ни съобщи, ние проверихме в лабораторията. Всяка негова дума се оказа истина. Доказахме го. Той не ни е лъгал.
	— Доста часове прекарах в слушане на записите — замислено рече Кевин. — Тоя лустросан, колежански, английски акцент, знаеш ли колко пъти съм го слушал и преди от подобни на твоите британски приятелчета?
	— Но не и в условия като сегашните — отвърна Дохъни. — Сега те се пекат на същия огън като нас самите!
	— Прилежно заучения, изгладен акцент, с който изричат и най-тъпите си безсмислени приказки — продължи Кевин.
	— Щом не вярваш на мен, тогава питай Пиърд колко ни е помогнал Финч.
	— Вече го питах. Проблемът с тоя техен акцент, Фин, е, че обръщат повече внимание на произношението си, отколкото на това, което говорят.
	— Какво ти каза Пиърд?
	— Каквото и ти, Фин. Съжаляваше, ако ни е обидил с нещо. Не целял нищо лошо.
	— Ти… ти не си му направил нещо, нали?
	— О, не! Той все още е там, в Килалой, занимава се с експериментите си с разните му епруветки. Съвсем безобидна работа. — Кевин тъжно поклати глава. — Но ти, Фин, си друго нещо. Ти си този, който е влязъл в съзаклятие с оня англичанин. Не Пиърд. — Бавно вдигна пистолета, докато дулото не се изравни с очите на Дохъни.
	— Какво ще правиш с Пиърд и хората в лабораторията, след като ме убиеш?
	— Ще ги запазя живи и невредими, докато не поискам оная жена в цистерната — отвърна Кевин.
	Дохъни бавно кимна. Реши се на последен, отчаян блъф.
	— Ние предвидихме това. Точно затова се погрижихме, ако нещо се случи, цяла Ирландия да научи.
	— Да научи какво? — настоя Кевин.
	— Да научи за оная жена и за твоите намерения към нея — отвърна Дохъни. — Тълпи ще се втурнат да те намерят и да ти изтръгнат сърцето с голи ръце. Няма да имаш достатъчно куршуми за всички тях.
	— Не сте го направили! — каза той, но свали леко дулото на пистолета.
	— Погрижихме се, Кевин. И няма никакъв начин да го предотвратиш.
	Кевин постави пистолета обратно в скута си. За момент се вгледа в Дохъни.
	— Виж ги ти умниците!
	— Хайде, застреляй ме, щом си решил — рече Дохъни. — После обаче, ще трябва да налапаш дулото и да си пръснеш черепа.
	— Това би ти харесало, нали, Фин.
	— Дали ще е бърза или бавна, няма начин да избегнеш смъртта.
	— И никакви разговори повече с англичаните. Чу ли ме добре, Фин?
	Разгневен до такава степен, че не бе в състояние да мисли за последиците, Дохъни изкрещя:
	— Върви по дяволите! Ще говоря с когото си искам! Ще Говоря и с янките и с руснаците и с китайците, ако трябва! Ще говоря с всеки, който може да ни помогне!
	Той изтри устни с опакото на ръката си.
	— Ти можеш да подслушваш всяка дума, ако искаш!
	Кевин вдигна пистолета, после отново го свали.
	— Стой настрана от това, което не ти е работа, Кевин О’Донъл! Нали искаш да намерим лекарство против чумата? Тогава не ни се пречкай!
	— Нима се съмняваш, Фин! — обидено попита Кевин. — Аз също искам да намерите лекарството. Хайде давайте, намерете го, ако можете. Това е ваша работа и аз ви желая успех. Когато, обаче, намерите такова лекарство, то ще е толкова ваше, колкото и мое. Разбра ли? — каза той и прибра пистолета в страничния си джоб.
	Дохъни се втренчи в него с ужас. Изведнъж осъзна, че Кевин гледа на чумата просто като на още едно оръжие. Ако се докопа до лекарството, той ще иска да използва чумата срещу всички извън Ирландия. Той ще е новият Безумец, а целият останал свят ще е неговата цел!
	— Ти би го направил, нали? — прошепна Дохъни.
	— Ирландия отново ще има своите могъщи крале — отвърна О’Донъл. — А сега се връщай в лабораторията си и бъди благодарен на Кевин О’Донъл, че е пощадил мизерния ти живот.
	Дохъни бавно се изправи на крака, прекоси килията и излезе навън като се препъна на прага. Очакваше куршум в гърба след всяка крачка. Едва навън в двора, когато видя пазачите да отварят портала, той повярва, че наистина е бил пощаден. Улица „Инчикър“ изглеждаше налудничаво спокойна, както обикновено, дори обичайният трафик от коли си беше там. Дохъни сви вдясно и веднага щом портата се скри от очите му, тежко се облегна на стария каменен зид на Килмейнхам. Краката му омекнаха, сякаш някой бе изтръгнал мускулите от тях, оставяйки слабите кости да се огъват под тежестта на тялото му.
	Какво можеше да се направи с Кевин О’Донъл? Човекът беше напълно побъркан, също като оня нещастник О’Нийл. Дохъни изпитваше известно съжаление към Кевин, но все пак нещо трябваше да се направи и то веднага. Не можеше да се избяга от необходимостта. Дохъни вдигна поглед над едно разлистено дърво и се вгледа в мръсното, удавено в пушеци небе.
	— О, Ирландийо, Ирландийо — прошепна — какво доживяха твоите синове!
	Добре разбираше Кевин — непрестанната борба и сянката на смъртта вечно зад гърба ти. Огънят бе вечно жив в сърцето на всеки ирландец. Това продължаваше вече толкова дълго, толкова много поколения наред, че изпепеляващия пламък на омразата се бе превърнал в неразривна част от психиката на ирландеца. Бе отдавна запален от тиранията и глада и поддържан жив у всяко ново поколение чрез разказите вечер край огнището, разказите за жестокостите на свирепите тирани и мъчителната агония на дедите. Още от майчината гръд заедно с млякото всеки ирландец засукваше омразата и жаждата за мъст към поробителите на изстрадалата родина.
	Дохъни погледна наляво и видя въоръжен отряд на Фин Садъл да излиза от Килмейнхам. Бойците не обърнаха никакво внимание на облегнатия до стената мъж.
	_Ето, отново ще разпалваме огъня_, горчиво се усмихна Дохъни.
	Миналото на Ирландия бе утихнала жарава, винаги готова да пламне в буен огън. Тъжната меланхолия в миг се превръщаше в дива, необуздана ярост. Омразата към англичаните — това бе центърът, около който се въртеше всичко. Всеки новороден ирландец полагаше клетва, че десетките векове жестокости и потисничество ще бъдат отмъстени. Това бе вкоренено в ирландската душа.
	_Това е източникът на всичките ни страсти, тъжната ирония във всяка наша смешка. А обектът на нашата омраза никога не е бил по-далеч от шейсетина мили, отвъд Ирландско море._
	Даа, лесно можеше да разбере Кевин, много по-трудно щеше да бъде да го спре.
	Дохъни се отблъсна от студената стена на затвора Келмейнхам. Ледена пот струеше от слепоочията му. Обърна се и тръгна към Кралската Болница.
	_Трябва веднага да говоря с Ейдриън._


>

E>
	Първородният грях? О, отче Майкъл, имате късмет, че питате точно мен, дето най-добре ги знам тия работи! Първородният грях е да си роден ирландец. Туй е достатъчен грях за всеки Бог!
@	Джоузеф Херити
E$

	Кейт О’Гара седеше пред малкото бюро до стената в новото им жилище и записваше в дневника си нещата, които не можеше да каже на Стивън. Знаеше, че е малко след 10:30, защото току-що чу, как Мун Колъм и Хю Стайлз смениха пазачите отвън в двора на замъка, който сигурно вече бе ограден и изцяло покрит. Дневната светлина бе много по-притъмнена, отколкото когато ги докараха тук.
	Записа в дневника:
	„Ейдриън Пиърд не ми харесва. Прекалено много се радва на властта си“.
	Ако трябваше да бъде искрена пред себе си, тя добре разбираше защо Стивън толкова много се възхищава от този човек. Не можеше да се отрече гениалността на Пиърд, но той искаше постоянно да му се признават заслугите. Нещо му липсваше, помисли си тя. Пиърд не излъчваше онази стабилност, която имаше у Стивън, на когото можеше да се разчита безрезервно.
	_Каква съм неблагодарница!_
	Всичко, което се правеше тук бе с единствената цел да запази живота на една-единствена жена от чумата. И тази жена бе самата тя. Не бяха се поскъпили в нищо, за да й осигурят всички удобства и да направят живота и по-лек в самотната й изолация. Само единадесет дена, след като Стивън едва ли не насила я бе затвори в цистерната, бяха дошли група мъже с камион, кранове и всякаква друга техника. Още същата вечер бяха готови да преместят цистерната, заедно с тях двамата вътре, като грахови зърна, търкалящи се в тенджера. Навсякъде около тях щъкаха войници, мотоциклети, бронирани коли, дрънкаха оръжия. Въздушните помпи и един огромен дизелов генератор бяха натоварени на камиона, заедно с цистерната. Тя се бе стреснала от силния грохот и се бе вкопчила в Стивън.
	— Ами ако цистерната се счупи.
	— Няма, скъпа. Направена е от много здрава стомана.
	Притиснала ухо към гърдите му, тя бе чула дълбоките, гърлени вибрации на гласа му и силните, отмерени удари на сърцето му. Това я бе успокоило повече, отколкото самите думи.
	Веднъж бе надникнала през люка и бе видяла светлините на горящ град, далеч отвъд полетата. Бушуваше пожар и на един далечен хълм, докато се спускаха в някаква долчинка, а веднъж дори излезлите извън контрол пламъци бяха принудили конвоя да спре пред един мост. Тъмните води на реката едва-едва потрепваха под звездното небе. Тя се бе притиснала в Стивън, докато камионът отново не тръгна напред.
	Най-сетне бяха пристигнали в двора на замъка, ярко осветен от прожекторите, наредени по високите каменни стени. През люка бе видяла камари от камъни и тухли, както и торби с цимент. Чуваше се съскането на оксижени и дрънченето на големи листове стомана.
	— Строят ни по-голямо жилище, скъпа — бе обяснил Стивън. — Въздушният шлюз на цистерната ще бъде скачен с подобен в новото жилище.
	— Безопасно ли е?
	Причината за притеснението й бе очевидна. Разказите за смъртта на хиляди жени — дочути по радиото или от приказките на мъжете отвън — я бяха изпълнили с ужас.
	— Ейдриън ще стерилизира мястото и всичко в него — бе я уверил Стивън.
	Въпреки това, тя с нежелание бе изпълзяла през шлюза в по-голямото помещение, когато работниците бяха готови с него. Стивън й бе казал, че новото жилище ще има телевизор, както и отделна тоалетна и баня.
	Проблемът с тоалетната бе най-отблъскващото нещо за Кейт, докато живееше в по-малкия контейнер. Въпреки обучението й като медицинска сестра и всичките й познания за естествените физиологични нужди на тялото. Вместо тоалетна чиния имаше нещо като цокало и то точно срещу един от люковете на отсрещната стена. Фекалиите се изсмукваха със сгъстен въздух през една тръба и се извеждаха в стерилен контейнер, първоначално създаден за събиране на проби от секрети за медицински експерименти. Бе карала Стивън да се обръща с гръб, докато използва _тоалетната_, но всеки, който иска, би могъл съвсем спокойно да я наблюдава отвън… макар че трябваше да признае, че не бе зървала нито едно лице през люка, докато използваше проклетото цокало.
	Но вонята бе отвратителна. Още след първия ден, тясното помещение започна да вони на обществена тоалетна.
	Другото й оплакване бе консервираната храна.
	„Студени консерви!“
	Тия две думи, изричани с отвращение бяха докарали Стивън едва ли не до полуда. Тя съзнаваше това, но не можеше да се въздържи да ги повтаря.
	А и преварената вода от стерилизирани бутилки! Абсолютно безвкусна и блудкава.
	Новият контейнер имаше вертикални стени и плосък таван. Имаше дори балатум на кафяви и бели линии на пода, както и два електрически котлона върху шкафче до малката мивка. Е, изобщо не можеше да се мери с добре обзаведената кухня във вилата на Пиърд, но поне храната можеше да се притопля. Макар че продължиха да ядат консерви. И да пият безвкусната вода от стерилизирани бутилки! Само понякога успяваха да разнообразят с някоя случайна бира „Гинес“, ако е била бутилирана преди чумата.
	Продължиха да спят в стария контейнер, но вече върху огромен дюшек, стерилизиран и оставен за тях в новото жилище. Естествено дюшекът хлътваше по средата, заради овала на цистерната, независимо, че бе поставен върху дъсчена плоскост над наредени дървени талпи. Талпите проявяваха смущаващата тенденция да отскачат и да тропат по металния под, когато двамата със Стивън се любеха.
	— Като животни в зоопарка сме! — оплакваше се тя, мислейки за мъжете отвън; които чуваха шума.
	— Но ти си жива, Кейт!
	Не можеше да си обясни защо, но тези негови думи я ужасяваха, вместо да я успокоят.
	_Аз съм жива._
	Но ужасните новини, които научаваше от приказките на мъжете отвън, а сега и от телевизора, само засилваха тревогите й. Чувстваше се крехка и уязвима, прицел на свирепите камшици на една безмилостна съдба.
	В дневника си бе начертала груба карта на света, върху която отбелязваше местата на неумолимото разпространение на заразата — Британия. Северна Африка, Сицилия, върхът на италианския ботуш, после и самият Рим, цитаделата на нейната вяра. Всяко новопоявило се огнище на зараза тя отбелязваше с черна мастилена точка. Докато правеше това, чувстваше как изтрива тези места от собствения си свят. Чумните петна се превръщаха като очертаните в древните антични карти бели петна — Тера Инкогнита. Те трябваше да бъдат наново преоткривани… ако някой изобщо оцелееше.
	Знаеше, че не е единствената оцеляла жена в Ирландия. Подочуваше това-онова от приказките на работниците отвън, пък и хората понякога отговаряха на въпросите й. Имаше групи жени, изолирани в изоставените мини близо до Маунтмелик и Касълблейни. Говореше се и за друга група жени в едно старо имение близо до Клонмел, затворени от някакъв луд на име Брен Маккрий. Слуховете и докладите съобщаваха за дребни групички разпръснати тук-там и цялата страна и охранявани от отчаяни мъже.
	Все пак нейното собствено положение бе уникално.
	Пиърд й бе дал да разбере това по собствения си хладнокръвно пресметлив начин, като нарочно я бе оставил да подслуша един от разговорите му със Стивън.
	— Повечето от останалите жени са обречени, защото мъжете им неминуемо ще се заразят, докато търсят храна.
	Тя бе застанала до люка и ясно чуваше Пиърд, който говореше по телефона със Стивън. Пиърд беше дребен човечец, не повече от метър и половина висок, с вечно кисело изражение върху лицето и тънки устни, върху които Кейт никога не бе виждала усмивка. Имаше сламеноруса коса, която винаги бе късо подстригана, или изцяло обръсната като на повечето от мъжете, които се виждаха отвън. Лицето му бе с тъмен загар, а постоянно свъсените вежди чертаеха плетеница от бръчки върху челото му.
	— Не можем ли да направим нещо за тези жени? — бе попитал Стивън.
	— Снабдяваме ги със стерилизирана храна, но мъжете им са много подозрителни и не приемат нито медицинските ни съвети, нито каквото и да било друго. Мислехме да отвлечем някои от тях насила, но това би било фатално за самите жени. Най-добре е да оставим нещата такива, каквито са и да се надяваме.
	— Ами жените, които биват изпращани обратно през океана? — бе попитал Стивън.
	— Много малко от тях стигат до тук живи. Тези, които оцеляват… — лицето на Пиърд бе станало замислено — … е, опитахме се да изолираме някои от тях, но без успех. Бреговаците контролират цялото крайбрежие. Не искат да ни сътрудничат. Или трябва да оставим нещата така, или да рискуваме гражданска война… което и можем да направим, макар че Фин казва… — Пиърд мълчаливо бе поклатил глава без да разкрие какво точно е казал Фин.
	Тя знаеше, че този Фин трябва да е Финтън Дохъни, влиятелен член на висшите ръководни кръгове.
	— Ами Англия? — Гласът на Стивън бе прозвучал някак примирено, безнадеждно.
	— Там положението е дори по-лошо отколкото тук, поне така ни казаха. Заразата там се разпространява по-бързо по различни причини. Уелсците казват, че имат няколко жени затворени в една въглищна мина, но проблемът с храната е просто ужасен. Пък и водата… Няколко шотландци са изолирали трийсет и две жени в замъка Стърлинг, но в Единбург има страхотни размирици, подивели тълпи по улиците. Последното, което чухме бе, че хората в замъка умират от глад, а някакъв религиозен фанатик го е обсадил, начело на огромна тълпа.
	— Трябва! Трябва да намерим лекарството против чумата, преди всички жени да умрат — отчаяно бе извикал Стивън.
	— Работим по въпроса. Можеш да бъдеш сигурен в това. Правим всичко възможно.
	Изречени по обичайния му студен, безпристрастен начин на говорене, думите на Пиърд изобщо не я бяха успокоили.
	Бе избухнала в плач. Бедната й майчица бе умряла! Нямаше даже кой да я погребе, нито свещеник да се помоли за душата и. Всички жени в Корк бяха умрели, с изключение на нея. И какво правеше тя в тоя метален контейнер? Беше морско свинче! Усещаше го по държанието на Пиърд, долавяше го в тона му. Той мислеше за нея като за леснодостъпно опитно зайче!
	Жадуваше да може да размени някоя дума с Маги, с която и да е друга жена. Да си побъбрят по женски. Но Маги си бе отишла с останалите.
	Дочул риданието й, Стивън бе прекъснал разговора с Пиърд. Прегърна я и се опита да я успокои, но риданията й стихнаха едва, когато се умори и изпадна в дълбоко самосъжаление.
	— Искам да се оженим — прошепна тя най-накрая.
	— Знам, скъпа. Казах им да намерят свещеник. Опитват се.
	Седнала пред малкото бюро до студената, метална стена, тя написа в дневника си:
	„Кога най-сетне ще доведат свещеник? Минаха петнайсет дни, откакто Стивън им каза“.
	Можеше да чуе как Мун Колъм и Хю Стайлз спорят зад стената. Някакъв странен акустичен ефект превръщаше бюрото в идеално място за подслушване на всичко, което се говореше отвън. Тя често седеше там и ги слушаше. Харесваше й стария Мун, въпреки богохулното му отношение към Църквата. Двамата с Хю, обаче бяха започнали религиозен спор, който вече бе взел да я отегчава. Ето, отново си говореха за това.
	— Системата на раждане и смърт е нарушена, това мога да ти кажа аз — рече Мун.
	Зад гърба си чу разлистването на книга.
	— Мун пак се е развихрил — прошепна Стивън.
	Значи и той ги чуваше. Тя скръсти ръце на бюрото и отпусна глава върху тях. Искаше й се двамата мъже да отидат да спорят някъде другаде.
	Мун обаче продължаваше да декламира гръмките си фрази с онзи писклив, възбуден глас, по който Кейт се бе научила да разбира кога е ядосан.
	— Туй завършва процеса започнат от Католическата Църква!
	— Абе стига, бе — отряза го Хю. — Раждане, смърт… как може тия неща да се нарушат?
	— Чувай к’во ти говоря, Хю, раждането и отглеждането на дете е част от вечния кръговрат.
	— Дрънкаш глупости като ония езичници, индианците — възпротиви се Хю. — След малко ще вземеш да ми разправяш, че си духът на Мойсей, възкръснал да…
	— Абе, говорят ти само за цикъла на раждане и смърт, бе, изкуфял дъртак такъв!
	Стивън се приближи до Кейт и сложи ръка върху рамото й.
	— Отвън знаят, че си бременна.
	— Накарай ги да доведат свещеник — отвърна тя без да вдига глава.
	— Пак ще им кажа — рече той и погали косите й. — Недей да се подстригваш, Кейт. Косата ти е прекрасна така дълга.
	Тя вдигна глава, дочула някакво раздвижване отвън. Гласът на Пиърд заповяда на някого да отвори въздушния шлюз.
	Стивън отиде до вътрешния телефон и го включи.
	— Какво има, Ейдриън?
	— Пращам ти един пистолет, Стивън. В момента го стерилизираме.
	— Пистолет? Защо, за Бога?
	— Фин ми каза да го направя, в случай че някой се опита да влезе насила при вас.
	— Кой би направил такова нещо?
	— Няма да дадем на никой да припари! — Това беше Мун Колъм.
	— Това е просто предпазна мярка, Стивън — рече Пиърд. — Дръж го подръка за всеки случай.
	_Той лъже_, помисли си Стивън. Знаеше, обаче, че ако продължи да разпитва, само ще разстрои Кейт. Тя бе впила поглед в него. В очите й се четеше страх.
	— Е, добре, щом Фин настоява — рече Стивън. — Макар че това си е чиста глупост, при наличието на здравеняци като Мун и Хю, които ни пазят.
	По устните на Кейт се четеше безмълвен въпрос.
	Стивън кимна.
	— Кога ще ни докарате свещеника? — попита.
	— Правим всичко възможно. Толкова много от тях бяха избити в Мейнут, пък и трябва да намерим някой, на когото можем да се доверим.
	— Какво искаш да кажеш с това „доверим“? — настоя Кейт.
	— Стават някои доста странни неща навън, Кейти — отвърна Пиърд. — Но ти не тревожи красивата си главица. Ще ти намерим свещеник.
	Мразеше Пиърд да я нарича Кейти. Сякаш проявяваше снизхождение към нея! Чувстваше се толкова безпомощна тук вътре, изцяло зависима от добрата воля на всички тези мъже отвън. А и толкова ужасни неща ставаха там.
	— Благодаря ти — каза тя.
	Стивън и Пиърд започнаха да си говорят за нея като за пациент, после Пиърд каза, че ще доведе акушер, който да даде нужните наставления на Стивън. Кейт се отдалечи, за да не ги слуша. Не обичаше да я обсъждат сякаш е парче месо. Все пак знаеше, че Стивън сам е поискал да го инструктира акушер. Той бе загрижен за здравето й и тя му бе благодарна за това.
	Когато свършиха Пиърд си тръгна, но остави телефона отвън включен и тя можеше да чува какво си говорят Хю и Мун през спикера. Разговаряха за усилията, които се полагаха да се поддържа някакъв нормален живот в страната.
	— Говори се, че пак ще пускат каналите — рече Хю. — Защо? Какво ще пренасят? Накъде и откъде?
	— Няма бъдеще в това, Хю — съгласи се с него Мун.
	Кейт запуши уши с дланите си.
	_Няма бъдеще в това!_
	Не минаваше и ден без някой отвън да изрече тия ужасни думи. _Няма бъдеще в това._
	Тя свали длани и ги постави ниско върху корема си. Усещаше как той набъбва с новия живот вътре, опита се да долови живото присъствие в него.
	— Трябва да имаме бъдеще — прошепна тя.
	Но Стивън отново се бе задълбочил в медицинските си книги и не я чу.


>

E>
P>
	Не зная аз страна в света
	В по-черна орис да изстрадва дните си.
	Тиранът беси вред мъже, жени, деца,
	че носят те зелените одежди на дедите си.

	Но щом с жестокост ни налагат
	на Англия червената премяна,
	не ще забравят нивга синовете ни
	за Ирландия кръвта проляна.
@	Дион Бусикълт, „Зелената носия“
P$
E$

	Не бе минал и час от срещата при езерото и пътят, по който вървяха Джон и новите му спътници, започна да се изкачва нагоре към един проход в билото на хълма. Въздухът бе горещ и неподвижен над напечения чакъл, слънчевите лъчи пронизваха оределия листак на крайпътните дървета и блещукаха по кварцовите слюди в скалите от двете страни.
	Херити се вгледа в гърбовете на тримата пред него, мислейки си колко лесно би било да ги премахне веднага — един кратък откос с автоматичния пистолет, който носеше в раницата. Все пак някой можеше да чуе изстрелите. Пък и хората на Кевин със сигурност щяха да открият телата. Тоя кучи син Кевин! По-скоро син на вещица! От всички ирландци, които познаваше, Кевин спадаше към най-гадния и най-опасния вид: зловещите, отмъстителни копелета! Тръпки го побиваха от него. Абсолютно непредсказуем, не знаеш какво ще му щукне да направи в следващия момент. Докато тия тримата отпред бяха нещо съвсем друго. Бяха си чиста проба скитници, родени да кръстосват друмищата. Та дори и Янкито. Не ги свърташе на едно място. Не бяха като ония жалките примиренци, дето лягаха и чакаха да пукнат. Ама и тоя Янки можеше да се окаже вироглав. Имаше някаква омраза в очите му. Като стомана бяха! Свещеникът пък като нищо щеше да се окаже един дърт сантиментален лигльо. Голям късмет, че хлапето не говореше. Иначе сигурно щеше да счупи всички рекорди по циврене и да се съдере от хленчене. О, Боже, избави ни от оплаквачите, певците на псалми и професионалните патриоти!
	Джон хвърли през рамо поглед към Херити. Замисли се колко странна, смълчана компания бяха четиримата. Момчето не искаше да говори, свещеникът вземаше решения без да ги обсъжда с никого, а тоя Херити отзад изглеждаше доста опасен човек, самовглъбен в мрачната си отчужденост, от която само тъмните му очи се откъсваха, за да измерят изпитателно пейзажа наоколо. Нещо в тоя Херити накара скрития в него О’Нийл да се размърда неспокойно и да досади на Джон с откъслеци от нежелани спомени, които заплашваха да разровят незарасналата рана.
	За да се отърси от мислите си, обърна глава към свещеника. Погледът му попадна право във втренчените с налудничав блясък очи на монаха, които сякаш пронизваха неговите, без дори да трепнат. Джон пръв сведе очи, едва удържайки пристъпа на гняв, който внезапно го обхвана. Бе разбрал що за свещеник е облеченият в расо пред него — човек, който твърде рано в живота си бе открил могъществото и грубата сила на една абсолютно арогантна вяра. Да, ето това си ти, Фланъри! Бе се обвил с вярата си като с метална броня… но сега… сега тази броня се бе пропукала.
	Джон отново впи поглед в свещеника и видя, че онзи в това време гледа назад към Херити.
	_Не търси помощ оттам, попе!_
	Съвсем лесно бе да се разбере какво правеше Фланъри в момента: той отчаяно се мъчеше да запуши пробойната в бронята си. Животът му изтичаше през дупката и той с последни усилия се мъчеше да се вкопчи в старата си арогантност, опитваше се да намести строшените парчета, бореше се да възстанови целостта на бронята, зад която щеше отново да остане незасегнат от света около него и спокойно да кара другите да танцуват под ударите на камшика му. Приличаше на компрометирала се девственица. Имаше нещо мръсно в него.
	Джон погледна момчето. Къде ли беше майката? Най-вероятно мъртва. Мъртва като Мери и близнаците.
	Отец Майкъл видя, че Джон гледа момчето и попита:
	— Как дойдохте в Ирландия, господин О’Донъл?
	Името сякаш събуди съзнанието му и го накара отново да се върне към себе си, отново да заиграе ролята, която знаеше, че ще има най-голям успех тук.
	— Наричай ме Джон.
	— Това е хубаво име, Джон — рече отчето.
	Джон чу как Херити забърза крачка, за да се изравни с тях.
	— Дойдох в Ирландия… — започна той — е, това е доста дълга история.
	— Имаме всичкото време на света — обади се Херити от дясната му страна. Сега четиримата вървяха рамо до рамо нагоре по пътя.
	Джон се замисли за миг, после започна историята си от момента, когато бойният кораб го остави в залива на Кинсейл.
	— Значи са те съблекли гол и са те оставили да умреш на пътя? — попита отец Майкъл. — Ах, тези Бреговаци, жестоки и пълни с омраза мъже. Не ценят доброто в човека.
	— Нали са го оставили жив — намеси се Херити.
	— Те търгуват с нашата мъка — отвърна отчето.
	Леко превзетия глас подразни Джон.
	— Мъжете от бойните кораби редовно ли се отбиват в Кинсейл? — попита той.
	— Изпращат провизии и боеприпаси в лодки без хора в тях, а после ги потапят. Бреговаците им връщат жеста като пазят брега и не дават на никого да напусне страната.
	— А ти какво искаш да правят? — грубо се намеси Херити. — Искаш да разнесем тая лудост и по другите страни ли? И то точно един божи човек като тебе!
	— Не това имах предвид, Джоузеф Херити, и ти го знаеш!
	— Тогава значи не смяташ, че бреговете ни се нуждаят от охрана?
	— Нуждаят се, но не виждам как някой може да се радва на това. Освен това аз лично бих посрещнал по-гостоприемно хора като господин О’Донъл, а не по начина, който той ни описа — отец Майкъл тъжно поклати глава. — Ето в какво се превърна ИРА.
	— Какво казахте? — попита Джон. Усети как пулсът му се ускорява. Топлина заля лицето му.
	— Фин Садъл, нашите бреговаци са предимно хора на ИРА — отвърна отец Майкъл. — Много бързо се нагодиха, чак се чудя дали пък винаги не са търгували с мъката ни?
	— Има хора, които биха те убили и за по-малко приказки — рече Херити.
	— А вие от тези хора ли сте, господин Херити — втренчи пронизващ поглед в него отчето.
	— Хайде, недей така, отче — меко отвърна Херити. — Аз само се опитвах да те предупредя. Дръж си езика зад зъбите, човече.
	Момчето, което дотогава безизразно бе местило поглед от един говорещ на друг, внезапно се втурна настрани от пътя. Клекна, взе един камък и го запрати надолу към дърветата в края на езерото. Веднага щом камъка потъна в зелениката, от нея излетяха ято врани. Сърдитите им крясъци изпълниха простора, докато те се източиха в разпокъсана черна линия, прелитайки над езерото в южна посока.
	— Ето това е Ирландия — рече отец Майкъл. — Когато ни разтревожат вдигаме врява, после отиваме някъде другаде и чакаме наново да ни изненадат.
	— Няма ли правителство в момента? — попита Джон.
	— О, има си я всичката бюрокрация — отвърна отчето, — но истинската власт е в армията, а това означава управление на оръжията.
	Момчето се върна и отново закрачи редом с отец Майкъл така невъзмутимо, сякаш нищо не се бе случило. Лицето му бе все така безизразно. Джон се зачуди дали хлапето не е глухо… но не, не можеше да е така. Нали бе го видял да изпълнява устните разпореждания на отчето.
	— Опасявам се, че тук винаги е царувало управлението на оръжията — рече отец Майкъл. — Нищо не се е променило.
	— Бреговаците част от правителствените войски ли са? — попита Джон. Усети как вътре в него О’Нийл притихна в очакване на отговора.
	— Те имат оръжия — отвърна отеца. — Имат и свои хора във висшите кръгове.
	— О, някои неща се промениха, попе — рече Херити. — Промениха се твърде много, ако питаш мен.
	— Съгласен съм с това — бързо рече отец Майкъл. — Върнахме се във феодалните времена. В истинското безвремие, ако разбираш какво искам да кажа.
	— Ха, попът бил и поет! — ухили се Херити.
	Изведнъж притъмня и Джон рязко вдигна глава. Купести облаци се бяха появили от запад. Като че се канеше да вали.
	— Не, няма демокрация — рече отец Майкъл. — А може би и никога не я е имало. Тя е като скъпоценен камък, който хората крадат, ако е оставен без охрана.
	— Но сега в Дъблин имаме едно правителство на Целокупна Ирландия — каза Херити. — Кажи ми, отче Майкъл, не сме ли искали винаги точно това? — попита той и погледна свещеника с лукава усмивка.
	— Караниците и завистта са си пак същите — отвърна отец Майкъл. — Ние все още сме разделени.
	— Не го слушайте, господин О’Донъл — рече Херити. — Той е само един стар, изкуфял проповедник.
	Момчето се намръщи и злобно погледна Херити, но само Джон забеляза това.
	— Това си ни е стара традиция на нас, ирландците — продължи отец Майкъл. — Лудост, наследена още от Келтите. Непрекъснато се делим, за да могат другите да ни завладяват. Станахме лесна плячка за Викингите, понеже бяхме твърде заети да се колим един друг. Ако се бяхме обединили срещу Норманите, независимо дали са били черни или бели, щяхме да ги натикаме обратно в морето — Той погледна към Херити. — И тогава изобщо нямаше да има русокоси ирландци!
	Разбрал намека за родословното си дърво, Херити му върна поглед, изпълнен с омраза.
	— Норманите смесиха кръвта си с нашата — продължи отец Майкъл, загледан в гъстите руси къдрици, избуяли под земното кепе на Херити. — Даа, това е едно от най-големите бедствия в нашата история, смесването на дивите Нормани с Ирландците! Превърнахме се в безмилостни касапи, готови да си прережат взаимно гърлата за каквато и да било кауза.
	Джон хвърли поглед към Херити и остана изненадан от дивата омраза в очите му. Дланите му се свиваха в юмруци и отпускаха, сякаш едва се сдържаше да не сграбчи свещеника за гърлото.
	Отец Майкъл сякаш не забеляза това.
	— Получила се възможно най-лошата смесица — продължи той. — Загнили родовите корени на ирландците, а най-ценното качество на Норманите — другарството — направо деградирало.
	— Млъквай, смахнат поп, такъв! — изръмжа Херити.
	Отец Майкъл невинно се усмихна.
	— Ще забележите, господин О’Донъл, че в получения смесен вид останали само силната преданост към собственото его и похвалния стремеж да се облагодетелства от всичко, до което може да се докопа в името на собственото си величие.
	— Свършили вече, попе? — настоя Херити с едва контролиран глас.
	— Не, не съм още. Тъкмо се канех да отбележа, че в дълбоката древна история сме имали родови връзки с Нортумбрите, кръвни връзки с най-старото могъщо кралство на проклетите Британци, ей там отвъд морето. Викингите обаче отрязали тези ни връзки. И ако се замислиш сега над това, господин Херити, ще видиш, че ние сами сме си били виновни за това, като сме отказали да се обединим и сме позволили на Викингите да ни завладеят!
	Херити не можеше вече да се сдържа. Скочи напред, извъртя се и заби юмрук в главата на отец Майкъл. Свещеникът политна към момчето и двамата се строполиха тежко на пътя.
	Момчето се опита да се надигне със свити пестници, очевидно с желание да нападне Херити, но отец Майкъл го задържа.
	— Спокойно, синко, спокойно. Насилието с нищо няма да ни помогне.
	Гневът на хлапето постепенно утихна.
	Отец Майкъл се надигна с мъка, отупа праха от черните си одежди и се усмихна на Джон без дори да обърне внимание на Херити. Последния все още стоеше с вдигнати юмруци и напрегнато изражение на лицето, сякаш очакваше да го нападнат отнякъде.
	— Ето ви един нагледен пример за това, което току-що ви разказах, господин О’Донъл — рече отчето. Обърна се и помогна на момчето да се изправи, после погледна към Херити. — Е, сега, когато вече ни демонстрирахте силата си, господин Херити, можем ли да продължим пътя си?
	Уловил момчето за ръка, той заобиколи Херити и тръгна напред по пътя, който сега завиваше наляво и ставаше още по-стръмен.
	Останалите двама ги последваха. Джон имаше усещането, че Херити се чувстваше победеният в схватката.
	— Що се отнася до англичаните — продължи отец Майкъл така, сякаш не бе имало никакво прекъсване — от радиото научаваме, господин О’Донъл, че те си имат два парламента. Единия в Дънди за Шотландците, другия в Лийдс за британците в цялата южна част на острова.
	— Това една от малките добри новини напоследък — изръмжа Херити. — Хем и те са пипнали чумата, хем са се разцепили на Север и Юг.
	— А какви са новините от Лондон? — попита Джон.
	— От хубави, по-хубави! — грейна Херити. — Подивелите тълпи властват там, тъй разправят. Както щеше да стане и в Белфаст и в Дъблин, ако армията не се беше намесила.
	— Значи в момента в Англия няма редовна армия?
	— Не че нямат — отвърна Херити, — но разправят, че тълпите вилнеят из Лондон, защото на никой не му пука и никой не ще да влезе в града и да го прочисти. Типично по британски, нали?
	— Знае ли се нещо за Либия? — попита Джон. Доставяше му удоволствие да наблюдава отстрани подмолната борба за надмощие между Херити и свещеника.
	— Кой го е грижа за езичниците? — презрително сви устни Херити.
	— Бог се грижи за всички — рече отец Майкъл.
	— Бог се грижел! — присмя му се Херити. — Знаете ли, господин О’Донъл, че първото нещо, което изчезна в Ирландия бяха законите, ограниченията: собствеността върху жилищата, уважението към възрастните, ограниченията върху скоростта, модата в облеклото, неделните проповеди и всичко останало. Сега има само един закон и той много прост: Ако нещо ти е кеф — направи го.
	Отец Майкъл стрелна с поглед Херити и гневно изрече:
	— Хората все още трябва да мислят за спасението на безсмъртните си души, не забравяй това, Джоузеф Херити!
	— За теб съм „господин“ Херити, попе! Що не ми покажеш къде е твойта „безсмъртна душа“, а? Хайде де, покажи ми я, папска свиня такава! Къде е? Покажи я де!
	— Не желая да слушам повече твоето сквернословие — отвърна отец Майкъл възмутено.
	— Отец Майкъл изпълняваше църковните си задължения в Мейнут, графство Килдеър — злорадо се ухили Херити. — Я кажи на господин О’Донъл какво стана с Мейнут, попе.
	Джон погледна въпросително към отчето, но той се извърнал настрани. Вървеше с наведена глава и с тих напевен глас редеше молитва, от която се дочуваха само откъслечни, думи: „Отче наш… молим… дай ни…“ После, по-високо: „Господи, помогни ни да намерим отново любовта и братството!“
	— Братството на отчаянието — изръмжа Херити. — Това е единственото братство дето ни е останало сега. Някои го намират в пиенето, господин О’Донъл, а някои в други неща. Все тая.
	Вече навлизаха в прохода, скалите от двете страни бяха обрасли с къпини, които гъмжаха от буболечки. В другия край на скалите, от ляво, в ниското се виждаха изпепелените руини на изоставена ферма. Разбитите и ръждясали селскостопански машини бяха пръснати из целия двор. Върху ламаринения покрив на полусрутения сеновал гръмоотвода стърчеше под неимоверен ъгъл. Всичко наоколо илюстрираше опустошителната лудост, с която се бе сблъскал още през първия си ден тук.
	Джон спря и се обърна, за да огледа пътя, по който бяха дошли. В далечината, през рехавата зеленина на ниските борове прозираше езерото. Тъничката линия на някакъв друг път започваше от противоположния му край и се губеше зад хоризонта. Джон забеляза, че Херити също гледа назад по пътя, който бяха изминали. Имаше усещането, че Херити и свещеника се състезаваха за него; че той, Джон Гарич О’Донъл, бе наградата, за която се бореха двамата мъже.
	Свещеникът и момчето не бяха спирали.
	— Хайде да побързаме — докосна Джон ръката на Херити. Гласът му прозвуча уплашено.
	Двамата забързаха напред. Джон погледна нагоре към все по-сгъстяващите се облаци. Въздухът бе влажен и прашен. Излязоха от другата страна на прохода и се спуснаха надолу. Пътят свиваше рязко вдясно и тук бе чувствително по-хладно. Херити не намали крачка, докато отново не се изравниха с отец Майкъл и момчето.
	Сега пътят сви вляво покрай една скала, после леко нагоре по един невисок скат и още веднъж се спусна надолу. Тук и от двете страни на пътя се виждаха по два портала с отдавна олющена боя, барикадирани от нападали дървета. Отвъд втория портал надясно започваше тревясал селски път с дълбоки коловози, който пресичаше буренясала нива с ръж. Очукана табелка висеше на единствения си оцелял гвоздей. Някои от буквите все още личаха. Джон се опита да ги разчете в движение:
	„ДЖ… ПА… официал… Преп. М… ПО…ЪР“.
	— Какво е това място? — кимна Джон по посока на портата.
	— На кой му пука? — отсече Херити. — Пълно мъртвило.
	Оттук четиримата пътници навлязоха в сенчеста горичка от широколистни дървета. Когато излязоха от нея видяха две къщи от двете страни на пътя. Тази отдясно бе порутена развалина, но другата отляво изглеждаше непокътната, само плочите по покрива бяха обрасли с мъх. От двата здрави комина не излизаше пушек. Напълно запазената врата бе широко отворена и дори вътре се виждаше закачено на стената палто, сякаш собственикът току-що се бе върнал от полето.
	Предусещайки наближаващия дъжд, Джон попита:
	— Защо да не се подслоним тук?
	Всички спряха.
	— Да не би да ти е запушен носа? — попита отец Майкъл. — Не надушваш ли? Това е къща на мъртвец.
	Джон започна да души, усети слаб мирис на разлагаща се плът. Погледна въпросително към Херити.
	— Но туй все пак е някакъв подслон, попе — рече Херити. Звучеше така сякаш не би влязъл в къщата без одобрението на отец Майкъл.
	— Някъде наоколо има непогребани мъртъвци — рече отчето. — Самоубийци, може би… — погледна напред към пътя, после надолу към лехичката от жълти огнивчета, израсли в основата на предната стена на къщата. — Нагоре по пътя ще стигнем до един град и там ще намерим по-добър подслон.
	— В днешно време градовете не са толкова безопасни — рече Херити. — Аз мисля, че трябва да поемем по горния път и да заобиколим града.
	Джон дочу острите, кратки крясъци на врани откъм дърветата. От стоенето на едно място започна да му става студено.
	— Най-добре ще е да продължим — рече отец Майкъл. — Това място не ми харесва.
	— Феите са били тук със сигурност — рече Херити. Подмина свещеника и тръгна напред, намествайки ремъците на раницата си. Отец Майкъл и момчето побързаха да го настигнат. Джон ги последва като се питаше какво ли може да означава последната размяна на реплики. Още един прикрит разговор между двамата мъже. В един момент спореха, а в следващия явно стигнаха до някакво тайно съгласие.
	На билото на следващия хълм имаше разчистено равно място от дясната страна на пътя. В средата му се виждаше още една изгоряла до основи постройка, но крайпътния знак в началото на отбивката бе напълно запазен.
	„Гостилница Шамрок“.
	Херити сви по пътечката, спря се пред руините и се огледа.
	— Задните помещения са все още запазени — провикна се. Извади пистолет от джоба на якето си, заобиколи развалините и се появи от другата страна.
	— Няма никой вкъщи. Обаче доста вони на пикня, ако ме простите за израза, отче Майкъл.
	Останалите трима стигнаха при него точно когато започна да вали. Той ги поведе покрай развалините, по една кална пътечка. Когато стигнаха от другата страна, Херити с гордост им посочи една малка къщурка без прозорци.
	— Банята и тоалетната са останали невредими! — тържествено изрече той. Символите на нашата цивилизация са оцелели. Надушваш ли, отче Майкъл. Вони на пикня и още нещо.
	Отец Майкъл влезе през отворената врата, останалите веднага го последваха. Вече валеше силно и едрите капки думкаха по ламаринения покрив над главите им. Отец Майкъл сбърчи нос.
	— Ха, надушва я! — злорадо се ухили Херити, загледан в отчето. — Той е също като Викингските си прадеди, този мой поп, следва миризмата на овеса чак до селището, което трябва да опустоши. Виж го само как души! Усети мириса на пивото с носа си и сега се чуди само как да си разкваси гърлото.
	Отец Майкъл погледна умолително Херити, който само се изкиска.
	Джон подуши въздуха. Усещаше се вонята от клозета в съседство, но Херити все пак бе прав: тук в стаята определено миришеше на бира и то толкова силно сякаш цели бурета са били изливани на пода. Огледа се. Очевидно това е помещение се е използвало за къпане и пране. Бяха останали само мивките, но и тях някой се бе опитал да изкърти от стената и почти бе успял. В единия ъгъл се виждаше камара от натрошено зелено стъкло и хартии. Иначе подът бе чист, само няколко довени от вятъра листа се търкаляха по него.
	Херити пусна раницата си на циментовия под и се шмугна навън. Почти веднага се появи отново, стиснал в окаляните си длани пет бутилки „Гинес“.
	— Живи погребани, Бога ми! — възкликна той. — Знам им аз всичките чалъми на тия дето се мъчат да скрият по някоя друга бутилчица. Отвън в дупката има още достатъчно, та да се отцепим и да забравим всичките си грижи. Заповядай, отче Майкъл.
	Херити подаде една от тъмнокафявите бутилки на свещеника, който я пое с трепереща ръка.
	— Ето и една за господин О’Донъл!
	Джон пое хладната бутилка в дланта си. Очисти с пръст калта около капачката.
	— Чакай, чакай! — извика Херити и извади отварачка от раницата си. — Не бива да разбълникваме скъпоценната отвара.
	Взе бутилката, отвори я и му я върна. Недей! Спри! — възпротиви се скрития в него О’Нийл.
	_Само една глътка_, оправда се Джон. _Колкото да си прочистя гърлото._
	Надигна бутилката. Очите му срещнаха тези на Херити. Той го гледаше втренчено, преценяващо, изчакващо. Все още не бе отпил, въпреки че отец Майкъл вече бе пресушил своята бутилка.
	Джон свали бутилката и отново срещна погледа на Херити, който сега се бе ухилил до уши.
	— Защо не пиете, господин Херити? — обърса Джон устни в ръкава на жълтия си пуловер.
	— Радвах ти се как надигаш шишето и се наслаждаваш на гордостта на Ирландия — отвърна Херити. Подаде нова отворена бутилка на отец Майкъл. — Ще донеса още. — Направи три тура, докато не строи двайсет бутилки в редица край стената. Стъклото проблясваше под петната мръсотия. — Има още доста — успокои ги Херити, изтри една бутилка за себе си и я отвори.
	Джон отпи от своята. Беше горчива на вкус и утоляваше жаждата. Усети как го застърга стомахът и се сети за консервите с риба. Извади ги от джоба си.
	— Няма ли да хапнем тук?
	— Дайте първо да се справим с тая камара — отвърна Херити и пресуши бирата си на големи глътки. — Можем да ядем и по-късно. Това един от редките моменти за сериозен запой.
	Иска да ме напие помисли си Джон. Остави на половина пълната си бутилка на пода и се загледа навън през вратата. Долови дразнещото мърморене на скрития в него О’Нийл. _Защо ли трябва да изпълнявам прищевките му_; зачуди се Джон. О’Нийл винаги бе там, винаги наблюдаваше, постоянно нащрек за всичко, което се говори и върши около него, и винаги чувствителен към болката на тези, които наблюдаваше. Джон чувстваше, че скрития в него О’Нийл насочваше действията на личността О’Донъл като ловък кукловод. _Нямаше ли да се зарадва Херити, ако открие този кукловод!_
	— Пиеш като баба — каза Херити и отвори нова бутилка. — Отвън в дупката трябва да има най-малко още сто шишета. — Подаде я на отец Майкъл, която този път я пое без да трепне и я пресуши на един дъх. Момчето изпълзя в ъгъла до една от мивките, сви се там и загледа тримата мъже навъсено.
	— Ако пия на гладно ще ме се приспи — рече Джон. Погледна към момчето. — А и хлапето трябва да е гладно, не мислите ли, отче Майкъл?
	Отец Майкъл взе още една отворена бутилка от Херити. Очите му блестяха. Потръпна сякаш от студа и продължи да държи бутилката нерешително. Не спираше да мести поглед от нея към момчето и обратно, очевидно затруднен кое от двете да избере. Пръстите му рязко се разтвориха и бутилката се строши на пода.
	— Внимавай к’во правиш, бе човек — сърдито му се скара Херити.
	— Не искам повече — промърмори отчето.
	— Това не е онзи отец Майкъл, който познавам!
	— Донеси отварачката за консерви, момче — рече свещеника.
	Момчето се изправи, извади от джоба си малкия предмет и го занесе на отец Майкъл, който взе една консерва от Джон, отвори я и я подаде на момчето заедно с отварачката.
	— Имаш ли още от тези? — дрезгаво попита отчето и посочи консервата с риба в ръцете на момчето.
	— Има по една за всеки.
	— Мен не ме бройте — каза Херити. — В тая компания има поне един истински пияница. — Приседна до редицата с бутилки и махна с ръка. — Явно тук аз съм единственият, който може да оцени величието на момента — допълни той и се зае да пресушава бутилките една след друга.
	Джон седна до стената така, че да може да наблюдава останалите. Момчето взе още две консерви от него и ги отвори. Едната върна на Джон, а другата подаде на отец Майкъл. После се свря обратно в своя ъгъл. Дъждът продължаваше да трополи по ламаринения покрив. Вече съвсем се смрачи и захладня.
	Нещо странно ставаше с момчето, помисли си Джон. В него имаше някакво вътрешно напрежение, което само чакаше капката да прелее чашата, за да експлодира. Сега, за първи път, откакто видя момчето в лодката, Джон усети присъствието на личността му, усети обърканото му съзнание, кълбо от преплетени омраза и страх.
	Хлапето погледна към свещеника. Джон проследи погледа му и видя, че отец Майкъл се е свил в ъгъла си и вече е задрямал. Дочуваше се тихо похъркване.
	— Да, виж само нашия малък дрипльо — тихо рече Херити.
	Джон рязко извъртя глава. Осъзна, че Херити го бе наблюдавал и бе забелязал вниманието му към момчето.
	— Как ли му е името? — запита Херити. — Дали изобщо има такова? — Довърши бутилката и си отвори нова. — Възможно е малкият дрипльо изобщо да не е имал родители. Може да са го донесли феите.
	Момчето се втренчи в Херити без да повдига брадичка от коленете си.
	Не личеше бирата да е хванала Джоузеф. Той пресуши на един дъх новата бутилка и си отвори още една без да сваля поглед от хлапака.
	— Дали да не си облечем палтата на опаки? — попита Херити. — Феите не могат да те проследят, когато носиш палтото си на обратно. Ще трябва да го накарам да ни каже името си. Какво право има той да се затваря в себе си по този начин?
	Джон забеляза, че думите на Херити излизаха малко по-бавно, малко по-тромаво от обичайно; но човекът все пак изглеждаше трезвен, главата му бе изправена, а движенията на ръцете — уверени и точни.
	— Лесно мога да му развържа езика — каза Херити, довърши бутилката и прилежно я нареди до останалите празни шишета от лявата си страна. Облакъти се на възглавницата и отпусна глава върху ръката си, без да сваля очи от момчето.
	Какви ли бяха всичките тези дрънканици за разни феи, зачуди се Джон. Изглежда Херити живееше в някакъв си свой свят, населен със свои си светци и дяволи. Трезвият Херити бе човек, чийто решения и преценки бяха направени отдавна и никога не се променяха. Но, пияният Херити — а явно бирата вече го бе замаяла — бе нещо съвсем друго. Изглеждаше раздразнителен, говореше с горчивина, после изведнъж млъкваше… и Джон ясно долавяше бясната ярост, която изпълваше човека отвътре. Вероятно алкохолът събуждаше за живот някои неприятни спомени. Може би, Херити бе от хората, които не удавят проблемите си в алкохола, а тъкмо обратното. Възможно бе бирата да е разбудила отровните спомени, а дори и чувството на вина. Но за какво ли би се чувствал виновен Херити? Затова, че удари свещеника?
	Херити затвори очи и почти веднага захърка.
	Момчето тихо се изправи на крака, пресече безшумно стаята и се надвеси над него. Имаше нещо в ръката му, но Джон не можеше да го види в сгъстяващи се сумрак.
	Момчето се нахвърли върху Херити без предупреждение, замахвайки с нещото в ръката си, което Джон едва сега разпозна като малката отварачка за консерви. Явно се опитваше да му пререже гърлото, но високата яка му попречи.
	Стреснат, Херити се разбуди, вдигна ръце и улови момчето за ръката с отварачката. Бореха се мълчаливо. Дивата стръв, с която момчето биеше, излъчваше неудържима омраза, още по-ужасна в мълчаливата си настойчивост.
	— Добре де! Стига толкова! — истерично изсъска Херити. Улови и другата ръка на момчето, което продължаваше да го притиска с тялото си.
	— Стига де, хлапе! Няма да те закачам повече.
	Отец Майкъл се размърда.
	— Какво става? — сънено попита той.
	Момчето сякаш се стресна от гласа на свещеника и преустанови напъните си. Отдръпна се и пусна отварачката на земята. Херити я изрита настрани и освободи ръцете му. Без да сваля изпепеляващия си поглед от него, момчето се изправи и заотстъпва назад.
	Съвсем променен и омекнал Херити вдигна оръжието. Погледна го така, сякаш за първи път виждаше такова нещо и опипа с длан яката там, където бе попаднала отварачката. Вдигна очи към момчето и изрече с разкаяние в гласа:
	— Съжалявам, хлапе. Нямах право да се бъркам в скръбта ти.
	— Какво се е случило? — повтори въпроса си отец Майкъл.
	Херити му подхвърли отварачката и тоя сграбчи, после я поднесе към очите си, за да я различи в тъмното.
	— Туй по-добре да стои в тебе, попе — каза Херити. — Твоят малък дрипльо се опита да ми клъцне гръцмуля с нея. — Започна да се смее. — Той е по` мъж от тебе, попе, а едва ти стига до шкембето. Но ако опита тоя номер още веднъж, ще го строша като клечка за зъби.
	Момчето отиде при свещеника и седна до него, без да откъсва очи от Херити.
	— Нали ти казах, че с насилие нищо не се постига? — сгълча го отец Майкъл. — Виж Джоузеф, човек на насилието, като него ли искаш да станеш?
	Момчето обви с ръце коленете си и зарови лице в тях. Раменете му се разтресоха, но не се чу никакъв звук.
	Наблюдавайки ги, Джон усети необясним прилив на гняв. Тези хора бяха толкова нескопосани! Момчето не можа дори едно убийство да извърши като хората. Имаше такава невероятна възможност, а се провали.
	Отец Майкъл обви с ръка раменете на хлапака.
	— Доста е студено — рече той. — Не трябва ли да запалим огън?
	— Не се прави на по-глупав, отколкото си, попе — отвърна Херити. — Гушкай се там до малкия дрипльо и го дръж изкъсо, че да не стане беля. Ще нощуваме тук.


>

E>
	Ирландците са един безобиден народ, който винаги е бил приятелски настроен към англичаните.
@	Беда Преподобни
E$

	Ейдриън Пиърд гледаше през прозореца на кабинета на Дохъни в Кралската Болница. Свечеряваше се. Отдясно мрачните, сиви кули на Килмейнхам чернееха на фона на студеното, облачно небе. Отдолу, от другата страна на улица „Инчикър“ се виждаше каналът „Камак Крийк“ и изгорелите руини на една бензиностанция. Чу как Дохъни се намести в стола зад бюрото си, но не се обърна.
	— Защо изпратиха тъкмо теб? — попита Дохъни. Гласът му бе леко напрегнат.
	— Защото знаят, че ще се вслушаш в думите ми.
	— Казвам ти, че той наистина възнамеряваше да ме убие! Беше извадил пищова отгоре, на бюрото и си играеше с него, както прави винаги. Ти самия си го виждал.
	— Никой от нас не се съмнява в думите ти, Фин. Не това е важното в случая.
	— А, кое тогава е важното?
	— Никой друг не може да контролира Бреговаците, освен Кевин.
	— Значи да си натискаме парцалите и да го оставим да заплашва учените ни, да убива всеки, който…
	— Не, Фин! Нещата изобщо не стоят така.
	Пиърд обърна гръб на прозореца. Пейзажът отвън бе твърде потискащ. Руините на бензиностанцията напомняха за опустошенията на разбеснелите се тълпи, преди армията и Фин Садъл да възстановят до някъде реда в града.
	Дохъни се бе облакътил на бюрото и бе поставил брадичка върху свитите си юмруци. Изглеждаше така, сякаш всеки момент щеше да избухне.
	— Трябва да престанеш да заплашваш Кевин О’Донъл — каза Пиърд. — Това е съобщението, което бях натоварен да ти предам. Армията не иска вътрешни конфликти. Колкото до Кевин, те са го дръпнали настрани и са го предупредили да не закача лабораторията. За него тя вече е забранена зона.
	— Освен ако не му щукне в тъпата кратуна да ни избие всичките докато спим!
	— Казано му е, че армията ще го екзекутира, ако не се подчини.
	— Това и за мен ли се отнася?
	— Съжалявам, Фин.
	— Значи няма да се опитва да пречи на връзките ни с Хъдърсфийлд?
	— Предупреден е да не го прави, Фин.
	— Те все пак ще продължат да подслушват разговорите ни, разбира се.
	— Да, така е.
	— И ще ги препращат на Кевин?
	— Той си има свои хора в армията.
	— Да, така се оказва.
	— Е, това е посланието, Фин. Нали ще се съобразиш с него?
	— Не съм безразсъден млад идиот!
	— Много добре.
	Дохъни разтвори длани и ги положи върху бюрото.
	— Как я карат Кейт и Браудър?
	— Нормално, както се и очаква. Тя продължава да писка, че иска да ги венчае свещеник.
	— Тогава й намери един.
	— Това не е толкова лесно, колкото изглежда, Фин.
	— Даа… да, разбира се — поклати глава Дохъни. — Лошо стана там, в Мейнут.
	— Един, за когото със сигурност знам, че е свещеник, направо ме излъга в очите и каза, че не бил такъв. Други двама пък ми отказаха, като разбраха какво искам. Те не вярват на никой, свързан с властите, Фин.
	— Били сме обладани от дявола, така казват.
	— Опитах се да намеря някой си отец Майкъл Фланъри — рече Пиърд. — Казаха ми, че той би могъл…
	— Фланъри е зает в момента, а и не може да бъде открит.
	— Ти знаеш ли къде е?
	— Приблизително.
	— Би ли могъл да му изпратиш съобщение и да го попиташ дали…
	— Ще направя каквото мога, но ти продължи да търсиш.
	Пиърд въздъхна.
	— Най-добре да се смъквам долу. Конвоят за Килалой трябва да тръгне навреме.
	— Никога не го правят.
	— Е, в тази обстановка не бих ги винил за забавянето. Колкото по-тъмно, толкова по-добре за пътуване, смятам аз.
	— Казаха ми, че Н-7 е надеждно охраняван.
	Пиърд сви рамене.
	— Аз все още мисля, че трябва да пренесем контейнера и ония двамата тук, в Дъблин.
	— Не и с Кевин О’Донъл зад съседния ъгъл!
	— Е, има нещо вярно в думите ти, Фин.
	— Прати ли пистолет на Браудър, както ти казах?
	— Да, но на него идеята никак не му хареса, а пък Кейт изглеждаше така сякаш всеки момент ще направи страхотна сцена.
	— Хм, пистолета едва ли ще им помогне много.
	— Армията го предупреди, Фин. Бъди спокоен. На тях може да се разчита.
	— Там, където е замесен един луд, не може да се разчита на нищо друго, освен на най-неочакваното.
	Дохъни бутна назад стола си и се изправи.
	— Аз, например, ходя навсякъде въоръжен и с охрана. Съветвам те да сториш същото, Ейдриън.
	— Той няма и да припари до Килалой. Те ми обещаха.
	— Да, бе, те бяха обещали и че ще издирят всички останали незаразени жени и ще ги пазят! Нали чу последните новини? Всички в мините край Маунтмълик са мъртви!
	— Какво се е случило?
	— Един от мъжете е бил заразен. Убили са го, разбира се, но е било вече твърде късно.
	— Ще се връщам в лабораторията — каза Пиърд. — Как вървят нещата тук?
	— Все още нищо, но това можеше да се очаква. Ще получиш резултатите от последните ни проучвания, когато се върнеш в Килалой. Съобщи ми какво мислиш за тях.
	— Добре. По дяволите! Щеше ми се да можем свободно да пътуваме до Хъдърсфийлд и обратно!
	— Изолационният корпус няма да ни разреши. Вече ги питах.
	— Знам, но това ми се струва адски глупаво. Та кой ли бихме заразили там, за Бога? Те са толкова фрашкани с чумата, колкото и ние самите.
	— Даже повече.
	— Открито сътрудничество и съвместни изследвания, това е единствената надежда за света — рече Пиърд.
	— Единствената надежда за Ирландия — поправи го Дохъни. — Не забравяй това. Ако Янките или Руснаците първи се доберат до отговора, те просто ще ни изтрият от лицето на Земята. И това, естествено, ще го минат като „необходима стерилизация“, нали разбираш?
	— И в Хъдърсфийлд ли смятат така?
	— А ти защо мислиш, сме толкова открити един към друг, Ейдриън? Те все пак са британци, нали?
	— А ние все пак сме ирландци — отвърна Пиърд.
	Кльощавото му тяло се разтресе в неистов кикот. На Дохъни този смях му се стори особено отвратителен.


>

E>
	Свободата на словото и печата включва в себе си не само правото свободно да говориш и пишеш, но и правото да разпространяваш, правото да получаваш, правото да четеш… както и свободата да задаваш въпроси, свободата на мисълта, свободата да проповядваш…
@	Върховен Съд на Съединените Щати (делото Грисуълд срещу Кънектикът)
E$

	Доктор Дъдли Уикъм-Финч знаеше какво мислят хората му за работния кабинет, който си бе избрал — прекалено малък за директора на най-важния Английски изследователски институт, прекалено разхвърлян и доста отдалечен от Центъра на събитията, тук в Хъдърсфийлд.
	Навремето, когато институтът бе отдаден изцяло на естествените науки, тази стаичка в мазето е била кабинет на някакъв млад асистент. Триетажната, бетонна постройка се намираше до оградата в далечния край на терена на института. Беше безлична сива сграда, необрасла в бръшлян. Уикъм-Финч държеше и още един кабинет за „високопоставени срещи“ в административната сграда на института. Това бе една огромна зала, облицована с дъбова ламперия, застлана с дебели килими и зорко охранявана от цял взвод административни секретари във външните стаи. Но точно това невзрачно, малко кабинетче и лабораторията в съседство бяха местата, където човек можеше да го открие през по-голямата част от времето.
	Стените бяха без прозорци, изпълнени от горе до долу с лавици с книги. Една-единствена мъничка врата водеше към лабораторията. Бюрото бе толкова малко, че можеше съвсем лесно да докосне и най-далечния му край само с едно протягане на ръката. Единственият въртящ се стол бе удобен и с висока облегалка. Тук беше и радиото, телефона, както и цялата останала електронна апаратура.
	Докато чакаше сутрешното позвъняване на Дохъни, той се облегна удобно назад в стола и запали дългата си лула. Двамата с Дохъни се бяха срещали често в миналото по разни международни конференции. Сега всеки път, когато говореше с него по телефона, той си представяше ирландския си колега — нисичкият, язвителен човечец с безпардонни, маниери. Уикъм-Финч бе негова пълна противоположност — висок, сух, истинска върлина, обвит в сивата си мантия. Техен американски колега, когато ги видя двамата заедно, за първи път ги нарече Крачун и Малчо, прозвища, които съвсем не се понравиха на Финч.
	При последното всмукване от лулата, овъглена частица от тютюна се лепна за езика му и го опари. Уикъм-Финч я отстрани с бяла ленена кърпичка, която машинално извади от най-горното чекмедже на бюрото си. Със закъснение осъзна, че това бе една от кърпичките, които жена му Хелън переше и гладеше за него навремето… Насила отклони мислите си от подобни опасни спомени.
	Представи си студената, мъглива утрин отвън, пейзажите чезнещи в сивотата на хоризонта. Местните хора наричаха подобни утрини „езерняшки“.
	Телефонът на бюрото пред него бе затрупан от разпилени листи хартия. Всякакви доклади, резултати от изследвания и прочие. Втренчи се в тях, замислено пафкайки лулата си. Телефонните връзки с Ирландия бяха, в най-добрия случай, не твърде задоволителни и той се бе научил търпеливо да изчаква редовните си разговори с Дохъни.
	Телефонът иззвъня.
	Вдигна слушалката до ухото си и остави лулата в пепелника.
	— Уикъм-Финч слуша.
	Веднага разпозна далечния тенор на Дохъни въпреки лошата връзка, пращенето и прещракванията от друго естество.
	_Доста подслушвачи имаме днес_, помисли си Уикъм-Финч.
	— Ааа, ето те и теб, Уай. Проклетите телефонни връзки днес надминаха дори себе си.
	Уикъм-Финч се усмихна. За последен път се бе срещал с Дохъни в Лондон на една конференция по въпросите за всестранното взаимосътрудничество. Зад лъчезарните сини очи на веселяк се криеше истински първокласен мозък на учен. Едва след поредицата от редовни телефонни разговори двамата бяха стигнали до това, което Уикъм-Финч определяше като „ползотворно приятелство“.
	_Дой и Уай._
	Още на третия разговор бяха преминали на тези приятелски имена.
	— Убеден съм, че телефонът е създаден, за да ни научи на търпение, Дой — рече Финч.
	— Да ни калява волята, а? — отвърна. Дохъни. — Е, какво ново, Уай?
	— Тази сутрин ни изпращат правителствен „експерт“, за да провери доколко сме напреднали — отвърна Финч. — Познавам човека, казва се Рупърт Стонър. Не разбира нищо от наука, но винаги е нащрек да не го преметнат.
	— Стонър — замислено повтори Дохъни. — Чувал съм за него. Пада си по политиката.
	— Да, доста.
	— Какво трябва да му кажеш?
	— Почти нищо. Тук си скъсваме задниците от работа. Но цялото блъскане може да даде резултати след време. Не можем да направим големия удар, който искат Стонър и неговите хора.
	— Ами тия четиримата — новите, дето сте ги включили в екипа? Онзи американец, Бекет. Чух, че именно той е открил как Безумецът е разпространил заразата.
	— Много способен човек, без съмнение. Задържах ги четиримата заедно като екип. Има нещо в начина, по който са се сработили. Не мога да твърдя със сигурност, че са блестящи, но заедно са от ония страхотни тимове, които понякога правят големите пробиви.
	— Кажи това на Стонър.
	— Той вече го знае. Мислех, че ти можеш да ми сервираш някоя пикантна информация, която да му пробутам, Дой.
	Дохъни замълча за момент.
	— Ние не крием нищо от теб, нали, Уай?
	Уикъм-Финч веднага долови посланието. В редовните разговори двамата с Дохъни си бяха изработили едва доловим код, с който безпогрешно четяха между редовете. Очевидно Дохъни имаше какво да му съобщи, имаше някаква важна информация, която неговите началници не биха искали той да му каже, но това вече не бе от значение, понеже Уикъм-Финч вече го знаеше.
	— Надявам се, че не се и опитвате — веднага подхвана репликата си Финч. — Бог ми е свидетел, че ненавиждам шпионирането, Дой, и мога да те уверя, че ние сме абсолютно открити с вас.
	Смехът на Дохъни прогърмя в слушалката. Уикъм-Финч леко се ухили от своя страна. До какво, по дяволите, се бе докопал Дохъни?
	— Е — рече Дохъни, — така е, наистина. Добре де, смятаме, че самият О’Нийл се подвизава при нас.
	Уикъм-Финч се възползва от едно продължително пращене на статическо електричество, за да попита рязко:
	— Какво? Не те чух.
	— Безумецът. Може би е тук, при нас.
	— Искаш да кажеш, че сте го пипнали, тикнали сте го в затвора и сега го разпитвате?
	— Не, за Бога! Насочваме го към нашата лаборатория в Килалой. Той се представя за Джон Гарич О’Донъл и казва, че е молекулярен биолог.
	— До колко сте убедени, че това е той? — Уикъм-Финч усещаше учестените удари на сърцето си. Не можеше да знае кой точно подслушва разговора им. Това бе прекалено опасно. Дохъни трябваше да отговори на въпроса възможно най-внимателно и правилно.
	— Не сме съвсем сигурни, Уай, но мога да те уверя, че направо ми настръхват космите от него. Лепнали сме един от нашите най-добри хора за него като пиявица, освен това сме му прикачили и един свещеник, в случай че реши да се изповяда. С тях е и едно бедно, нещастно сираче, за да може постоянно да вижда резултата от това, което е причинил.
	Уикъм Финч бавно поклати глава.
	— Ужасен си, Дой. Ти си нагласил всичко.
	— Просто се възползвах от ситуация, която ни бе предоставена.
	— Все пак доста умно от твоя страна, Дой. Трябва да събудим угризенията на съвестта му, да, това е ключът към този човек, разбира се, ако портрета за него, който ни изпратиха американците е верен. Боже мой! Трябва доста внимателно да се пипа и обмисля всичко. Признавам си, че не го вярвах в началото, когато нашите агенти ми казаха.
	— Разбира се, не очакваме кой знае какво, но това все пак е нещо, което можеш да съобщиш на твоя човек, този Стонър.
	— Той вече знае, може би. Бъди внимателен, Дой. О’Нийл може да е скрил някой гаден коз в ръкава си… в случай, разбира се, че това наистина е Безумецът.
	— Пипаме с кадифени ръкавици.
	— Това си е блатиста почва, Дой.
	Това бе препратка към една шега, която си бяха разменили на една конференция в миналото. Блатистата почва бе най-плодородна за растежа на нови култури.
	Дохъни веднага схвана намека.
	— Да, наистина сме до кръста в тинята. Ще те информирам, ако затънем още повече.
	— Американците помагат ли с нещо?
	— Още нищо не сме им казали, Уай, по очевидни причини. Те наистина ни изпратиха някои неща преди… просто, за да се застраховат. Но материалите са доста оскъдни. Липсват отпечатъци от пръстите, както и зъбна скица. Те се оправдават с Паническия Огън, което в крайна сметка може би е самата истина.
	— Ами ако този… О’Донъл ли каза?… Та, ако той е просто това, за което се представя?
	— Ще го подложим на психотормоз чрез троен подход. Всичките ни усилия са насочени към една цел — да го закараме да се издаде по някакъв начин пред изследователите.
	— Троен подход? Ааа, искаш да кажеш, в случай че това наистина е О’Нийл, но не можете да го докажете.
	— Именно. Той може да ни даде нишка, за която да се хванем, или да се опита да се издаде по някакъв начин. Например да опита някоя диверсия.
	— Или истински саботаж.
	— Това ще е равносилно на признание от негова страна. — Силен трясък на статично електричество проглуши ушите му. Когато премина се доловиха само последните думи на Дохъни — … прави групата на Бекет.
	Уикъм-Финч прие това като въпрос.
	— Мисля, че този, дето трябва да се наблюдава, в групата е малкият жабар, Юп. Подъл ум. Все ги приказва едни на Бекет, сякаш си играе с него като с персонален компютър.
	— Да ме вземат мътните! Както казвате вие британците.
	— Не казваме нищо подобно, ах, ти ирландски ядач на картофи.
	И двамата се засмяха. Беше евтин трик, помисли си Финч, не достатъчно хитър, за да заблуди подслушвачите, но бе се превърнал в нещо като ритуал между двамата, с който сигнализираха, че наближават края на разговора.
	— Ако изобщо някога отново се срещнем лице в лице, ще ти зачервя врата с моята гьостерица, ако изобщо успея да открия някоя — рече Дохъни.
	Една сълза се търкулна по бузата на Финч. Стереотипите бяха създадени, за да бъдат осмивани, но не можеха бъдат пренебрегвани. Може би, продължаваха да играят тая шеговита игричка, за да поддържат живи спомените от миналото. Английският чадър срещу ирландската гьостерица — смешното срещу смешното. Въздъхна тежко и му се стори, че долавя като ехо и въздишката на Дохъни от другия край на линията.
	— Ще натъпча Стонър с видения за ирландски феи с кошнички бонбони в ръце — рече Финч, — но ми се струва, че този ваш О’Донъл е просто това, за което се представя.
	— Е, един молекулярен биолог все ще ни влезе в работа — отвърна Дохъни. — В сегашното положение бихме използвали и Исус, Мария и Йосиф, ако се появяха отнякъде.
	— Този О’Донъл не носеше ли документи в себе си? — изказа мислено внезапно осенилата го идея Уикъм-Финч.
	— Дебелоглавецът дето командва отряда, който го е посрещнал просто му изхвърлил паспорта.
	— Просто го изхвърлил?
	— Хвърлил го през рамо, право в морето. Никакъв шанс да го изследваме и да видим дали не е подправен.
	— Дой, понякога си мисля, че сме жертви на злонамерената съдба.
	— Остава ни да се молим Богу и да се надяваме, че някъде съществува и една добронамерена съдба. Това може да е и екипът на Бекет.
	— Между другото, Дой, Бекет и хората му смятат, че теорията за ципа ни е подвела. Може да ни е водила за носа, образно казано.
	— Хм, интересна възможност. Ще предам.
	— Съжалявам, но нямам нищо друго, което да ти бъде от полза.
	— Уай, току-що ми хрумна нещо. Защо не срещнеш Стонър с Бекет? Един брилянтен учен янки, който да разясни уловките на прецизното научно изследване на незапознатия с материята политик.
	— Може да получи интересно — съгласи се Уикъм.
	— Това дори може да подскаже нови идеи на Бекет — продължи Дохъни. — Когато обясняваш нещата на непосветени, понякога ти хрумват умни идеи.
	— Ще помисля по въпроса. Когато поиска, Бекет е доста добър разказвач.
	— Аз самият бих искал да си поприказвам с него. Не може ли да го включим в един от тия наши интимни разговори.
	— Ще гледам да го уредя. Юп също ли?
	— Не… само Бекет. По-късно може да поговорим и с Юп. И моля те, Уай, подготви го за сериозен разпит.
	— Както ти казах вече, Дой, той е доста умел разказвач.
	За момент замълчаха, докато отмине нов прилив на статично електричество. После Финч продължи:
	— Ще изготвя доклад за тяхното схващане по теорията за ципа. Ще ти го пратя по факса, веднага щом е готов. Може и да изкопчи нещо от него, макар че не съм много убеден в това.
	— Значи Бекет се нуждае от опониране?
	— Да, така се впряга и става още по-продуктивен. Имай това предвид, когато разговаряте.
	— Ядосва ли се?
	— Никога не го показва, но то си личи.
	— Тъй! Тъй! Аз ако не подлъжа един янки, та кой! А, що се отнася до нашия вероятен Безумец, ще ти съобщя, ако затънем по-дълбоко в блатото.
	Уикъм-Финч кимна на себе си. Затъването надълбоко в блатото, разбира се означаваше, че човекът с положителност е наистина О’Нийл.
	— Има още нещо, Дои. Стонър може да идва да ме уволни.
	— Кажи му, че ако го направи, може спокойно да среже телефонните кабели за Ирландия.
	— Виж сега, Дой, не бива да горим мостове.
	— Аз ще го направя! Ние ирландците по рождение не сме много привързани към британците. Изобщо няма да си губя времето, за да завързвам нови контакти в Хъдърсфийлд. Тъй му кажи.
	— Отне ни само седмица да се сработим, Дой.
	— В днешно време една седмица е цяла вечност. Политиците още не са проумели това. Те имат нужда от нас, не ние от тях.
	— О, мисля, че и те са ни необходими, Дой.
	— Или оставаме заедно и се държим един за друг, Уай, или всичко отива по дяволите. Кажи на Стонър, че съм казал така. Е, хайде, дочуване.
	— Както кажеш, Дой.
	Уикъм-Финч чу как оттатък прекъснаха връзката. Пращенето от статичното електричество спря. Постави слушалката обратно на вилката и се втренчи в изстиналата лула до телефона. Е, на подслушвачите им бе казано това, което трябваше да чуят.
	_Дохъни бе прав, разбира се. Учените забъркаха тази ужасна каша. Поне допринесоха за бъркотията и това не може да се отрече. Нямахме добри връзки помежду си, имахме лоши взаимоотношения с политиците, не успяхме да упражним властта, която имахме. Дори не можахме да осъзнаем истинската природа на тази наша сила. Когато най-после се задействахме, започнахме да играем старите политически игри._
	Той вдигна поглед към лавиците с книги вляво от себе си, но не ги виждаше. Какво щеше да стане, ако онзи човек в Ирландия наистина беше Безумният О’Нийл? Ако изобщо имаше и най-малкия шанс да го използват по някакъв начин, то Дохъни бе достатъчно хитър, за да го открие. Господ да ни е на помощ, обаче, ако не този, който трябва, научеше за това.
	Уикъм-Финч поклати глава. Добре, че човекът беше в ръцете на Дохъни. Вдигна лулата си и отново я разпали, като не преставаше да мисли за новините от Ирландия. Едва сега за първи път си даде сметка колко много е започнал да вярва в уменията на Дохъни.


>

E>
	Ако има нещо, което да е абсолютно сигурно, то е следното: във всяка една работа, във Всички Видове взаимоотношения, били те политически, търговски или просто човешки, винаги има някой, на когото трябва да се довериш.
@	Удроу Уилсън
E$

	_Вече толкова време сме с проклетия янки и все още нищо_, мислеше си Херити.
	Беше ранен следобед и те се изкачваха по пътя нагоре, излизайки от поредната долина. Свещеникът и момчето вървяха малко по-напред от останалите. Хлапакът бе още по-затворен в себе си след схватката в банята. Отец Майкъл се държеше така, сякаш Херити бе виновен за всичко.
	_Проклетият янки е виновен!_
	_И тоя поп с нищо не ми помага._
	_Нали точно един скапан янки превърна Ирландия в гето!_
	Херити никога не се бе смятал за върл националист. Бе просто типичен ирландец, изпълнен с горчилка от вековете британско потисничество. Чувстваше се кръвно свързан с рода и отечеството си, свързан в скръбта, свързан в състраданието. Има някаква могъща сила в ирландската земя, мислеше си той. Тя идваше от спомените дълбоко вкоренени в самата почва. Земята помнеше и винаги щеше да помни. Дори и да не останеше жива душа по тоя край щеше да остане земята, която щеше да разказва как веднъж келтите са тъпкали пътищата й.
	Отец Майкъл разговаряше с янкито. Но не подпитваше, не се ровеше, не правеше това, което трябва, за да смъкне маската на човека и да провери дали Безумецът е под нея.
	Потънал в черните си размисли, Херити се заслуша в разговора им.
	— Тук има повече развалини — рече отец Майкъл. — Забелязахте ли?
	— Да, тук цари разрухата — отвърна Джон. — Но е останала много храна.
	— Все по-запуснато става всичко. Забравихме живописната гледка, която наистина представляваха древните руини. Днес… всичко просто се руши.
	Замълчаха, отминавайки още една изгоряла крайпътна постройка. Зад зеещите прозорци изгорелите дрипи на пердетата приличаха на опърлени мигли върху слепи очи.
	Някой ще отговаря за това! — помисли си Херити.
	Древната памет на Ирландската земя го прободе като меч. Всеки, който накърни честта на Ирландия, все някой ден бива застиган от меча на възмездието и животът му изтича през дълбоката, смъртоносна рана.
	На билото на хълма спряха да поемат дъх. Пред тях се простираше поредната забулена в мъгла долина. Далеч в другия й край буен планински поток се пенеше по скалите и пелената от водните пръски скриваше гледката на следващите хълмове. Някъде наблизо изкудкудяка кокошка.
	Херити се заслуша и долови в близост ромоленето на вода. Поточе или извор.
	— Чувам вода наблизо — рече Джон.
	— Добре ще е да починем малко и да похапнем — каза отец Майкъл.
	Отби встрани, намери удобно за прескачане място и се прехвърли през каменната ограда. Направи няколко крачки навътре във високата трева. Момчето също прескочи оградата и се присъедини към него.
	Джон погледна нагоре към небето. От запад се задаваха купести облаци. Херити му направи знак да последва свещеника и хлапето. Джон се покатери на оградата и за момент остана горе, загледан в разстилащия се пейзаж преди да се прехвърли от другата страна. Сиви, каменни огради чертаеха зелени правоъгълници, в които тук-там се виждаха почернелите, порутени останки на някогашни имения. Херити се присъедини към него.
	— Все още изглежда красива — промърмори той.
	Джон го погледна за момент, после отново насочи вниманието си към пейзажа. Ефирната пелена от мъгла смекчаваше цветовете. Хълмистата равнина с виещата се сребриста ивица на реката тънеше в пастелни краски. По двата бряга високите дървета тъмнееха в мека зеленина.
	— Не сте ли жаден, господин О’Донъл? — попита Херити.
	— Да, с удоволствие бих пийнал глътка от студения планински поток — съгласи се Джон.
	— Започвам да мисля, че не знаете какво е истинска жажда — продължи Херити. — Какво ще кажете за студена халба „Гинес“ с бяла като гащички на девица пяна, която прелива над ръба. Ха! Такава гледка би накарала и мъртвец да изпита жажда!
	Отец Майкъл и момчето се насочиха към горичката надолу по склона.
	— Чух ви да си говорите с попа за руините — рече Херити. — За мен туй не са никакви руини. Упадък! Това е думата. Надеждата е мъртва, няма я. И всичко просто загнива.
	Свещеникът и момчето спряха до една гранитна скала съвсем близо до горичката.
	— Добра душа е тоя наш поп. Истинско злато — рече Херити загледан след него. — Не сте ли съгласен, господин О’Донъл?
	Подигравателният тон в думите на Херити сякаш прободе скрития в Джон О’Нийл. Обзе го паника, после сляпа ярост.
	— И други са изстрадали колкото и ти, Херити! Не си единствен!
	Лицето на Херити се наля с кръв. Устните му се свиха в тънка линия, десницата му се потърси дръжката на пистолета в джоба, поколеба се, после вместо да извади оръжието измъкна обратно празната си длан и замислено се почеса по брадясалата буза.
	— Ха, ама и ние сме едни драки! — успокои напрежението той. — Като острите камъни дето брашно…
	Рязко млъкна, прекъснат от силния изстрел отекнал долу откъм дърветата. За част от секундата повали Джон на земята и се отърколи в страни, пъхнал ръце в раницата си. Когато замря неподвижно зад прикритието, на гранитната скала, в ръцете си вече стискаше малък автомат. Леко подаде глава иззад ръба и се загледа надолу към горичката. Зад него Джон се облегна на хладния камък.
	После се надигна, подаде се от неговия край на скалата и потърси с поглед момчето и свещеника. Дали бяха невредими? Кой бе стрелял и по кого се бе целил? Някъде отдолу изпука съчка и голата глава на отец Майкъл се показа иззад един храст в началото на горичката. Очите му щяха да изскочат от орбитите, лицето му бе по-бледо то платно, а белегът върху челото му зловещо изпъкваше върху белия фон. Гледаше право нагоре към Джон.
	— Скрий си тъпата кратуна! — изсъска му Херити и рязко дръпна Джон обратно зад скалата.
	— Видях отец Майкъл. Като че ли му няма нищо.
	— А момчето?
	— Не го видях.
	— Ще изчакаме малко — каза Херити. — Това беше изстрел от карабина.
	Облегна се на скалата, сложи автомата в скута си и се зае да изучава каменната ограда край пътя над тях.
	Джон се загледа в оръжието в ръцете му.
	— Евреите правят добри пушкала, нали? — рече Херити, уловил погледа му. Чу се шум сякаш някой пълзеше в тревата. Херити рязко се обърна.
	Джон вдигна очи и срещна погледа на отец Майкъл. Черната филцова шапка отново скриваше обезобразеното чело.
	Херити се надигна и се вгледа покрай свещеника надолу към дърветата.
	— Къде е момчето?
	— Скри се зад една друга скала малко по-навътре в гората.
	— Хм, един-единствен изстрел — замислено промърмори Херити.
	— Може някой да е гръмнал крава или прасе.
	— Или пък самия себе си. Това е по-вероятно в днешно време.
	— Ти си зъл човек — възмути се отец Майкъл. Посочи автомата в ръцете му. — Откъде взе това ужасно оръжие?
	— Това е автоматичен пистолет „Узи“, направен от хитрите евреи, отче Майкъл. Прибрах го от един мъртвец. В днешно време почти всичко, което притежаваме го придобиваме точно по този начин, не съм ли прав, отче Майкъл?
	— Какво възнамеряваш да правиш с него? — настоя свещеникът.
	— Смятам да го използвам, ако се наложи. Покажи ми къде точно остави момчето.
	Отец Майкъл се обърна и посочи към няколко сиви каменни къса едва забележими сред буйната зеленина на храсталаците.
	— Ще слезем там долу един по един — разпореди се Херити. — Аз тръгвам пръв, после господин О’Донъл и накрая ти, отче. Чакайте тук, докато не ви дам знак.
	Ниско приведен Херити излетя иззад прикритието на скалата, пресече на зигзаг разстоянието и се шмугна сред дърветата. Видяха го как се хвърля зад скалите.
	— Хайде, направете го по същия начин! — долетя гласът му.
	Джон се стрелна надолу по хълма, чувствайки се гол и беззащитен — вляво, вдясно, вляво и се озова в нишата зад два каменни блока, където завари момчето, сгушено в сивото си палто. Нямаше и следа от Херити. Момчето се втренчи в Джон с безизразна физиономия.
	Чу се топуркането на бягащ човек и след секунда отец Майкъл се присъедини към тях и веднага загрижено прегърна момчето.
	Иззад дърветата изплува Херити. Прехвърли се при тях зад прикритието, дишайки тежко. Автоматът висеше пред гърдите му.
	— Тримата ще останете тук, докато аз огледам наоколо — нареди им той. — Това беше пълна глупост от твоя страна, отче, да се мотаеш на открито след изстрела.
	— Ако Господ иска да ме прибере сега, Той ще го стори — смирено отвърна отец Майкъл.
	— Май ти се иска, а? — изръмжа Херити. — Това е грях, отче! Спомни си! Като предизвикваш смъртта по този начин, ти, не си по-различен от самоубийците!
	Отец Майкъл виновно наведе глава.
	Херити понечи да тръгне, но Джон го задържа за ръката.
	— Джоузеф.
	Херити рязко се обърна и зяпна Джон с изненада.
	— Благодарен съм ти за загрижеността, която проявяваш към нас — рече Джон. — И бих искал да ми викаш Джон, но не се отказвам от мито една дума от това, което ти казах там горе. — Той вдигна брадичка към скалата, която им бе служила за прикритие. — Казах ти това, което мисля.
	— Разбира се, янки! — ухили му се Херити.
	Изскочи иззад камъните и се шмугна надолу в дърветата. Чуха пропукване на съчка, после настана пълна тишина.
	— Странен човек е той — промърмори отец Майкъл.
	Момчето се отдръпна от свещеника и се загледа над ръба на скалата в посоката, в която изчезна Джоузеф.
	— Недей! — дръпна го обратно надолу отчето. — Стой долу!
	— Херити се държи като войник — отбеляза Джон.
	— Да, така е.
	— Къде попадна на него?
	Отец Майкъл извърна глава, за да скрие очите си от него, но не преди Джон да забележи паниката в тях. Какво ги свързваше тези двамата — свещеникът и безпощадният човек на действието?
	Отец Майкъл проговори със задавен глас:
	— Може да се каже, че Господ ни събра с Джоузеф. Не бих могъл да знам причините за това — каза той и отново се обърна към Джон. Чертите на лицето му бяха вече овладени.
	— Ами момчето? — попита Джон. — Защо е с теб?
	— Намерих го в един табор на калайджии — отвърна отчето. — Може да ги наречеш цигани, но те не са такива всъщност. Отнасяха се добре с него. Те ми казаха и за обета му за мълчание. Повериха го на мен, защото смятаха, че аз по-добре ще се грижа за него.
	— Той може ли да говори?
	— Чувал съм го да бълнува в съня си.
	Момчето затвори очи и оброни глава на коленете си.
	— Няма ли си име?
	— Само той може да ни го каже, но не иска да го стори.
	— Не си ли правил опит да намериш неговите…
	— Стига! Замълчи! — впи пламтящ поглед в него отец Майкъл. — Не бива да ровим в хорските рани.
	Джон рязко извърна глава встрани и се опита да овладее неистовото желание да се изхили саркастично. Нещо го прободе в гърдите. Усети скрития вътре О’Нийл да си пробива път към повърхността. Закри лице с длани, борейки се да спре този опасен вътрешен противник. Шумът от ронещи се камъчета го накара, отново да вдигне глава. Херити се шмугна обратно зад прикритието. Лицето му бе плувнало в пот. Панталоните му до коленете бяха осеяни с бодили и репеи. Израелският автоматичен пистолет все още висеше пред гърдите му. Замълча за момент, колкото да си поеме дъх.
	— На следващия хребет има две къщи. И на двете комините пушат. Вътре някои слушат радио и обсъждат новините.
	Отец Майкъл се прокашля.
	— Има ли… има ли някакъв знак от… ъъъ…
	— Няма следа от женско присъствие — предугади въпроса му Херити. — На простора висят само мъжки дрехи. Макар че са прекалено чисти и добре поддържани. И двете къщи. Явно са мъже дето женичките им добре са ги обучили навремето.
	— Гробове? — попита свещеникът.
	— Четири. На полянката под къщите.
	— Е, тогава може би ще ни подслонят.
	— Не бързай толкова! — отвърна Херити. Обърна се към Джон: — Смяташ ли, че ще можеш да се справиш с това, Джон?
	Джон погледна автомата и сякаш долови излъчващата се от него убийствена сила. Разтри пръстите си.
	— Защо?
	— Смятам да отида горе в къщите невъоръжен, съвсем открито и приятелски — отвърна Херити. — Ти ще ме прикриваш отзад. Горе на билото има няколко канари, много удобна позиция за прикритие.
	Джон погледна въпросително към свещеника.
	— Не мога да дам благословията си за такова начинание — рече отец Майкъл. — Църквата вече достатъчно е съгрешила, искайки от Бог благословия за толкова много убийства.
	— Нямаме намерение да убиваме никого — възрази Херити.
	— Но отивате на военна акция — рече отчето.
	— Ааа, това ли те тревожи? — усмихна се Херити. — Просто още не съм готов да извърша самоубийство, отче — каза той и се обърна към О’Донъл. — Е, какво ще кажеш, Джон?
	Джон протегна ръка към автомата.
	— Покажи ми как действа.
	— Много е просто — веднага се зае да му показва Херити. — Това тук е предпазителят. Когато е в това положение… — щракна го той — … само насочваш цевта и натискаш спусъка. Почти не рита, стабилен е като Кешълската скала — върна предпазителя обратно и подаде автомата на Джон.
	Джон го пое. Дръжката бе още топла от ръката на Херити. Това оръжие бе много по-директно отколкото чумата. Нямаше ли скрития в него О’Нийл да изскочи да започне да убива наред с дивашка злоба? Джон вдигна очи и срещна изпитателния поглед на Херити.
	— Ще се справиш ли? — попита го той. Джон кимна.
	— Тогава ме последвай. Само върви тихо, като мишка по пухени завивки. Попе, вие с момчето останете тук, докато не ви повикаме.
	— С Божията помощ — промърмори отец Майкъл.
	— Я виж ти! — ухили се Херити и скочи на крака. — Значи все пак ни даде благословията си!
	Тръгна напред леко приведен. Спуснаха се сред дърветата по една едва забележима пътечка сред мочурливата трева и пресякоха малко поточе.
	Прежаднелият Джон спря, погледна първо водата, после въпросително вдигна очи към Херити.
	— Аз не бих пил — прошепна му той в отговор. — Вятърът носи миризмата на разлагащ се труп — махна той с ръка нагоре, по посока срещу течението. — Трупът е най-малко от една седмица. Водата сигурно е бъкана със зараза — ухили се той. — Свинете са го открили.
	Джон потръпна.
	Херити се обърна и тръгна нагоре по отсрещния хълм. Джон го последва. Провираха се бавно сред ниските борове. Мочурливата торфена почва заглушаваше стъпките им. Когато стигнаха, билото, Херити махна с ръка на Джон да се сниши, после посочи наляво, където сред кафявите стебла на дърветата се мяркаха сивите очертания на канарата.
	— От там — прошепна Херити — ще имаш чудесен изглед към двора им. — Ще изчакам тук, докато стигнеш до скалата, после ще се спусна от другата страна съвсем открито и приятелски, без оръжие в ръка. Даже ще си свирукам. Разбра ли плана?
	Джон кимна. Наведе се и се запровира през храсталаците нагоре и вляво към скалите на билото. Когато стигна до канарата видя, че това е скала от сив гранит. Камъните бяха все още топли от напеклото слънце. Вдигна очи към небето. Облаците скоро, щяха да затулят слънцето и вероятно щеше да завали. Бавно пропълзя нагоре по една вдлъбнатина в канарата и леко подаде глава над ръба.
	Пред очите му се разкри гледката на малък — не повече от стотина метра — но стръмен склон, който свършваше долу при оградата на малко спретнато дворче. Къщата бе варосана наскоро, дим се виеше и от двата комина… из дворчето щъкаха пилци. Малко по-надолу се виждаше покривът на още една къща, само един от чийто комини димеше. Вляво, до отвесния склон бе построен обор. От него се носеше миризмата на кравешки тор. Доста по-нататък в долината се мяркаха овъглените руини на други къщи и стопански постройки, но над тях не се виждаше и следа от дим. Джон отново насочи вниманието си към по-близката къща. Простор за пране бе опънат от единия ъгъл на къщата до дървен кол, забит в противоположния край на двора. Висящите на него дрехи бяха все мъжки — панталони, ризи, наполеонки… Чуваше се тихото бръмчене на радио и приглушени гласове… Пълна идилия. Типична пасторална картинка… само дето нещо сякаш липсваше, за да допълни бръмченето на радиото и писукането на пилците.
	Изведнъж Джон замръзна. Точно под него, от другата страна на скалата, където не можеше да види, се чуха гласове.
	— Тук няма да ни видят — каза момчешки глас.
	— Колко остана в бутилката? — попита друг крехък, момчешки гласец.
	— Почти цяла чаша — отвърна първия.
	— Наистина ли мислиш, че това е причинило всичко? — Чу се изскачане на тапа от бутилка, после гъргорене, последвано веднага от силен пристъп на кашлица.
	— Гхааа! Отвратително!
	— Тя каза, че е от пиенето, Бърг, а нея вече я няма.
	— Как могат да пия такова нещо! Възрастните са големи тъпаци!
	Нещо се отърка в скалата под Джон. Той затаи дъх.
	— Възрастните никога не знаят какво искат!
	Замълчаха. В настъпилата тишина Джон ясно чуваше силните удари на сърцето си. Не смееше да шавне да не би момчетата да го чуят и да предупредят мъжете в къщите. Въртеше само очите си, мъчейки се да зърне най-после Херити. Зачуди се къде ли се е запилял.
	— Радвам се, че ти и баща ти дойдохте да живеете в другата къща, Бърг.
	Беше първото момче.
	— В града беше лошо.
	— Стреляха много, нали?
	— Дааа.
	— И тук също. Скрихме се в една пещера.
	Защо се бавеше Херити? Гърдите го боляха при всяко вдишване.
	— Ти спомняш ли си какво е станало с майка ти?
	Това беше първото дете.
	— Да.
	— На мен ми липсва моята. Понякога си мисля, че е най-добре да отида на небето при нея. С татко вече не е весело.
	— Моят пие от това нещо.
	— Знам.
	— Какво ти става като пиеш от него?
	— Май ми се догади.
	— Ами, ти пи съвсем малко…
	— Шшшшт!
	Потънаха в мълчание.
	И тогава Джон най-сетне го чу: тананикайки си „Скъпа Розалин“, Херити приближаваше към къщите.
	— Идва някой! — прошепна дрезгаво първото момче.
	— Непознат. Виждам го.
	От близката къща се разнесе мъжки глас:
	— Бърг! Тери!
	— Да се обадим ли? — Това беше второто момче.
	— Не! Стой тук. Ако стане нещо лошо, тук ще сме на сигурно място.
	— Непознатият е сам.
	— Ало, здравейте! — провикна се високо Херити. — Има ли някой вкъщи?
	— Кой пита? — отвърна мъжки глас.
	— Казвам се Джоузеф Херити. Ида от Дъблин. С мен има един свещеник, едно малко момче и един янки, дето се смята за спасител на Ирландия. Ще ви се намери ли къшей хляб и подслон за главите на уморените пътници?
	— Приближи се да те огледам — извика мъжа от къщата.
	Херити се спря на няколко метра от задната врата на по-близката къща. Вдигна ръце и бавно се завъртя, за да се види, че е невъоръжен. Джон мярна дулото на пистолет зад отворения прозорец на къщата, но изстрел не последва.
	— Казахте, че имало и свещеник с вас, така ли? — попита мъжа от къщата.
	— Да. Отец Майкъл Фланъри от Мейнут, най-светия човек носил някога расо. Виждам кръст върху вратата, значи не мразите свещениците в тази къща.
	— Имаме няколко гроба, които се нуждаят от една молитва — каза по-тихо мъжът от къщата.
	— Отец Майкъл с радост ще изпълни задълженията си — рече Херити. — Да го извикам ли?
	— Да… и добре дошли.
	Херити се обърна, сви дланите си като фуния над устните и се провикна:
	— Отче Майкъл! Можете вече да дойдете всички. Предай и на янкито.
	Джон понечи да се надигне, но при последните думи се поколеба. Нещо май не беше наред там долу. Херити знаеше, че той може да го чуе. Защо беше нужно да казва на отец Майкъл да го вика.
	С широка усмивка на уста Херити пристъпи към отворената врата. Протегна ръка.
	— Джоузеф Херити. А вашето име, сър?
	— Терънс Ганън — отвърна мъжът и една едра десница се протегна да стисне тази на Херити.
	Джоузеф я пое и рязко дръпна Ганън навън от къщата, отклонявайки в същото време дулото на пистолета с другата си ръка. Събори мъжа на земята и му отне оръжието. Ганън остана да лежи проснат вън на двора. Херити насочи собствения му пистолет към главата му.
	— Хайде сега вие вътре! — провикна се Херити през вратата. — Само да мръднете и ще пръсна тиквата на горкия Тери Ганън. Ако решите да се правите на герои имайте предвид, че моя приятел янкито е горе на билото с автомат в ръка.
	Сух, възрастен човек с посивяла коса и изпито лице излезе от къщата с вдигнати зад тила ръце. Кафявите му вълнени панталони се държаха от зелени тиранти.
	— А сега — рече Херити — лягайте и двамата по очи, ако обичате.
	Вдигна пистолета и го запрати зад оградата. Когато и двамата мъже легнаха по очи пред вратата, Херити се провикна към Джон:
	— Нали го чу да вика някого, янки? И на още от тях наоколо.
	— Само две малки момчета — рече Ганън с приглушен глас.
	— Те са тук на скалата, точно под мен — провикна се Джон — и тук ще останат.
	— Задръж така! — викна му в отговор Херити. Обърна се и влезе в къщата с насочен пистолет. Почти веднага излезе. Заобиколи постройката и се насочи към другата. Чу се шум от отворена с ритник врата. След малко Херити се появи отново, бутайки пред себе си едно тринайсет-четиринайсет годишно момче, пребледняло от ужас.
	— Този е последният! — извика Херити. — Беше се скрил там отзад и си играеше с чурката! Срамота! — гръмогласно се изсмя той.
	Джон се надигна и видя отец Майкъл и момчето, които тъкмо излизаха от горичката по един тесен коларски път. Свещеникът махна с ръка за поздрав после изведнъж спря като видя двамата проснати пред вратата мъже и Херити, който тъкмо прибираше пистолета си.
	— Какво си направил, Джоузеф Херити? — поиска да узнае отец Майкъл.
	— Просто исках да се убедя, че не се набутваме в леговището на вълци, отче — отвърна той и погледна към двата мъже на земята. — Можете вече да станете с вашия приятел, господин Ганън. Моля ви да ми простите за предпазните мерки, които предприех спрямо вас.
	Ганън се изправи на крака и отупа праха от дрехите си преди да помогна на другия мъж да стане. Беше здрав и набит, с дълга черна коса. Имаше широка челюст и дебели устни. Погледна Джон отнесено. Очите му излъчваха безнадеждно примирение.
	Джон се наведе над ръба на скалата и погледна към нишата, образувана в основата й.
	— Ей, момчета, хайде излизайте. Никой няма да ви стори нищо лошо.
	И това бе самата истина, помисли си Джон. Скритият вътре в него О’Нийл се бе оттеглил в някакво тихо кътче, доволен от това да наблюдава и се наслаждава на плодовете на собственото си отмъщение.
	Две светлокоси момчета — едното на около десет, а другото още по-малко — се появиха от нишата и погледнаха нагоре към него.
	— Кой от вас е Бърг? — попита Джон.
	По-малкия вдигна ръка.
	— Е, Бърг — рече Джон — ако все още е останало нещо в оная бутилка, много ще ти бъда благодарен, ако я смъкнеш долу в къщата.


>

E>
	Дългосрочното планиране никога не е било на почит в човешкото общество, което никога не се е интересувало от бъдните поколения. Ние винаги сме мислили, че неродените, незаченатите нямат право на глас по настоящите проблеми. Винаги сме превръщали стремежа си, към познание в посредствени догми, а желанията и мечтите си сме осъждали на посредствено планиране. Никога не сме се вслушвали в гласа на бъдните поколения. Ако не се вслушаме и сега, тях просто няма да ги има.
@	Финтън Крейг Дохъни
E$

	Бе ранният следобед и до вечеря оставаше още доста време. Стивън Браудър крачеше напред-назад из металния им затвор и поглеждаше от време на време към Кейт, която четеше в ъгъла, съзнавайки, че и тя долавя безпокойството му.
	Коремът й видимо бе набъбнал — доказателство за зреещия в него плод. А Пиърд все още не бе намерил свещеник!
	Браудър знаеше какво се бе случило в Мейнут, но все пак, все някъде из цяла Ирландия трябваше да има поне един свещеник, на когото можеха да се доверят. _Истински_ свещеник. Знаеше, че наоколо се подвизават доста самозванци и Пиърд и хората му трябваше да бъдат крайно предпазливи, но все някъде _трябваше_ да има свещеник, който да венчае двамата затворници на чумата.
	Спря се пред малката масичка, върху която лежаха отворени някои от книгите му, както и доклада с последните резултати от изследванията на заразата. Не трябваше ли да разчисти тая бъркотия и да приготви масата за вечеря? Не. Още бе много рано.
	В желанието си да намалят по някакъв начин напрежението в изолатора, хората на Пиърд бяха изпратили на Кейт и Стивън един малък факс. По него редовно получаваха копия от докладите резултатите от различни изследователски центрове. От тях Браудър добиваше най-обща картина за борбата срещу заразата в целия свят. Представяше си безбройните фигури в бели престилки, които внимателно поставяха опитните проби в камерите, най-прецизно нагласявани на трийсет и седем градуса по Целзий, нетърпеливото изчакване на задължителните два дни инкубационен период за всеки тест.
	_А аз съм изолиран тук. Без никакви условия за работа. Само тия проклети книги и изнервящи доклади. Как бих могъл да им помогна?_
	Нима Пиърд нарочно бавеше свещеника, както го обвиняваше Кейт?
	Браудър разсеяно вдигна най-горния доклад получен по факса — сгънат на две лист принтерна хартия. Беше копие от последните резултати в Хъдърсфийлд. Каква полза имаше от него? Някакви умници в Англия смятаха, че теорията за ципа е неправилна!
	Замисли се за самата теория, която японците бяха доказали. Двете нишки на спиралата се свързваха по химически път и се застъпваха една друга също като затварянето на цип. Какво й беше лошо на идеята? Руснаците също я харесваха. Самият Дохъни я смяташе за „полезна концепция“. Защо няколко умника в Хъдърсфийлд бяха започнали да се съмняват в нея?
	Остави листа да се изплъзне от пръстите му и да падне обратно на масата.
	Чумата поразяваше ензимната система на тялото. В целия свят вече бяха убедени в това. В бактериалните култури имаше много малко амоняк. Аминокиселините се използваха едновременно и за изграждане на структурата и за извличане на енергия… но енергията е присъща на структури, които неутрализират действието на ензимната система. Без ензими настъпваше смърт на организма. Но кои бяха засегнатите ензимни системи? Структуралната функция просто се прекъсваше някъде. Действието й се неутрализираше. При терапия с антибиотици, аглутинините преставаха да се образуват.
	Структурата! Всичко зависеше от структурата! Трябваше да разгадаят именно нея!
	Чумата прекъсваше цикълът кислород-въглероден двуокис.
	Налагаше се простият извод, че моделът на ДНК при жените се различава, макар и съвсем малко, от този при мъжете. Смъртните случаи и тежките заболявания при някои хермафродити само потвърждаваха това.
	Вероятно ключът беше в хормоналната система, както смятаха канадците.
	Трябваше да съществува някаква форма на взаимовръзка вирус-бактерия, чрез която действаше заразата. Трябваше да има! Тогава каква ли беше формата на бактериологичния носител на заразата? Това бе патоген, който устояваше на антибиотиците. И американците бяха уверени, че О’Нийл е създал някаква форма на свободна ДНК, която сама си намираше място в спиралата и се вклиняваше там.
	— И бързо нараства в нормална среда — бяха казали американците.
	Ако вземеха чумните патогени, всъщност тяхното нарастване от само себе си бе крайно тревожно. Досега никои изкуствено създадени от човека молекули не нарастваха по такъв начин.
	Формата… структурата… каква беше структурата им?
	Замисли се за двойната молекула, двете вериги увити една около друга в елегантна спирална форма. Аденинът, гуанинът, цитозинът и тиминът от всяка верига се свързваха със съответстващите ги, срещуположно лежащи от другата.
	Беше като кичесто Майско дърво, помисли си Браудър. Като Майско дърво, но без централния стълб, панделките се държаха една за друга, чрез свръзките между…
	Браудър застина, мислено чертаейки фигурата.
	— Нещо не е наред ли, скъпи? — попита Кейт.
	Той я погледна с оцъклени очи.
	— Те са прави — прошепна той. — Не е цип.
	В съзнанието си ясно виждаше спиралата, която се увива около самата себе си, панделките се усукваха една в друга — верига от вериги, които се затягаха и наместваха от самото усукване на спиралата.
	Затършува из камарата листи върху бюрото си, докато намери този, който търсеше. Приглади го с ръка и се зачете.
	„Прилича на вито стълбище с четири структурни елемента.“
	Това бе написал някой си Юп от Хъдърсфийлд, който очевидно се опитваше да опрости картината на ДНК-спиралата, за да им даде отправна точка, от която по-лесно да си представят това, което всъщност бе направил О’Нийл.
	„ДНК, която предава информация и резултантната ДНК могат да имат и друга взаимовръзка. Възможно ли е това да е имал предвид Безумеца, когато говори за «наслагване»? Терминът «компенсиращ баланс» може би най-добре ще илюстрира този тип взаимовръзка.“
	_Майско дърво_, помисли си той. _Спирално увито Майско дърво!_
	Кодирани инструкции в съвсем елементарен код, състоящ се от четири знака, но в различни комбинации те представляваха нов генетичен код… после следваше друг… после пак друг… и пак…
	_Майско дърво! Комбинациите!_
	Кейт остави книгата си настрана и се изправи.
	— Стивън! Какво има?
	— Трябва да говоря с хората в Хъдърсфийлд — отговори той. — Къде е Ейдриън?
	— Пак отиде в Дъблин. Не помниш ли?
	— А… да. Добре, не могат ли да ме свържат от тук, по нашия телефон? Кой е там отвън?
	— Мисля, че само Мун. Има грип наоколо и пак са останали без хора.
	— Мун ще свърши работа! Него си го бива по електрониките. Не си ли чувала как сам-самичък инсталирал подслушвателни устройства в Генералния Щаб?
	Браудър отиде до телефона, инсталиран на стената до малкото бюро.
	— Мун! Ей, Чуваш ли? Имам тук една работа за теб, Мун, и ти си единственият човек в цяла Ирландия, който може да я свърши!


>

E>
	Историята на Британското управление, особено в Ирландия, е ярък пример за противопоставяне на един предразсъдък срещу друг. Разделяй и експлоатирай! Британската управляваща класа е превърнала това в начин на живот. А, вие, Янките сте го научили от тях!
@	Джоузеф Херити
E$

	— Значи, пруфесур по филусофия! — иронично рече Херити с подчертан селски акцент.
	Току-що бяха седнали да пият следобедния си чай от билки и Ганън им бе казал, че е бил преподавател в Тринити Колидж в Дъблин.
	Седяха върху твърдите столове в голямата стая на къщата. Навън вече притъмняваше, канеше се да завали. Три свещички светеха, поставени в чинийки в три ъгъла на стаята. Придаваха призрачна атмосфера на обикновената всекидневна с фотографиите в рамки по стените и с масивните дървени мебели. В малкото огнище гореше огън, който не топлеше особено, но затова пък пълнеше стаята със задушлив пушек при всяко свистене на вятъра в комина.
	Херити показваше признаци на несигурност от изпитото количество домашна ракия на Ганън, но когато излязоха да съберат наличния арсенал на домакинството, за щастие бяха оставили каната в кухничката и после не я бяха донесли тук, в дневната. Оръжията, които се състояха само от една ловджийска пушка и един пистолет лежаха изпразнени на пода в краката на Херити.
	Макар че от време на време оказваше внимание на гостите си и се грижеше за тях, още от момента, в който бяха влезли в дневната, гласът на Ганън бе придобил странна скованост, сякаш говореше в свърталище на духове.
	— Дойдохме тук по моя роден край, когато положението в Дъблин стана вече нетърпимо — обясни той. — Там повече не можеше да се живее и ние просто избягахме. Зет ми дойде от Корк, градовете вече не бяха място, където да отглеждаш деца.
	Зет му, Уик Мърфи, бе довел със себе си двамата си оцелели сина, Тери и Кенет. Двете му дъщери и прислужницата бяха починали преди да напуснат града. Съпругата му, по-голямата сестра на Ганън, бе починала още при раждането на Тери. Успокоен от обяснението, че действията на Херити са били продиктувани просто от предпазливост и гостите им не са „от ония ужасни главорези дето върлуват наоколо“, Мърфи им разказа цялата семейна история.
	Джин бе седнал на едно ниско столче, облегнат отстрани на камината. Задушливата миризма на пушек тук бе по-силна, но пък тухлите зад гърба му поне бяха топли!
	Отец Майкъл и децата бяха взели един фенер и бяха слезли долу на полянката с гробовете.
	Мърфи седеше на люлеещ се стол, който проскърцваше при всяко негово движение. А той бе вече доста пиян, по-пиян от Херити. Имаше самодоволното изражение на човек, който си е похапнал, пийнал и денят му не е бил по-лош от предишния.
	Херити седеше сам на дивана с все така провесен на кожен ремък през врата-автомат. Изглеждаше изненадан от факта, че мъже можеха да поддържат такъв добър ред в едно домакинство и изказа доста хвалебствия за готварските умения на Ганън.
	Самият Ганън с нищо не показваше, че таи лошо отношение към Херити заради грубото му държане в началото. Имаше примиреното изражение на губещ човек, който никога отново няма да участва в предварително обречена на провал игра. Пистолетът му дори беше на предпазител, когато Херити му го отне.
	_Сякаш се е примирил със смъртта и я чака_, помисли си Джон.
	Вечерята са състоеше от прясно свинско със зеленчуци от градината и пържени тиквички с яйца. Докато Ганън се занимаваше с приготвянето й, Херити и Джон разузнаха района около двете къщи и проучиха обора.
	— Забеляза ли погледа на Ганън? — попита Херити. — Ние на това му викаме „погледа на самоубиеца“.
	— Как ли са оцелели тези къщи? — попита Джон. Погледна към жълтеникавата светлинка от кухненския прозорец на Ганън. Сякаш разрухата и унищожението бяха стигнали на около миля по-надолу и там изведнъж бяха спрели пред някаква невидима преграда. В сумрака на облачната, безлунна нощ в цялата долина не се забелязваше ни една светлинка.
	— В днешните смутни времена това си е истинско чудо — тихо промърмори Херити. — Но не мисля, че това е някакво Божие чудо. Къщата на Ганън е сякаш непокътната, недокосната дори с пръст. Това по-скоро е работа на феите. Странни неща стават по нашата земя, каквото и да ми разправят.
	— Не ми се нрави този зет — рече Джон и погледна Херити, за да види как ще реагира на думите му.
	— Ооо, нашият Мърфи! Той е от тези дето все оцеляват. Колко съм ги виждал такива като него! Биха си продали душата дори само за да могат още десетина минути да се порадват на жалкия си живот. Биха продали приятелите си без никакво колебание и биха отнели и последния къшей хляб на умиращия от глад. Даа, прав си, Джон. Ще трябва да го държим под око.
	Джон кимна.
	Херити потупа дръжката на автомата на гърдите си:
	— Мърфи би харесал пушкалото ми.
	Той се обърна и погледна към обора, където бе скрил ловджийската пушка горе в сеното. Разбира се без мунициите.
	— Казаха ли кой е погребан там долу? — кимна Джон по посока малката оградена полянка с няколкото надгробни камъка.
	— Майката на малкия Бърг, също и две съседски жени, които Ганън приютил и дъщерята на едната от тях. Ганън от доста време е тук. Забеляза ли градината? Поддържана с такова усърдие! Направо приказка!
	Джон се загледа нагоре към скалите на билото. Сети се за трупа, който Херити бе открил в поточето от другата страна на хълма.
	— Знаят ли кой е убитият там от другата страна?
	— Някакъв непознат, поне така казват. Обаче е застрелян с ловджийска пушка.
	— И не могат да обяснят онзи изстрел от карабина, който чухме — довърши Джон.
	— Да бе, истинска мистерия! — ухили се Херити. — Прасето им е убито с карабина, а наоколо няма и следа от нея.
	— Сигурен ли си, че е било карабина?
	— Внимателно го огледах още в обора. Ха, знаеш ли, Джон, ние ирландците сме изучили доста хитри начини да крием оръжие още по времето на английското господство. Ще видиш, че ще открия тази карабина.
	— Да не би да е в някоя от къщите?
	— Мога да те уверя, че не е, а пък аз съм най-големия спец по откриване на скрити оръжия, който моят старец някога е отглеждал. Не, Джон, заровена е под обора, цялата в смазка и увита в парцали и кожи. Видя ли как ни гледаше Мърфи през прозореца, когато дойдохме насам? Ще видиш, че с карабината ще намерим и пищов. Мърфи е от типа дето си падат по пищовите. Ганън обаче е друго нещо. Обзалагам се, че на времето е бил страстен ловец.
	Херити се завъртя на пети и взе да души въздуха. Вкусен аромат на готвено се носеше откъм отворената врата на къщата.
	Джон погледна автомата на гърдите на Херити. Спомни си тръпката, която изпита, когато го държеше. Силата, която се излъчваше от оръжието.
	— Любопитен съм да узная как си се сдобил с този автомат — рече той.
	— Ха, любопитко! Опасно е да си пъхаш носа където не ти е работа.
	— Спомена, че си го взел от някакъв мъртвец.
	— Това хубаво пушкало беше притежание на един политически офицер от Бойните Отряди на Ълстър — рече Херити. — Беше много изискан джентълмен с тънки мустачки и светлосини като коприна очи. Знаехме всичко за него. Беше един от ония английски възпитаници на колежи с квадратни глави, дето докараха на британското правителство толкова главоболия. Чумата го завари тук и като че ли го забравиха. Намерих го да се крие в една изоставен хамбар близо до Росли. Направи тъпата грешка да си остави оръжието, когато отиде за вода до помпата на двора. Промъкнах се в хамбара без да ме види.
	— Но ти каза на отец Майкъл, че той вече е бил мъртъв?
	— Да, и какво от това? Та той се нахвърли отгоре ми със секира в ръка! Какво можех да направя?
	Херити се ухили и потупа дръжката на автомата.
	— Остави ми и пълна раница амуниции за тая дрънкулка.
	По време на вечерята, докато Херити шумно нагъваше, възхвалявайки гозбата, Джон внимателно наблюдаваше Мърфи и Ганън.
	_Какво ли си мисли за мен Херити?_ — чудеше се Джон.
	Тази мисъл не му даваше покой. Хвърли поглед към седящия срещу него Херити, който лапаше тиквичките направо с лъжицата.
	_Той ми се довери с автомата._
	Джон реши, че това е било изпитание. От реакциите на Херити впоследствие Джон реши, че тестът е бил положен успешно. И все пак с човек като Джоузеф наблизо трябваше да бъде постоянно нащрек.
	Вечеряха в кухнята на дългата маса, застлана с червена, карирана покривка. Пред всеки имаше прилежно подредена порция и висока чаша с вода. Свинското бе сварено с някакви едролисти зеленчуци, които му придаваха леко тръпчив вкус и приятен аромат. Ганън се държеше като оправна домакиня и сякаш бе готвил за удоволствие и с мерак.
	— От теб става чудесна женичка — измайтапи го Херити. Ганън не реагира на обидната шега. Мърфи злобно изгледа шегаджията и изпитото му лице се намръщи, но веднага, щом Херити го погледна устните му се разтегнаха в раболепна усмивка.
	— Забелязваш ли, Джон — попита Херити, размахвайки ножа за хранене, — колко малодушни сме станали ние ирландците? Обзалагам се, че и онзи Безумец, дето е изцапан с кръвта на милионните си жертви, може най-спокойно да дойде тук и да се чувства спокоен за живота си. Ние просто ще се посместим, за да му направим място на масата и ще го попитаме дали желае едно питие.
	— Това не е апатия — обади се за първи път откакто бе сервирана вечерята Ганън.
	Учуден от резкия му тон отец Майкъл вдигна глава от чинията си и го погледна.
	— Господин Ганън сега ще ни удостои с честта да изслушаме височайшето му мнение — подигра го Херити.
	— По-добре слушай, когато професорът говори! — сряза го Мърфи.
	Точно тук Ганън за първи път спомена за университетската си кариера в Тринити Колидж.
	— Знаех си, че съм ви виждал някъде — рече отец Майкъл.
	— Вече сме преминали отвъд апатията — каза Ганън. Херити се облегна назад и се усмихна:
	— Що не ни обясниш тогава, пруфесуре, какво има отвъд апатията?
	— Жените изчезнаха завинаги — с тъга рече Ганън. — Жените изчезнаха и нищо… нищо не може да ги върне обратно. Това е краят на ирландския народ. Всички просто се връщаме по родните си места, за да умрем.
	— Все някъде трябва да има останали жени — намеси се по-голямото момче, Кенет, който седеше до баща си.
	— И учените хора като господин О’Донъл ще открият лекарство против чумата — добави Мърфи. — Нещата ще си дойдат на мястото, професоре. Разчитай на това.
	— Още докато бяхме в Корк — рече Кенет — чух, че имало няколко жени в стария замък в Лукън. Там били на сигурно място и ги пазела охрана.
	Докато траеше този разговор Ганън бе свел поглед към чинията си.
	— Какво ли не разправят вече — съгласи се Херити. — Аз обаче вярвам само на очите си.
	— Вие сте разумен човек, господин Херити — погледна го Ганън. — Виждате истината и я приемате такава каквато е.
	— И каква е тази истина? — попита Херити.
	— Истината, че ние неумолимо се движим към ръба на пропастта. Какво има отвъд апатията ли? Това, което повечето от вас смятат за живот, всъщност вече е смърт.
	— Е, добре дошъл в Ирландия, янки! — възкликна Херити. — От една страна е Ирландия — такава, каквато ни я описа пруфесура. От друга страна е Ирландия на литературните фантазии. Коя от двете очакваше да завариш тук, господин О’Донъл?
	Джон усети вълнението в гърдите си. Веднага прие маската, която го бе защитавала досега.
	— Дойдох само да помогна.
	— Да бе, все забравям — ухили се Херити. — Е, както и да е, ето това, което виждате около вас, това е истинската Ирландия, господин О’Донъл. Може пък винаги да е била все такава през хилядолетната си история на агония и потисничество. Приветствам ви с добре дошли в нея.
	Херити отново се наведе над чинията си.
	Ганън стана от масата, отиде до бюфета и се върна с пълна кана домашна ракия. Над масата се разнесе острата миризма на силен алкохол. Джон вече бе опитал дестилата от остатъка в бутилката, която момчетата бяха смъкнали от нишата в скалата. Покри с длан чашата си, за да покаже на Ганън, че не желае да му налива.
	— Е, стига де, Джон — намеси се Херити. — Нима ще откажеш ракията така, както отказа и бирата? Нали не искаш да пием сами?
	— Има кой да пие с теб — каза отец Майкъл.
	— Себе си ли имаш предвид? — попита го Херити.
	Свещеникът погледна през масата към момчето, което го наблюдаваше с нарастващо безпокойство. Сковано поклати глава:
	— Не… Благодаря ти, господин Херити, но няма да пия.
	— Ха, станал си въздържател, отче? — усмихна се Херити. — Вярата! Колко жалко! — възкликна той, пое подадената му от Ганън чаша, отпи и примлясна одобрително. — Ааах, това е радостта на обикновените хора.
	Ганън хлъзна бутилката по масата към Мърфи, който припряно я грабна й си наля пълна чаша.
	Сядайки отново на мястото си, Ганън се обърна към отец Майкъл:
	— Имате ли роднини в тоя край, отче?
	Херити отпи яка глътка, остави чашата си и изтри устни с опакото на дланта си.
	— Роднини ли? И питаш! Не знаеш ли, че всички свещеници имат големи, учени фамилии?
	Отец Майкъл хвърли укорителен поглед на Херити.
	— Имам двама братя, които живеят в този край.
	— Ха, живеят! — намеси се Херити. — Ти не чу ли какво каза пруфесура? Това не е живот!
	Вдигна чашата си.
	— А сега, тост. Дайте чаша на господин О’Донъл. Трябва да сподели наший тост.
	Ганън наля малко ракия в една чаша и я плъзна към Джон.
	— За шибаната Ирландия! — извика Херити и вдигна високо чашата си. — Нека се надигне от мъртвите и порази дяволът, който я затрива! И нека той да умира хиляди пъти за всеки човешки живот, който е отнел.
	Херити пресуши на един дъх чашата си и я протегна, за да я напълнят отново.
	— И аз ще пия за това! — присъедини се Мърфи, удари на екс собствената си чаша, взе каната и отново я напълни заедно с тази на Херити.
	Кенет, който според Джон бе на около четиринайсет, ядосано погледна баща си. Бутна рязко назад стола си и се изправи.
	— Отивам навън.
	— Сядай си на мястото — посочи му стола с чашата си Херити.
	Кенет погледна баща си, който само поклати глава.
	Момчето намусено седна обратно на стола си, но не го придърпа към масата.
	— И къде щеше да ходиш, Кенет? — попита Херити.
	— Навън.
	— Щеше да се гушнеш в меката слама в плевника и да си мечтаеш за някоя хубавка женичка, а?
	— Остави го намира — меко каза Мърфи.
	Херити впи поглед в него.
	— Ще го оставя, разбира се, господин Мърфи. Но навън е вече нощ, а и понеже не можахме да открием нито карабината на пруфесура, нито твоят пистолет, предпочитам всички да стоят близо до мен, така че да мога да ги виждам.
	Той отново надигна чашата си и над ръба й погледна първо Мърфи, после Ганън.
	— Джоузеф! — възмути се отец Майкъл. — Държиш се като неблагодарник. Тези добри хора няма да ни сторят нищо лошо.
	— Нито пък аз искам да им сторя нещо лошо — отвърна Херити. — Обаче човек трябва да внимава с оръжията, ако иска да си няма неприятности.
	Отново отпи тежка глътка от ракията си.
	Мърфи направи вял опит да му се усмихне, но само леко изкриви устни в гримаса, загледан в автомата на гърдите на Херити. Ганън тъпо гледаше в чинията си.
	— Господин Ганън? — обърна се към него Херити.
	Без да вдига поглед Ганън отвърна:
	— Ще съберем другите оръжия след новините.
	— Новините ли?
	— Да, време е — отвърна Ганън й се изправи. — Ще донеса радиото. Ей тук зад мен е в шкафа до мивката.
	Херити извърна стола си и внимателно проследи с поглед Ганън, който отиде до шкафа, върна се с радиоприемника и го остави в средата на масата.
	— Имаме добър запас от батерии — обади се Мърфи. — Терънс е предвидил всичко, когато е дошъл тук.
	Ганън завъртя копчето. То силно изщрака във внезапно смълчаната се кухня. Всички очи бяха вперени в радиото.
	Чу се досадното бръмчене, после станцията се изчисти и последва ясен мъжки глас:
	— Добър вечер! Слушате Европейския канал на Би Би Си със специалното ни издание за Великобритания, Ирландия и Либия.
	Гласът на водещия бе с чист Итънски правоговор.
	— Както обикновено, ще започнем с редовната ни молитва — оповести водещия. — Молим се на Бог за бързо разрешение на сполетялото ни бедствие, нека светът намери нови сили в себе си и да пребъде в мир и любов.
	Монотонното бръмчене се усили и изпълни кухнята. Джон си представи милионите хора в най-различни краища на света, отправили молитвата си към Бог. Усети горчивина в устата си и огледа седящите на масата. Всички бяха свели глави, освен той самия и Херити. Последният му намигна, когато погледите им се срещнаха.
	— Забеляза ли последователността, в която ги изредиха? — попита Херити. — Великобритания, Ирландия и Либия. Може и да я слагат на първо място, но Великобритания вече изобщо не е велика.
	— Това все пак е Би Би Си-то — рече Ганън.
	— Но предават от Франция — рече Херити. — Няма нито един англичанин в цялата сбирщина, макар че, мога да се обзаложа, че всичките плямпат като Оксфордски изтърсаци. Има американци, французи и пакистанци, така ми казаха.
	— Какво значение има? — попита Ганън.
	— Има значение, разбира се, защото това е факт, който никой разумен човек не може да отрече. Всички тия янки, пакистанци и французи са с промити мозъци! Първо слагат Англия, чак тогава идва Ирландия и накрая езичниците.
	— И нека Бог чуе молитвите ни и те се сбъднат бързо — завърши говорителят. — Амин. А сега новините — продължи той, вече по-бързо.
	Джон унесено се заслуша. Истанбул бе подложен на Паническия Огън. Бяха открити нови „горещи точки“. Изброиха трийсет и един града в Африка, слуховете за Найроби и Киншаса бяха потвърдени. Йоханесбург се бе превърнал в радиоактивна развалина. Във Франция бе потвърдена загубата на Ним. Побесняла тълпа в Дижон бе линчувала двама свещеници по подозрение, че са ирландци. В Съединените Щати все още се опитваха да спасят „по-голямата част от Нови Орлеан“. Швейцарците се бяха оттеглили зад нещо, което наричаха „линията Лозана“ и бяха оповестили, че останалата част от страната не е заразена.
	— Колко велико и славно! — изсумтя Херити. — Целият свят се е превърнал в една Швейцария! Един стерилен свят, увит в пухени завивки, меки като бухнали цици, а, Кенет? — Херити се ухили към момчето, което, почервеня до ушите.
	Джон се учуди от огромните размери на това, което бе започнал. Всичко далеч надхвърляше предварителните очаквания, макар че той не знаеше със сигурност какви точно бяха предварителните очаквания. При мисълта за това, усети как скритият в него О’Нийл се размърда неспокойно. И все пак, не чувстваше никакви угризения, само някакво леко чувство на страхопочитание към Немезида, богинята на отмъщението, която бе предизвикала глобалната катастрофа.
	Списъкът с поразените от чумата градове, който водещият четеше, сякаш беше безкраен. Джон осъзна, че това трябва да е най-важната част от новините — местата, които трябваше да се избягват. _Кръгът все повече се стесняваше._ Знаеше за наложените ограничения в пътуването — изискваха се специални, издавани от Изолационния корпус на Обединените Нации пропуски, с които можеха да се пресичат границите… и тези граници вече не бяха държавните.
	От Съветския Съюз не съобщаваха за нови огнища на заразата, но снимките получени от американските сателити показваха нови пожари от Панически Огън по целия регион югозападно от Омск, които стигаха почти до Семипалатинск — „много градове и села очевидно горят, но засега Омск изглежда незасегнат“.
	Водещият прекъсна новинарския блок с последния бюлетин от разрушението на Истанбул, за който каза, че е „успешно прочистен в стегнат обръч от стерилизатори“.
	— Толкова много нови евфемизми за насилието — въздъхна Ганън. Обходи с поглед масата, сякаш търсеше някой, който не беше там. — Дали Безумецът не си е мислел, че ще донесе по този начин мир и край на насилието?
	Джон сведе поглед към дланите си. Мирът никога не е имал нищо общо с това, помисли си той. Съществуваше само силния порив на О’Нийл да отвърне на удара с удар. Кой би оспорил правото на опечаления мъж да го стори? Джон се почувства като личният психоаналитик на О’Нийл, нито го заклеймяваше за постъпката му, нито го оправдаваше.
	В малкия си бележник, в който вписваше докладите си за Дъблин, Херити щеше да запише тази нощ: „Ако О’Донъл наистина е Безумецът, то той изглеждаше поразен от размера на разпространението на заразата. Знаел ли е колко далеч ще се разпространи чумата? Дали му е пукало? Няма никакви следи от угризения на съвестта. Никакви признаци на чувство за вина. Ако е О’Нийл, как би, могъл да не реагира?“
	По средата на предаването излъчиха интервю с доктор Дъдли Уикъм-Финч, директор на Хъдърсфийлдския Изследователски Институт в Англия. Той съобщи само за „липсата на напредък в търсенето на лекарство“, макар че съществували „някои доста обещаващи насоки на работа, с които се надявам да ви зарадвам по-късно“.
	Помолен от водещия да сравни чумата с „подобни исторически бедствия“, Уикъм-Финч отвърна, че според него няма никаква полза да се правят такива сравнения и добави:
	„Такова масово унищожение на хора не помним от много дълго време. Тази разруха е нова, посвоему тя стои на по-високо ниво и влиянието, което ще окаже на бъдните поколения — ако изобщо имаме щастието да създадем такива — не може да бъде измерено! Ако погледнем от финансовата страна на въпроса, тази катастрофа просто няма прецедент, не съществува толкова голямо бедствие в историята, с което да бъде съпоставена. От гледна точка на отнетите човешки животи…“
	Тук ясно се чук как гласът му се задави в ридания.
	Водещият не се намеси веднага, очевидна оставяйки риданията за по-голям ефект в предаването. После каза:
	— Благодаря ви, докторе. Напълно разбираме вашата реакция. Ще се молим на Бога това ваше покъртително вълнение да заздрави още повече решимостта ви да доведете до успешен край изследванията в Хъдърсфийлд.
	— Да заздрави решимостта ви! — изсумтя Херити като леко — заваляше думите от изпитото количество ракия. — Сълзите на англичаните биха ни спасили и от суша, ха!
	— Как могат дори и да си мислят за финансовата страна на въпроса? — ужаси се Ганън.
	Това бе първата гневна нотка, която Джон забеляза у него.
	— Даа, играта между Господ Бог и Мамон се отлага поради отсъствието на половината от играчите — бавно рече Херити.
	Джон погледна към отец Майкъл и видя сълзи да се стичат по бузите му. На светлината на лампата белегът върху челото му зловещо чернееше като кървава рана.
	Водещият от Би Би Си завърши емисията с още една молитва: „Нека намерим достатъчно добрина в сърцата си, за да простим всяка предишна несправедливост, нека изградим един нов свят, в който човечеството ще преоткрие братската любов и милосърдието, които всяка религия изисква от нас“.
	Тази молитва се излъчваше с любезното съдействие на Световната Будистка Мисия в Сан Рафаел, Калифорния.
	Ганън завъртя копчето. Радиото прещрака и замлъкна.
	— Трябва да пазим батериите — рече той.
	— И за к’во? — изломоти зет му като заваляше пиянски думите. — Да слушаме шибаните новини? Що? Няма бъдеще за нас!


>

E>
	Опита се тиранът да ни учи на своите правила.
	Презираше ни той, за туй, което сме.
@	„Галъуей Бей“, ирландска балада
E$

	След по-малко от час предстоеше работен обяд в малкия личен апартамент извън бъркотията в Белия Дом, а президентът Адам Прескът знаеше, че все още няма ни най-малка представа как да разреши проблемите. Знаеше обаче и това, че ще трябва да изглежда уверен в себе си и сигурен в действията си. От лидерите се очакваше да вземат решенията и да водят.
	Седеше сам в Овалния кабинет, потопен във вековната история на мястото. Тук, само за кратки мигове са били взимани съдбоносни, глобални решения и нещо от тях сякаш се бе пропило в стените на стаята. Те просто витаеха в атмосферата. Бюрото пред него бе подарено на Ръдърфорд Б. Хейз* от Кралица Виктория. Картината над камината срещу него бе дело на Доминик Серез и изобразяваше битката между Добряка Ричард и Сераписта. Джон Ф. Кенеди** й се бе любувал от същото това място. Продълговатата маса зад гърба му бе поръчана и използвана от Джеймс Мънроу***. Столът, на който седеше, бе част от същата поръчка.
	[* Деветнадесетият президент на САЩ — (1877–1881).]
	[** Трийсет и петият президент на САЩ, убит по време на мандата си през 1963 г.]
	[*** Петият президент на САЩ — (1817–1825).]
	Сега столът му се струваше като затворнически нар. Гърбът го болеше, независимо от финия дизайн на елегантната мебел, изработена от самия Пиер-Антоан Беланж.
	Купчина доклади лежеше на бюрото пред него. Бяха разпръснати като ветрило и в горния им ъгъл се виждаха табелките с номерата, за да може да избира какво да чете. Бе прочел вече всичките, но това с нищо не му помогна, само още повече засили объркването му.
	_Информация_, помисли си той. _Каква полза от нея?_
	Всичко бе толкова безсмислено, помпозно и надуто. Щом беше предназначено за очите на президента значи трябваше да бъде не само важно, но _извънредно_ важно. На президентите не трябваше да се досажда с дребни неща.
	Информация. Това не бяха факти, не бяха точни данни, не беше цялата истина. Това бе сумарен отчет на чужди наблюдения. Други хора бяха видели всичко, чули всичко или изпитали всичко на гърба си, а това, което намираше място върху бюрото, от което се бе възхищавал Ръдърфорд Хейз, бе само предварително смляна информация.
	Прескът се загледа в етикетчетата на докладите. Погледът му се спря върху надписа Пробиви. Хм, а медиите наричаха огнищата на зараза „горещи точки“. Вече изобщо не можеше да става и дума за евакуиране на хората. Къде можеха да отидат? Чужденците бяха опасни. Хората, които се връщаха от други страни вкъщи също бяха опасни. Добрите, приятели, които се завръщаха отдалеч вече не бяха добри приятели. Железопътните линии се прекъсваха. По пистите на летищата се изсипваха камари отпадъци, за да не може да кацне самолет. Пътищата биваха блокирани и охранявани от въоръжени мъже. Мостовете се вдигаха във въздуха.
	Един от докладите пред Прескът съобщаваше, че всички изходи на магистралата А-11 от Париж са били взривени от професионално поставени бомбени устройства и липсата на транспорт създаваше опасността от липса на храна в отделни райони. Френските партизани явно помнеха наученото от една предишна война, но бяха забравили, че освен врага, по магистралите пътуват и хранителните доставки.
	На много места в Съединените щати положението не бе по-добро. Мъжете не смееха да излязат, за да търсят храна и заплахата от гладуване се превръщаше в сериозен проблем не само за градовете, но и за селските райони. Ню Йорк се оправяше за сега, благодарение на наличните хранителни култури, засадени покрай огнената бариера, оредялото население, както и претъпканите с консерви складове. Столицата Вашингтон можеше да изкара със запасите си приблизително още две години, докато започне да затяга колана. Използваха дълбоките запаси в атомните убежища, както и засаденото в градините и всяка друга годна за обработване открита площ.
	Вашингтон и предградията му бе останал незасегнат от чумата главно заради генерал Уилям Д. Кафрън, който на своя глава изолира метрополията с пръстен от огнехвъргачки, прикривани от танкове и пехота, с изричната заповед да се стреля на месо по всеки, който дръзне да доближи кордона. После бе изпратил отряди от самоубийци да прочистят всяко огнище на зараза, което откриваше чрез безмилостните си мерки за сигурност. На малкото останали, пропусквателни пунктове бяха инсталирани карантинни отделения, които се обслужваха от жени-доброволки, всички пуснати специално за целта от местните затвори и внимателно следени с камери.
	Прескът измъкна папката с надпис „Десятък“ от купчината и я разгърна.
	Странно, но това бе единствената възможна дума за тази папка.
	Без съмнение Изолационният корпус докладваше за разширяване политиката си на „свободните лодки“, изпращайки по-големи доставки на ирландската Фин Садъл и английската Брегова Охрана. На времето „свободните лодки“ изглеждаха добра идея — малки, радиоуправляеми съдове без човек на борда, които се разтоварваха в пристанищата на Кинсейл, Хоут, Ливърпул и други. Пратките включваха вестници, храна, напитки, малки оръжия, амуниции, дрехи… Един прост радиосигнал бе достатъчен, за да разруши лодките след като изпълнеха мисията си.
	_Фин Садъл._
	_Бреговата Охрана._
	Прескът потръпна при спомена за някои от действията на Фин Садъл, които му бяха докладвани. Но… десятък?
	Дъблин заплашваше да изтегли Фин Садъл от граничните си постове по бреговата ивица и да насърчи масов опит за имиграция, пренасяйки заразата далеч извън собствените си граници, ако исканията му не се изпълнеха.
	Прескът прехвърли страницата! Ирландия искаше да й се върне заграбеното от Викингите. Цели колекции от безценните сбирки на музеите в Дания, Норвегия и Швеция трябваше да бъдат натоварени на лодки и върнати обратно.
	— Цялото богатство заграбено от варварите да се върне в Армаг — заявяваха ирландците.
	_В Армаг?_
	Планираха голяма церемония пълна с езически ритуали.
	Норвежците и Шведите веднага бяха отговорили, че са съгласни, но Датчаните нещо се опъваха.
	— Щом сега искат това, какво ли ще поискат после? — казваха те.
	_Проклетите алчни Датчани!_
	Прескът надраска бележка в полета на страницата: „Кажете на Датчаните, че трябва да се съгласят. Или ще се подчинят, или ще ги принудим“. Подписа се.
	Разбира се, тази заповед щеше да бъде предадена по много по-дипломатичен начин. Датчаните много добре щяха да разчетат заплахата между редовете на празните дипломатически брътвежи. Малките нации доста отрано развиваха нюха си за подобни ситуации.
	Исканията на Англия бяха дори още по-странни на пръв поглед. Въпреки че ги предявиха доста след ирландците и въпреки доста по-възпитания начин, по който го направиха, посланието им съдържаше същата заплаха.
	Библиотеките.
	— Когато това време отмине и остане само като нерадостен спомен, ние искаме да бъдем нацията-съкровищница на човешката мисъл. Искаме всички книги, манускрипти, карти и религиозни документи, скици и картини на художниците. Искаме оригиналите, където и да се намират в момента. Разбира се, ще ви позволим да си направите копия преди това.
	Експертите по анализа на поведението смятаха, че това е извънредно хитър ход от страна на англичаните. Цивилизованите нации биха се колебали дълго преди да се решат да изпепелят цялото това богатство… ако разбира се, се стигнеше до там. Проблемът, обаче, идваше от това, че светът вече не можеше да се нарече цивилизован.
	Прескът намери листа с исканията на Англия и отгоре в полето написа: „Да се изпълни“. Отново се подписа.
	За сега Либия не се бе включила в тази нова игра, но оставаше и въпросът, дали Либия изобщо има централно правителство. Снимките от сателитите показваха, че цялата страна е в руини и пепелища и населението й вероятно вече е намаляло до съвсем нищожна бройка… колко точно беше? Три милиона? Цялата Северна Африка вече бе в развалини. Отряди от Силите за Стерилизиране, новите „СС“ както ги наричаха, вече бяха подпалили всяко населено място по границите на Либия и в целия район от Суецкия канал до Бели Нос, и се придвижваха към вътрешността, оставяйки след себе си кобалтовата ивица — новата граница на обречената земя.
	Ами Израел?
	Прескът остави папката с надпис „Бразилия“ настрана, реши да я вземе със себе си на работния обяд. Сега Северна Африка беше от първостепенна важност. Огромни тълпи оцелели бежанци се събираха в Чад и Судан. Намеренията им бяха очевидни. Всеки момент щеше да избухне нов джихад.
	_Неутронни бомби!_ помисли си Прескът. _Това е единственото решение._
	Вярно, че районът беше извън начертаният от О’Нийл, но какво значение имаше дали той е забранил бомбардирането на Либия? Такава държава вече не съществуваше.
	Говорителят по новините от снощи нямаше как да бъде посветен в тайната информация от сателитите предназначена за президента, но очевидно бе чул това-онова.
	— От тази страна се носи само ужасно мълчание.
	Прескът остави папката настрана и тъжно обходи с поглед останалите. Просто думи върху хартия. Можеха ли думите да се докоснат до същността на това ужасно бедствие?
	Китай сякаш вече се бе справил с проблема с Индия, но все още оставаше разкола между тях и руснаците. Това трябваше да бъде главния проблем за разискванията на тази работна среща. Погледна часовника си, оставаше му половин час. Една война в далечния Изток сега би била фатална за всички. Щяха да се появят хиляди бежанци. Нямаше да има централен контрол, нито система за наблюдение и карантина върху големите групи от хора.
	Мисълта за крехката нишка, на която се крепи цялото човечество се стовари с цялата си сила върху президента. Усети остра болка в гърдите, дишането му стана по-трудно и по-учестено. Надписите върху папките затанцуваха пред очите му, буквите оживяха и запламтяха с огнените езици на унищожението.
	„Денвър… Улан Батор… Перон… Омск… Тсиенпо… Луанда…“
	След малко пристъпът отмина и сърцето го отпусна. За момент се поколеба дали да не повика лекаря си, но още един поглед върху часовника му показа, че вече не остава никакво време до работната среща. Вероятно отново кръвната захар, помисли си той.
	Очите му се фокусираха върху папката с надпис „Изследвания“.
	Даа, това също бе въпрос от първостепенна важност. Какви гаранции имаха, че ирландците или англичаните ще споделят с тях евентуалното откриване на лекарството? Ами ако наистина успееха да намерят такова средство и започнеха да изнудват останалия свят? Ами ако онзи Безумец наистина се криеше в Англия или Ирландия…
	Трябваше да повдигне този въпрос сега на обяда. Агентите, които бяха внедрили в тези две страни не бяха достатъчно. Трябваше да намерят някакви други начини за страничен надзор.
	Звънецът монтиран под бюрото му иззвъня. Два пъти, кратко и отсечено, не търпящ възражение. Даа, те вече стояха отвън и го чакаха.
	Постави длани върху бюрото и се надигна. В момента, в който се изправи, остър пристъп на агония прободе гърдите му. Стаята се завъртя пред очите му, сякаш изведнъж попадна сред водовъртеж. Смътно долови някакъв далечен звън. Не усети удара и изпадна в благословено безсъзнание, което — погълна ужаса му, агонията и гледката под страничната масичка до бюрото — медната лапа, с която завършваше крака на масата и малко по-нагоре дълбоките резки, които една от шпорите на Андрю Джонсън* бе оставила в махагона.
	[* Шестнадесетият вицепрезидент на САЩ. След убийството на Линкълн през 1865 г. го наследява в Белия дом.]


>

E>
	Насилието и благочестието, са несъвместими. Те никога не вървят ръка за ръка. Нищо не ги свързва: нито радостта, нито страданието, нито дори и празното бездушно съществуване, което някои приемат за душевен мир. Едното ни е дадено от Бога, другото от дявола. Благочестивият познава опрощението; насилникът е винаги безмилостен.
@	проповед на отец Майкъл
E$

	Джон се качи да си легне в спалнята на втория етаж в къщата на Ганън. Чистите чаршафи върху мекия дюшек изглеждаха странно не на място. Дадоха му малко парче восъчна свещ, за да си свети в тъмното. Стаята миришеше на сапун и някакъв евтин одеколон. Имаше един-единствен дървен стол, скрин и гардероб, който много напомняше на този в хотел „Нормандия“.
	Скритият в него О’Нийл бе притихнал, бе се успокоил и… Джон ясно почувства това… излъчваше задоволство.
	Бе видял това, което очакваше да види.
	Докато си оправяше леглото, Джон се замисли за запоя след вечерята. След чая с билки в салона, всички отново се оттеглиха в кухнята и продължиха на ракия. Херити и Мърфи седнаха един срещу друг и със странна настойчивост започнаха да обръщат чаша след чаша.
	Отец Майкъл бе сложил момчето да си легне и бе заел позиция в единия край на масата, колкото се може по-далеч от пиещите. Не гледаше мъжете, а чашите с ракия в ръцете им. Ганън бе сложил другите деца да легнат и се суетеше около мивката, зает с измиването на чиниите.
	Джон бе взел чашата си от дневната, бе я дал на Ганън и се бе настанил близо до свещеника. Спомни си, че отчето бе споменал нещо за семейството си.
	— Къде са братята ви, отче Майкъл?
	Свещеникът обърна лице към него. Очите му бяха очи на преследван.
	— Нали казахте, че имате двама братя?
	— Не съм се чувал с Матю, откакто започна чумата, но той живееше в Клуун, а това е доста далеч от тук. Тимъти… Малкият Тим си построи колиба край гроба на жена си в Глазнъвил и сега спи там.
	Мърфи прочисти гърлото си, без да сваля очи от празната кана, която Ганън отнасяше към мивката.
	— И това ще преживеем, за Бога! Знам, че ще оцелеем! — Замътеният му поглед бавно обходи масата. — Къде е моят Кенет?
	— Легна си — отвърна Ганън.
	— Все пак ще дундуркам внучета на коленете си — завалено каза Мърфи.
	— Всеки си има подобна мечта — рече Ганън, наведен над кухненския плот, — докато нещо не му я отнеме. Това е мечтата за безсмъртието, за победа над времето. Някои се хващат за религията, за да открият „тайните на вселената“, или живеят с идеята за прераждането, или чакат мига, в който Фортуна ще им се усмихне благосклонно. Това е едно и също.
	Джон ясно си представи как Ганън е произнасял същите знаменателни слова със същия педантичен тон, изправен пред студентска аудитория. Ганън бе говорил за същите неща и то със същите думи много пъти преди.
	Мърфи погледна с възхищение зет си.
	— Винаги съм казвал, че е голям мъдрец!
	Херити се изхили.
	— Знаеш ли как викат янките на тая „фортуна“, за която говори твоичкият пруфесур? Викат му… викат й „русото маце в кадилака“! — Целият се разтресе от гръмкия смях и разля част от ракията си по масата.
	— Има и много други имена — спокойно продължи Ганън. — Магическото число, печелившият билет от лотарията, заровеното гърне със злато, което случайно изкопаваш в задния си двор.
	— Такива неща се случват — рече Мърфи.
	Ганън тъжно се усмихна:
	— Ще сляза долу при гробовете. Къде остави фенера, Уик?
	— На задната веранда.
	— Бихте ли желали да ме придружите, отец Майкъл? — попита го Ганън.
	— Ще изчакам утрото, за да им прочета заупокойна молитва — отвърна свещеникът.
	— Не можеш го накара да слезе при гробовете нощем тоя наш отец — ухили се Херити. — Там скитат призраци! В тия ужасни времена духовете кръстосват навсякъде.
	— Не съществуват такива неща като духове и призраци — кротко рече отец Майкъл. — Съществува човешката душа…
	— Хайде стига, отче Майкъл! Всички знаем, че има вещици, нали? — Херити се звереше на свещеника като пияна кукумявка. — Ами, феите, а? Какво ще кажеш за феите?
	— Можеш да си фантазираш колкото си искаш — отвърна свещеникът. — Аз отивам да си лягам.
	— Горе по стълбите, първата стая вдясно, отче — каза му Ганън. — Наспете се добре, ако е рекъл Бог.
	Обърна се и излезе.
	Подтикван от някакъв вътрешен импулс, Джон последва Ганън и го завари отвън на задната веранда да пали с клечка кибрит малкия фенер. Облаци покриваха небето и въздухът бе влажен.
	— Кажете ми, господин О’Донъл, придружихте ме, защото се страхувате, че имам други скрити оръжия навън, така ли?
	— О, не, не съм такъв човек — отвърна Джон. — А и не бива да обръщате внимание на Херити. Той е изтъкан от подозрения.
	— Истински боец — промърмори Херити. — От Привременните, веднага му личи. Познавам този тип.
	Джон изведнъж усети зловеща празнина в стомаха. Херити… Нима Херити бе член на ИРА? Да, Ганън бе изрекъл неумолимата истина. Херити бе един от онези терористи, които залагаха бомбите и избиваха невинни като Кевин и Мейрид и Мери О’Нийл.
	— Ще отворя сърцето си и ще се моля както никога досега да стигнете здрав и читав в Килалой и там да откриете лекарство против чумата — каза Ганън.
	Когато на сутринта се събуди в студената стая на втория етаж Джон се приближи до прозореца и се загледа към надгробните камъни долу на поляната. Виждаха се само някои от тях зад ъгъла на другата къща.
	През нощта, огряно от призрачната светлина на фенера на Ганън, ограденото място с гробовете приличаше на тайнствено свърталище на духове, окъпано в бледо сияние и пропито със злокобна тишина. Бухал бе изпърхал с криле над сведената в мълчалива молитва глава на Ганън.
	Само Херити бе останал на масата, когато се върнаха в къщата. Все още стискаше полупразна чаша с домашна ракия. Тогава Джон осъзна, че вижда пред себе си един от онези феноменални ирландски пиячи, които можеха да поглъщат огромни количества алкохол без видими последствия за самите тях. Беше добре да има това предвид. Разбра, че след разкритието на Ганън вече вижда Херити в нова светлина — член на ИРА без съмнение.
	— Щастлив съм да ви зърна здрави и читави след скитането ви в потайна доба — рече Херити. — Не знаете ли, че наоколо дебнат хищни зверове?
	— Ами! Само няколко изтървани свине — възрази Ганън.
	— Имах предвид онези дето ходят на два крака — уточни Херити. Пресуши чашата си и се изправи бавно, но решително. — Хайде всички по леглата, да заспим като заклани. Че сънят лекува всички рани. Бих трампил с вас зората, за една прозявка морна или за парче олово в главата. — Потупа автомата на гърдите си и се ухили.
	Призори, застанал до прозореца Джон забеляза човешка фигура, която се изкачваше към тях откъм долината. Спря се при гробовете и се загледа нагоре към къщите. Въпреки наметнатото зелено пончо Джон разпозна във фигурата Херити, зървайки за миг дулото на автомата пред гърдите му.
	_Трябва да го е носил в раницата си_, помисли си Джон.
	Побърза да се облече. Отвън се чуваше топуркане по стълбите и се носеше миризмата на загрята свинска мас. Ароматът на билковия чай се смесваше с пушека от огнището.
	Закусиха мълчаливо. Рохко сварени яйца и ръжена питка. Мърфи се появи съвсем свеж без никаква следа от снощния запой. Очите му радостно грейнаха при вида на наредената трапеза.
	След като се нахраниха всички последваха отец Майкъл долу при гробовете за обещаната заупокойна молитва. Все още бе хладно и мъгливо. Тежки сиви облаци затулваха слънцето. Джон вървеше последен. Точно преди него мълчаливото момче придържаше с ръце яката на анорака си.
	Джон усети, че с интерес наблюдава реакцията на момчето по време на ритуала. Гробовете бяха все на жени. Дали момчето бе присъствало на погребението на майка си? Докато си мислеше всичко това, Джон не усещаше никакво вътрешно вълнение. Снощи, след оттеглянето на О’Нийл, той бе усетил единствено празнина. Една хладна пустота, която изпълваше цялото му същество. О’Нийл бе отвърнал на удара с удар; бе го сторил чрез последователите си.
	Чрез мен, помисли си Джон.
	Беше ли си представял О’Нийл сцени като тази?
	Нямаше никакъв спомен за подобно нещо. _Бях безчувствен, когато го извърших. Безчувствен и смъртоносен, не ми пукаше кого ще нараня._
	Нищо друго не бе имало значение освен ответния удар.
	Отец Майкъл приключи с опелото, погледна Ганън и рече:
	— Ще се моля за теб и за обичните ти, сине мой.
	Ганън сковано вдигна дясната си ръка, после я отпусна.
	Обърна се и се затътри към къщите така, сякаш всяка крачка му причиняваше непоносима болка.
	— Хайде идвай, отче Майкъл — рече Херити. — Господин Ганън ни обеща провизии за из път. Трябва да закараме О’Донъл в Килалой, а пътят през хълмовете е доста дълъг.
	Свещеникът сложи ръка на рамото на момчето и двамата последваха Ганън. Мърфи понечи да тръгне след тях и останалите момчета.
	— Господин Мърфи, какво ще кажете да ни дадете малко от свинското за из път? — задържа го Херити.
	Мърфи се спря, обърна се и последва Херити, който бавно се качваше нагоре по хълма към обора.
	Джон се прибра в къщата при другите. Какво ли си бе наумил Херити? Малко вероятно бе внезапно да му се е прияло свинско. Тук се криеше нещо друго.
	Когато Джон влезе в къщата, Ганън вече шеташе из кухнята, а отец Майкъл му помагаше. След студа навън вътре в стаята бе приятно топло. На масата се виждаше голям, военен бинокъл.
	— Давам бинокъла си на отец Майкъл — рече Ганън. — Уик донесе неговия, когато дойде от Корк, а ние нямаме нужда от два.
	Свещеникът въздъхна:
	— Това е тъжната истина, Джон, колкото по-надалеч виждаме пътя си, толкова по-сигурни ще се чувстваме.
	Ганън бе намерил един стар сак на сини и жълти ивици с една каишка за носене през рамо. Бе сложил няколко самуна чер хляб и пликче с пресни яйца.
	— Сложих ви едно бурканче сладко и малко свинска мас — каза той. — Остана място и за месото, което ще донесе Уик.
	— Вие сте много добър човек, господин Ганън — благодари му отец Майкъл.
	Ганън кимна с глава и се обърна към Джон.
	— Господин О’Донъл, ще се моля на Бога да стигнете жив и здрав до Килалой и да ни помогнете там с каквото можете. Рискували сте да прекосите океана в тия тежки времена. Повярвайте, ние наистина оценяваме това, което сте направили и ви моля да ни простите, ако с нещо сме ви обидили.
	Отец Майкъл бе погълнат от подреждането на багажа и не гледаше към двамата.
	— Тази сутрин говорих с господин Херити — продължи Ганън — и си изясних всичко, около вашето пътуване. Той ми разказа колко лошо са се отнесли с вас Бреговаците. Смятам, че не всички войници са били лошо настроени към вас. Днес Ирландия има нужда от вашата мъдрост и вашите знания. Смятам, че Херити е тръгнал с вас, за да ви отведе жив и здрав до Килалой. Той е доста груб човек, но има времена, когато са необходими точно такива хора.
	Джон потърка брадичката, си, затруднен да отговори на това откровено излияние.
	В това време в стаята влязоха. Мърфи и Херити. Последният бе вече преметнал раницата си през лявото рамо и бе отпуснал длан върху дръжката на автомата.
	— Прасето вече е започнало да се разваля — рече Мърфи.
	— Трябва да го държите в лед по това време на годината — допълни Херити.
	Джон погледна двамата мъже, усети някаква едва доловима промяна в отношението помежду им. Сякаш мълчаливо се разбираха един друг.
	— Дълъг път ни чака — каза Херити. — Най-добре е да тръгваме. — Обърна се към отец Майкъл, който тъкмо слагаше синьо-жълтия сак в голямата си раница. — Викай момчето, отче, и да потегляме.
	— Момчето може да остане при нас, ако иска — намеси се Ганън. — Ако вие…
	Отец Майкъл поклати глава:
	— Не, по-добре да дойде с нас.
	— Отчето е много привързан към хлапето — мръснишки подметна Херити и се ухили цинично.
	Свещеникът се намръщи, вдигна раницата си от земята и профуча край Херити навън през вратата. Чуха го да вика момчето. Джон го последва навън, раздразнен от вулгарното държане на Херити.
	_Защо ли толкова се впрягам от отношението му към свещеника?_
	Замисли се над това, докато се сбогуваха и тръгнаха нагоре по хълма към коларския път, който щеше да ги отведе обратно на пътя.
	Когато заобиколиха една по-гъста горичка и вече не можеха да ги видят от къщите, Херити даде знак да спрат. Небето се бе прояснило малко и дори тук-там вече се виждаха сини късчета небе. Джон погледна назад, откъдето бяха дошли после отново се обърна към Херити, който тършуваше нещо из зелената си раница. Извади от там малък револвер с къса цев и кутия с патрони. Оръжието лъщеше от смазка.
	— Това е подарък от господин Мърфи — каза му Херити. — Един малък, петпатронен „Смит енд Уесън“, който прекрасно ще се събере в джоба ти, Джон. В днешно време по-добре е да се движиш въоръжен.
	Джон пое револвера и усети хладината на метала в дланта си.
	— Сложи го в задния си джоб и пусни пуловера отгоре му да го скрива — рече Херити. — Точно така.
	— Мърфи ли ти го даде? — попита Джон.
	Херити му подаде кутията с патрони.
	— Да. Сложи това в страничния джоб. Имаше два пищова, за които Ганън не знаеше. Другият бе един чудовищен „Колт“, който едва ли би искал да мъкнеш със себе си. Тежък е като оловна тръба и не е толкова ефективен.
	Херити нарами отново раницата си и понечи да тръгне напред, но се спря, когато някъде зад тях прозвуча изстрел.
	Отец Майкъл рязко се завъртя и сигурно би хукнал презглава обратно към къщите, ако Херити не го бе уловил здраво за ръката. Свещеникът се опита да се откопчи от хватката му.
	— Може би се нуждаят от помощта ни, Джоузеф!
	— Май не си обмислил всички възможности, отче.
	— Какви ги…
	— Може да е просто още едно прасе — рече Херити. — Нали им върнах всичките оръжия и амуниции. Ако е прасе, прекрасно! Довечера ще си спретнат страхотна гощавка. Нали знаеш колко добре готви господин Ганън. Ако пък са някои злонамерени нападатели, то нашите приятели са добре въоръжени. За твое сведение изстрелът беше от пистолет.
	Отец Майкъл тревожно се заозърта наоколо. Гората около тях бе смълчана, не се обаждаше нито птичка, а обвитата в утринна мъгла долина под тях сякаш тънеше в първична тишина.
	— А пък дори и Ганън да е сложил край на теглото си, ти не би му прочел една заупокойна, нали? — ухили се Херити.
	— Ти си жесток човек, Джоузеф.
	— Казвали са го и други — отряза го Херити. — Хайде, тръгваме. — Обърна се и се насочи нагоре към пътя.
	Мълчаливото хлапе се притисна в отец Майкъл и се загледа след Херити.
	Джон с удивление видя как нерешителността на свещеника се превърна в овчедушно примирение. Отец Майкъл позволи на момчето да го поведе нагоре по стъпките на Херити.
	Джон ги последва, усещайки тежестта на револвера в джоба си. Защо му го бе дал Херити? За да му покаже, че му се доверява? Нима Ганън бе преценил правилно? Нима Херити бе просто назначен да го ескортира до лабораторията в Килалой? Тогава защо просто не му бе казал това? А и защо момчето и свещеника се мъкнеха с тях?
	Излязъл на главния път, Херити се бе спрял да ги изчака. Погледна напред, където пътят се спускаше в долината, после извиваше вляво и се губеше нагоре в една клисура.
	Джон се изправи до него, завладян от красотата на панорамата, която се разкриваше пред очите му. Пъстрата черга на долината, осеяна с по-тъмни петънца от горички се пресичаше от сребристата ивица на поточе, по двата бряга на което бяха надвиснали стройните редици на върбите. Далеч, далеч от другата страна на долината, тънката лента на пътя се губеше в клисурата. Бледорозовите облаци над източния хоризонт завършваха приказната картина.
	— Тази долина съхранява много спомени от историята ни — рече Херити. Посочи с ръка. — Виждаш ли тази клисура ей там? Оттам е минал О’Съливан Биър с жалките останки от армията си.
	Нещо в гласа на Херити завладя Джон. Накара го да погледне на тази земя с очите на Херити. Да погледне на нея като на бойно поле, през което бяха кръстосвали несметни армии, и където, не толкова отдавна подгонените от английски войски бунтовници бяха бягали в тъмнината, търсейки убежище в бедняшките колиби. Дядо Джак Маккарти му бе разправял тази история много пъти, но винаги завършваше по един и същи начин: „Съдбата на ирландците е такава — винаги да бъдат гонени и преследвани“.
	Отец Майкъл мина покрай Херити и продължи напред по пътя. Момчето вървеше редом с него като от време на време подскачаше, за да улови някое листо от сведените клони на крайпътните дървета.
	Херити изчака да се отдалечат на около стотина метра и чак тогава кимна на Джон да ги последват.
	— По-добре е да се движим на известна дистанция от тях — махна по посока на двамата с дулото на автомата той. — Тоя поп е направо изперкал. Иска да направи женчо от хлапето. А то просто иска мамчето му да стане от гроба като Лазар.
	Херити внимателно следеше с крайчеца на окото си дали Джон ще реагира по някакъв начин на думите му. Не последва никаква реакция. Хм, скоро щеше да се наложи да свалят кадифената ръкавица. Замисли се за съобщението, което бе оставил на Уик Мърфи да отнесе до най-близкия пост на Фин Садъл за препращане в Дъблин.
	_Внуших му, че напълно му се доверявам. Сега ще го прекараме покрай Маккрий и ще видим как ще му подейства това. Дали няма да се опита да разпространи още повече заразата? Предупредете Лайъм да бъде крайно внимателен, когато ни подминава._
	Кевин О’Донъл има да се чуди на хитрия план!
	— Защо все наричаш отец Майкъл луд? — попита Джон, спомняйки си за една друга облечена в расо фигура. Нима всички свещеници са побъркани?
	— Защото е луд за връзване! — отвърна Херити. — Имам един приятел, Лайъм Калън, той им вика „проповедниците на Лукън“. Все ги ръси едни такива завъртени приказки.
	— Проповедниците на Лукън? — попита Джон. — Какво трябва да означава… — Препъна се в един камък и политна напред, после възстанови равновесието си.
	— Не си чувал за Лукън Чудовището? Този дето заповядал атаката на Леката Кавалерия? Не трябва да го бъркаш с Патрик Сарсфийлд, граф Лукън, който защитавал Лимърик след битката при Буйон. После отвел ирландските си стрелци при крал Луи във Франция, там те разбили Колдстрийм Гардс в битката при Фонтеноа.
	— „Дивите гъски“ — рече Джон.
	— Ааа, значи си чувал за Стрелците. Но Лайъм има предвид другия Лукън, онзи дето извел четир’сет хиляди ирландски фермери от земята им. Повечето от тях измрели. А, какво възвеличава английската история? Шест хиляди английски копелета и всичките до един толкова тъпи, че се повели по акъла на толкова зъл човек!
	— Но, какво общо има това със свещениците?
	— Та то е същото! Не ги ли слушаш как все ни цитират разни „Посочете ни място, където да си изкопаем гробовете“. Лайъм е прав. Проповедници на Лукън!
	Джон извърна глава встрани и се загледа в ниските храсти край пътя. Колко внимателно само го наблюдаваше Херити. Какво ли очакваше да види?
	— Единствено тези, които имат волята да отвърнат на удара с удар заслужават сълзите ни — рече Херити. — Ти имаш ли тази воля, Джон?
	Джон с мъка преглътна буцата в гърлото си.
	— Нали ме виждаш тук. Никой не ме е насилват да идвам.
	_Но трябваше, да дойда, помисли си той._
	Херити изглеждате странно развълнуван от отговора на Джон. Потупа го по рамото.
	— Да, наистина си тук. Сега си един от нас.
	_Но защо си дошъл?_
	Херити поклати глава. Знаеше, че трябва да приеме, че човекът до него е Безумецът, самият О’Нийл. И какво като беше О’Нийл?… Херити трябваше да приеме истината.
	_Бомбата, която ние направихме, погуби жена му и децата му. Той просто отвърна на удара с удар, да гори в пъкъла дано!_
	Херити започна да си тананика, после запя:
P>
	Не тъгувай, не ридай!
	О, моя скъпа Розалин!
	Светът е просто земен Рай,
	изпълнен с попове. Амин!
P$
	Спря и крадешком погледна към Джон, чийто брадясал профил се открояваше на фона на сивата мъгла. Чертите на лицето му бяха абсолютно безизразни.
	Херити въздъхна и ускори крачка, принуждавайки Джон да стори същото.
	— Да, сега навсякъде виждаш само попове — кимна Херити към облечената в черно фигура пред тях. — И чантите им са пълни не само с Папско вино, кръвта Христова, така да се каже. Макар че точно в момента бих предпочел халба тъмно испанско пиво да стопли сърцето ми и да ми вдъхне надежда.
