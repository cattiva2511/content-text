P>
	Библейски дъжд пространствата прихлупва.

	А малкият екран ни съобщава:
	„Над Франция, Холандия и Швеция
	летели НЛО.“
	Човешки свят!
	Какво ли не измисли ти
	за своето спасение!

	И въпреки че всичко е възможно,
	прадревната измислица Озирис
	потъна в тъмните си мироздания,
	преди да те спаси.
	Издъхна светлият Исус на кръста,
	спасил от мъките
	единствено самия себе си.

	Космити, най-съвременна измислице!
	Под всички небеса са ви видели,
	недосегаеми, неуязвими
	като летяща мисъл.
	Посели сте ни, казват, чак от Сириус
	и сте дошли да видите посятото.

	Не знам какво посявали сте някога.
	Но знам какво поникна.
	Погледайте, космити!
	Погледайте!
	Аз вече се нагледах!
	… И чудно е, че въпреки това
	сърцето ми, проклетото,
	лелее свои си измислици…

	Библейски дъжд пространствата препълва.
P$
