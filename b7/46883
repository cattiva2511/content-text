P>
	Встрани на вечерната гара,
	над релси, сресани на път,
	напрашен, скромен и догарящ,
	фенер премигва в своя кът.

	Видял и срещи и раздели
	сред цветния човешки рой,
	от всички краища и предели
	истории и съдби — безброй.

	От вечер до зори — заслушан
	в тиктакащия благослов
	на влаковете равнодушни
	и техния плачевен зов.

	Разбулил мъничък отрязък
	около крайния коловоз,
	хем светещ, хем незабелязван,
	но чакащ ден и нощ на пост.

	И само пътника среднощен,
	очакващ своя късен влак,
	му хвърля кратък взор — немощен,
	и в себе си се връща пак.

	Така, над вечерната гара,
	мъждука тих свидетел — ням,
	на идващия и заминаващ,
	живот, по пътища живян.
P$
