P>
D>
	На Р. Ралин
D$

	… А само как тръгнахме някога!
	И шумни! И весели!
	Град Йолк
	ни изпрати със почести,
	с каквито изпращат царе.
	И иначе как —
	аргонавският поход събра
	несломявани в битки юнаци
	от цяла Елада.

	Сам Херкулес беше сред нас,
	наметнат със лъвската кожа.
	До него —
	синът на Егея, Тезей,
	красив
	като сън на девица.
	На кораба стъпи усмихнат
	Орфей от Родопа
	със своята лира,
	по-силна от меча на Херкулес.
	Дойдоха Калаит и Зет,
	синовете крилати
	на студения вятър Борей.
	И още колцина юнаци!
	И още колцина!

	Как можехме ние тогава
	да знаем,
	че в пътя до древна Колхида
	и златното руно
	са нужни не само победи
	над вражи войски
	и чудовища?…

	Не, нищо не знаехме! Нищо!
	И сбрани на Арго, избрахме
	за вожд
	богоравния Херкулес.
	А той,
	от тщеславие някакво,
	отказа и мене посочи.
	Очаквал е втора покана!
	Но завист към него таяха
	мнозина юнаци,
	та с тънка усмивка приеха
	да бъда водителят аз!

	Аполоне,
	ти, който предрече успех,
	защо не ни каза тогава,
	че още
	нетръгнали в похода,
	търпим поражение?
	Даже знак не подаде!
	Защо?

	И ние, доволни от себе си,
	със закачки и смях
	за кормчия поставихме Титий.
	Линкей,
	който виждаше всичко,
	дори под земя и вода,
	застана отпред.
	И след многошумната радост
	безсмъртният Арго,
	затрупан в цветя
	и лаврови клони,
	откъсна се бавно от кея
	и тръгна на път,
	устремен като светъл копнеж.

	Закрилнице Херо!
	Така ни обичаше ти!
	Със твоята помощ успяхме
	да надвием
	и нощните бури,
	и летящите харпии,
	и страстта
	към жените от Лемнос.

	А как позволи да оставя
	в безлюдните дебри на Мизия
	могъщия Херкулес?
	Не си ли припомняш?
	Там слязохме всички за отдих.
	Той влезе в гората
	да дири ела —
	веслото му беше се счупило.
	До днеска ме стряскат
	жестоките думи, които
	отправи към мен Теламон:
	„Ти, Язоне, поте`гли без Херкулес,
	във тъмното уж невидял,
	че го няма сред нас,
	защото
	се плашиш от него,
	за своята слава се плашиш!“

	Беше прав!
	И защо
	не изтръгнах езика си,
	преди да отвърна на правия:
	„Грешиш, Теламоне,
	бог Главк току-що извести ми,
	че напусна ни Херкулес
	по Зевсова воля!“

	Лукавство, което роди
	сто лукавства!
	И в техните мъртви тресавища
	нагазиха всички победи
	над злите титани
	на остров Казик,
	над Амик —
	господар на Витиния.
	Дори симплегадската слава
	погълнаха те.

	Симплегадски скали!
	По-живи от живи ги виждам —
	една срещу друга възправени,
	и вденати в облаци,
	раззейват неистово челюсти
	и удрят се с грохот.
	А морето клокочи край тях
	и изстрелва вълни,
	и увива въртопи между им.

	Страх полази в гърлата ни чак!
	Но на никого мисъл не мина
	да тръгнем обратно.
	Като ястреб
	пред полет светкавичен,
	кормчията Титий приведе се,
	впи поглед в скалите настръхнали,
	а дългите пръсти
	във кормилото впи.
	Във ръцете ни яки веслата
	извиха лопати —
	готови за мах.

	И когато скалите отново
	заразтваряха паст,
	Арго совна снага между тях.
	Но попадна във пъкъла.
	Задържа го въртоп
	и засмука
	надолу
	към бездната.
	А скалите една накъм друга
	поеха обратно.

	Страшен миг!
	И тогава Орфей от Родопа
	застана сред нас
	и вгледан в безумството морско,
	задърпа чудесните струни
	на своята лира.
	Душите ни, свити от ужас,
	се разтвориха, в миг
	осенени от вечност.
	Само бог Аполон би могъл
	да изтръгне
	подобно съзвучие.

	И случи се чудото!
	Талазите — кучета бясни,
	сякаш
	от длан на вълшебник погалени,
	прибраха езици
	и легнаха ничком.
	Симплегадските страшни скали
	замряха
	с разтворени челюсти —
	неподвижни навеки,
	И Арго, понесен от звуците,
	премина оттатък.

	По-хубаво щеше да бъде
	да бяха ни смлели скалите
	и смесили с водните пръски,
	наместо в най-светлия миг
	Юнакът Идас
	да отвори уста
	и да викне пред всички:
	„Мъже аргонавти,
	не чудната лира Орфеева —
	спаси ни
	богиня Палада.
	Видях я с очите си как
	повели` на вълните да спрат
	и как
	със ръцете си силни
	задържа` Симплегадите!“

	Кой може човешкия мозък
	да преброди и каже: „Дотук!“,
	та и аз да проникна и зная
	защо го направи Идас?

	Но Орфей
	вдигна меч срещу него.
	Калаид и Зет — синовете
	на студения вятър Борей
	и другари Орфееви —
	се втурнаха в боя.
	Теламон
	взе страна на Идас.
	И колцина юнаци,
	обзети от лудост, наскачаха.

	Тогава Анкей,
	дето врязваше поглед
	под земя и вода —
	във душите им мигом
	надзърнал,
	сведе мрачно чело
	и се хвърли в морето.
	А Калаид и Зет,
	разгневени,
	на крилата си взеха Орфей
	и напуснаха Арго.

	Злощастният Арго!
	Когато великият Арг
	го е готвел за похода,
	а Атина вбила е в него
	парче
	от свещения дъб,
	за да бъде безсмъртен,
	дали е видял участта му?

	Натам все беди ни пресрещаха.
	Безчет плитчини
	и подводни скали
	се препречиха в пътя ни.
	А нямахме вече
	Анкей,
	за да вижда къде са скалите.
	Нито Херкулес
	със длан да ги чупи.
	Ни Калаид и Зет
	да ни вдигат
	с крилата си мощни,
	щом в плитко заседнем…

	Човешки позор,
	как сплотяваш ти своите жертви!
	Отбихме на някакъв остров.
	Попаднахме там на Медея —
	дете на овчари.
	Проклета да бъде!
	Към хитрост подстори ни тя.

	… Та колко ли хитрост е нужна,
	наместо
	да стигнеш далечна Колхида,
	да кажеш,
	че си я достигнал!
	Че в битка
	с най-страшния дракон
	извоювал си златното руно,
	че руното взел е бог Главк
	да го пази… Та цяла Елада
	да бъде щастлива.

	Не, не мога!
	Простете ми, живи и мъртви!
	Напусто мълчах —
	лъжа, преживяла и вечност,
	лъжа ще си бъде
	и истина няма да стане.

	Олимпийци призвездни!
	Преминахме ние през сприи,
	през смърти.
	Симплегадските страшни скали
	преминахме даже.
	Едно не можахме, едно —
	да преминем
	през себе си!

	Несметни са дните и нощите,
	откакто
	ни срещнаха с вик
	на родния бряг във Тесалия,
	във родния Йолк,
	без никой да сети,
	че с измама
	се върнахме,
	че Арго след нашето слизане,
	отплава самичък
	със клюмнали скръбно весла!

	Безсмъртният Арго!
	Къде ли платната му бели
	припърхват на вятъра
	и стрелната бяла пътека
	догоня го?
	Къде ли пресрещат носа му
	вълни тежкосини
	и рязнати бягат встрани,
	за да станат крила
	на летежа му?

	Да можех да зърна за миг
	дали върху него
	и днес
	аргонавти пътуват.
	И могат ли те този път
	и могат ли те
	да преминат през себе си!
P$
