P>
	Преди сто хиляди години беше:
	салоните на кино „Рекс“,
	на „Одеон“
	се сриваха от динамитен смях
	на възрастни деца.

	Вълшебници комици!
	Какво се случи?
	Къде са изворите на смеха?
	Пресъхват ли?
	Или реките им са отводнени?
	А може би във вашите ковчези
	вълшебството ви също е погребано?

	Вдигнете се да видите сами!
	Усмивки всякакви:
	Богоугодливи. Ехидни.
	Застинали като втвърдена лава.
	Широки, също сухи езера.
	Но смях…
	Е, среща и смях — нотиран.
	А, казват, станал е човек човекът,
	когато се засмял за първи път.

	Какво, какво се случи?
	Къде са изворите на смеха?
	Без тях теснеят здрачни хоризонтите.
	И облаци тежат умислени
	под още по-умислен небосвод.
P$
