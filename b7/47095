P>
	Сияйните съзвездия пътуват
	по пътища безкрайни…

	Метален ембрион,
	в утробата на дните ни заченат,
	безсилни сме да те предскажем.
	И ето, в бреговете на догадките
	разбиват се със стон
	и вери, и неверия.

	Не си ли наше бъдеще?
	Не си ли наша смърт?
	Не си ли появила се поличба,
	че вече ни е съдено
	да ни вградиш, по висша справедливост,
	в темелите на идното?

	Безсилни сме,
	безсилни сме да те предскажем.
	Безсилен си и ти,
	макар да расне скритата ти сила
	със скоростта
	на светлината.

	Метален ембрион! —
	Бъди проклет! Бъди благословен!
	И пак проклет бъди!
	… А ти, здрачено бъдеще,
	от памтивека още глухонямо,
	проговори! Проговори!

	Нехайните съзвездия пътуват
	по пътища незнайни…
P$
