P>
	В началото бе словото,
	и в края бе отново то,
	но някак си — преправено
	и в граници поставено.

	Безспир хвърчаха думите,
	препълниха се друмите,
	със думи и послания,
	псувни и пожелания.

	Навред, езици всякакви,
	обхождаха земята ни,
	все в чуждото се взираха
	и в синя зона спираха.

	Чуждици захаросани,
	цинизми — нежигосани,
	без виза в къщи влязоха,
	почти незабелязано.

	А всеки знае, че словото
	не е като оловото —
	веднъж напред захвърлено,
	да пада все на дъното.

	То може, без съмнение,
	в безброй съотношения
	да смесва свойто качество
	по най-различни начини.

	И всеки се възползваше,
	без мярка го използваше,
	но тази операция
	доведе до инфлация.

	Обезцени се словото
	и трябваше с оковите
	на мерки — антикризисни,
	да бъде спрян фалита му.

	Въведоха комисии
	със най-различни мисии
	и куп ограничения
	на всички изявления.

	С наредби и инструкции,
	свободните конструкции —
	заместени с клишета,
	превърнаха се в шепот.

	Започна се кампания
	на строги наказания
	и показни арести
	за бедната словесност.

	И стана навик някак си,
	да крием във душата си,
	това което искаме
	да казваме и пишеме.

	Е вярно, излекувахме
	самото боледуване,
	ала така загубихме
	свободното общуване.

	И плахо се отправяме
	надолу — към забравата,
	с едничкото послание —
	да пазиме мълчание.
P$
