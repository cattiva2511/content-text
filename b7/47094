P>
	В раздоли глухи чухъл вика.
	Тополи притаяват дъх.
	Щурци просторите тревожат
	със скръбен звън, като насън,
	безбрежността преброждат.

	Млад лунен сърп, подпъхнал рог
	под хълбока на хоризонта,
	изгребва пак, изгребва пак
	студения, стаен във всичко
	неизгребваем мрак.

	Извечна скръб! — Необозрима!
	Неутешима моя скръб!
	Тежиш и в бури, и в покоя!
	А как тежиш!… Не е възможно
	да бъдеш Само моя!
P$
