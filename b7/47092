P>
	Кога дойдох на този връх?

	Над мен като съновидение,
	като безсмислица необозрима,
	смразен от студ и мрак космичен,
	вкован в жестоки орбити,
	светът блести, светът кръжи
	от никъде на никъде.
	И всеки край начало е.
	И е начало всеки край.

	Под мен, в дрезгавини удавена,
	заспа планетата Земя.
	А в здрачните й сънища:
	един умира, друг се ражда,
	за да умре и той
	и другият да пропътува
	частица от незнайна орбита,
	в която всички сме заключени.

	Студено ми е, боже Смисъл!
P$
