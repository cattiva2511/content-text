P>
D>
	На Весела Янева
D$

	Едвам вървеше старецът —
	със стъпка спъната,
	с треперещи ръце, о две прегърбен —
	дошъл от някакво небитие
	или към него тръгнал.

	Отнякъде
	подире му притича котето,
	настигна го, ушенцето копринено
	допря гальовно в късичкия крачол
	и в пътя си отмина.
	Усмихнах се.
	А старецът приклекна с мъка,
	напипа камък и с омраза дива
	улучи котето
	и с него заедно
	и моята усмивка!

	Смрази` ме Страх, Страдание.
	Безпомощност.
	Изплака котето, към мен погледна.
	Страхът и той за миг се поозърна
	и двамата побегнаха.
	Страданието се укри
	в гърдите ми —
	сърцето нарани, без глас изохка,
	отровния си клин заби на живо
	и закълва жестоко.

	А жалката Безпомощност
	замоли бога,
	тъй както го е молела отвека.
	И не видя, че бог от небесата
	се моли на човека.
P$
