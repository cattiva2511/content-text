	Ради Царев е роден през 1934 г. в Ямбол. От 1945 г. живее в София, където се е преместило семейството му. Тук завършва и висшето си агрономическо образование, което му дава солидни знания за природата и засилва още повече проявилата се в детството му любов към нея. Р. Царев обича и проучва с голям интерес и българската история. През 1963 г. той издава първите си книги „Пламъци над крепостта“ и „Синът на мечката“.
	За да бъде по-близо до родната природа, той става ловец и риболовец и обикаля непрестанно нашите гори и планини, наблюдава определени природни обекти. Това му дава възможност през 1969 г. да напише първата си природозащитна книга „Човекът и вълчицата“. По това време той завежда научнопопулярната редакция в ДИ „Земиздат“ и ратува за издаването на книги с природозащитна тематика.
	От 1972 г. Ради Царев е редактор в сп. „Лов и риболов“. Работата му е пряко свързана с природата и със защитата на дивите животни, поради което тук се раждат книгите му „Мълчаливи познайници“ и „Дивите ми приятели“, както и публицистичното му произведение „Рушители на жива красота“, насочено против бракониерите.
	През 1978 г. Р. Царев постъпва на работа в сп. „Турист“, където и досега е заместник главен редактор. Той продължава да воюва за защитата на природата, в резултат на което през 1982 г. написа книгата „Бързоноги другари“, а през 1986 г. „По следите на дивите животни“. По това време издава и историческата повест „Съдбата на хайдутина“. Р. Царев е съставител на няколко сборника с разкази и материали, свързани с природата. Публикувал е много есета, разкази, пътеписи, очерци и статии в защита на природни и исторически обекти в нашата страна.
	Последната му книга „Меча бърлога“ е още едно доказателство за неговата огромна любов към родната природа.
