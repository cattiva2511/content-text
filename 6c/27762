	Трима умници се препирали с един богат търговец.
	Търговецът казал:
	— Имам ли пари, всичко мога да направя.
	А хитрите умници думали:
	— Ти имаш пари, ала не можеш без пари да нагостиш и четирима ни.
	— А вие можете ли?
	— Можем.
	— Добре, нагостете ни да видим.
	— Ще нагостим без пари и тебе, и нас тримата, но да не страдат ония, които надхитрим, ти ще им плащаш вредите и загубите.
	— Прието — съгласил се търговецът.
	Тогава първият хитрец казал:
	— Аз ще купя един голям шаран без пари.
	Вторият добавил:
	— Аз пък ще доставя маслинено масло без пукната пара.
	Третият завършил:
	— От мене хляба и виното.
	Отишъл първият хитрец в рибарницата и рекъл:
	— Слушай, рибарю, дядо поп заръча да му дадеш най-големия шаран!
	Продавачът избрал най-хубавия шаран, дал го на хитреца и казал весело:
	— На`, това се казва шаран! Такова чудо и царят не е ял!
	— Наистина дядо поп ще се смае — отвърнал хитрецът и понесъл тлъстия шаран. После се обърнал и викнал спокойно: — Нека дойде момчето с мене да вземе парите.
	Тръгнал той с момчето, а търговецът след тях. Стигнали до поповата къща. Хитрецът дал шарана на търговеца, влязъл при попа и му рекъл:
	— Дядо попе, доведох ти момчето си да му почетеш за здраве. Влязла е в него нечиста сила. Несвестни приказки приказва.
	Дядо поп турнал епитрахила на врата си, взел молитвеничето и рекъл:
	— Ела, ела, сине, да ти почета и всичко ще мине.
	Хитрецът се доближил до момчето и му пошепнал на ухото:
	— Дядо поп те вика да ти плати шарана.
	Щом момчето приближило, дядо поп го забулил с епитрахила й зачел молитва.
	По едно време момчето се обадило:
	— Дядо попе, господарят ме чака да му занеса парите.
	— Трай, сине, така по-лесно ще ти мине — казал попът.
	А хитрецът рекъл на търговеца:
	— Хайде сега плати на попа, па иди плати и на рибаря, та да видиш после как другарят ми ще вземе масло без пари.
	Търговецът платил, както било уговорено, и на попа, и на рибаря.
	Вторият хитрец взел голяма стомна, натъпкал вътре един сюнгер и отишъл при един маслар. С него вървял и търговецът.
	— Напълни ми стомната с дървено масло, ала от най-хубавото. Докато напълниш стомната, аз ще отида до хлебаря и ей сега ще се върна — казал спокойно хитрецът и излязъл.
	След малко се върнал и попитал:
	— Колко искаш за маслото?
	— Че толкова и толкова — отвърнал продавачът.
	— А-а! Скъпо е, много е скъпо! — зачудил се хитрецът.
	— Скъпо, евтино, така го продавам.
	— Не може ли по-долу?
	— Не може! — отвърнал сърдито продавачът.
	— Като не може, излей си маслото и ни дай стомната! — викнал хитрецът.
	Излели маслото от стомната, ама нали гъбата се напоила хубаво, задържала много масло. Хитрецът и търговецът си отишли, изцедили гъбата и напълнили цяло шише с масло.
	— Хайде иди плати на масларя това масло — рекъл хитрецът, — та ела да видиш какво ще стане по-нататък.
	Търговецът платил маслото на масларя.
	Третият хитрец турил шарана в една тава, взел шишето с маслото и завел другарите си и търговеца в една кръчма.
	— Ей, приятелю — викнал третият хитрец на кръчмаря, — опечи тая риба, донеси топъл хляб и от най-хубавото вино, та ни дай една стаичка по-настрана, да си хапнем и пийнем по царски.
	Кръчмарят се зарадвал, приготвил рибата, наточил вино, занесъл им хляб.
	Седнали ония ми ти гладници с търговеца, па му дръпнали една гощавка за чудо и приказ.
	Дошло време да се плаща.
	Слязъл третият хитрец с търговеца при кръчмаря и рекъл:
	— Приятелю, прати сметката горе и ще си получиш парите.
	Кръчмарят написал сметката и пратил момчето да вземе парите.
	Щом видели хитреците сметката, и тримата почнали да бъркат в джобовете си:
	— Аз ще платя! — рекъл първият.
	— Че аз нямам ли пари! — отвърнал вторият.
	— Не, аз ще платя! — викнал третият.
	— Не, не приемам, аз ще платя.
	Единият викал тъй, другият инак, третият настоявал на своето. Най-после се скарали. Тогава решили да вържат на момчето очите с кърпа, та когото улови, той да плати. Като вързали очите на момчето, хитреците слезли долу благодарили на кръчмаря и рекли:
	— Сметката ти е съвсем точна. Парите оставихме на момчето.
	А на търговеца казали:
	— Видя ли как ядохме и пихме без пари? Иди сега виж какво ще стане горе и плати после на кръчмаря, както се уговорихме.
	Като видял кръчмарят, че момчето още се бави, отишъл да го дири, а търговецът тръгнал след него.
	Щом влязъл кръчмарят в стаята, гдето яли и пили гостите, момчето се спуснало с вързани очи, хванало господаря си и рекло:
	— Ти ще платиш.
	Търговецът се засмял и рекъл:
	— Не, аз ще платя. Така бяхме уговорили с моите приятели. Те спечелиха облога. Както казаха, тъй излезе: хитрината им и без пари свърши работа.
