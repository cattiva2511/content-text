	Един хубав есенен ден заекът срещнал жабата.
	— Къде, Жабке?
	— Тръгнала съм на разходка.
	— Добре си сторила. И аз излязох да се поразходя.
	— Знаеш ли какво, Зайо?
	— Ще кажеш, Жабке!
	— Не е зле, преди да дойде зимата, да се посъберем, да се повеселим, да похапнем и да посръбнем.
	Речено, сторено.
	Те взели брашно и захар. Месили сладки питки.
	Сложили тестото в едно блюдо.
	Заекът намислил да надхитри жабата и сам да изяде сладкото тесто.
	— Знаеш ли що, Жабке? Хайде да търкулнем блюдото с тестото. Който стигне най-напред до блюдото, той ще излапа тестото.
	— Добре, Зайо — рекла жабата. Тя разбрала, че той ще я превари, затова наляла малко вода в блюдото, за да не се задържа тестото.
	Заекът търкулнал блюдото и хукнал след него. Но тестото отхвръкнало и се залепило о едно дърво. Жабата стигнала до дървото и почнала да яде от тестото.
	Заекът тичал, тичал след блюдото, настигнал го. Видял, че е празно. Върнал се и съгледал жабата, че яде тестото, полепнало по дървото. Той й се замолил:
	— Мила Жабке, изяж само горната част на тестото, а за мене остави долната!
	Жабата отговорила:
	— И горната, и долната обичам.
	И тя продължавала да яде.
	Яла, яла, по едно време й се сторило, че коремът й ще се пръсне. Чак тогава рекла:
	— Зайо, от тоя обяд по-хубав — здраве. Наядох се като попско чедо на задушница.
	Като казала тия думи, жабата се прибрала в дупката си.
	Заекът бил много гладен, затова почнал да гризе кората на дървото, по която било полепнало тестото.
	Оттогава до ден-днешен зайците гризат кората на дърветата.
