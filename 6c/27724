	Веднъж се срещнали трима приятели и почнали да си говорят как най-добре може да запази човек богатството си.
	— Елате с мене — рекъл първият — да ви покажа как съм се запазил.
	Отишли в къщата му. Видели, че тя прилича на крепост. Вратите били дебели и обковани с желязо, а прозорците замрежени с гъсти решетки. Никой не можел да се промъкне вътре.
	— Ти си добре, но аз съм още по-добре! — рекъл другият и завел приятелите си в своя дом. Там вратите били още по-тежки, а прозорците наместо стъкла имали железни капаци.
	— Моето богатство е още по-добре запазено! — похвалил се третият приятел, който бил весел и здрав човек.
	— Хайде да видим и твоята къща! — извикали другите двама и тръгнали.
	Но когато стигнали — що да видят! Прозорците били широко отворени и никъде нямало нито ключалки, нито решетки.
	— Ти си луд! — викнали страхливите богаташи. — Първият крадец може да влезе и да те ограби.
	— Не се безпокойте! — усмихнал се веселият човек. — Моето най-голямо богатство е здравето ми. А него чистият въздух го пази най-добре.
