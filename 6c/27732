	Един момък имал кесия, която никога не се изпразвала. Притежавал и кърпа, която щом я разгънел, получавал всичко, що пожелаел за ядене. Имал и една шапка, която щом наложел, можел да отиде, където поиска.
	Тоя момък решил да се ожени. Той пожелал да отиде при най-хубавата царска дъщеря. Наложил шапката и тоз миг се намерил при най-хубавата царкиня на света.
	Поклонил се на хубавицата и рекъл:
	— Светла царкиньо, аз ида от далечен край, за да поискам ръката ти. Ще се съгласиш ли да станеш моя жена?
	Но царкинята била надменна и горда.
	— Ще си помисля — отговорила на момъка. — Но по-добре ще направиш да си потърсиш друга девойка, която ти е прилика.
	Натъжил се момъкът.
	Три дни и три нощи тъгувал. На четвъртия ден отишъл пак при царската дъщеря, наложил чудната шапка и рекъл:
	— Дойдох да се сбогувам с тебе, светла царкиньо.
	Царкинята му подала ръка. Той я хванал и рекъл:
	— Шапчице, бих желал да бъда с царската дъщеря накрай света!
	И тоз миг те се намерили в гъста гора. Седнали да си починат под едно дърво. Но царската дъщеря плачела и думала:
	— Моля ти се, момко, върни ме в къщи. Ще ти дадем всичкото злато и сребро, що имаме в двореца!
	Но момъкът отговорил:
	— Аз имам достатъчно богатство. Гледай!
	И той разтворил кесията, от която почнали да се сипят златни и сребърни пари.
	Царската дъщеря се смаяла, като видяла чудната кесия, но рекла:
	— Виждам, че си богат, но в двореца на царската трапеза ще ядеш гостби, каквито никъде няма да опиташ!
	— Кой ти каза? — рекъл момъкът. — Виж какви гозби и питиета ще ми нареди моята чудновата кърпичка!
	Той разгънал кърпичката и тоз миг пред тях се явила разкошна трапеза с най-хубави ястия и питиета, каквито и царят не бил опитвал.
	Като се нахранила, царската дъщеря погледнала към върха на дървото и рекла:
	— Ах, какви хубави ябълки има на това дърво! Моля ти се, откъсни ми няколко!
	Момъкът се покачил на дървото и оставил кесията и кърпата долу. Царската дъщеря ги взела.
	Когато момъкът разтърсил дървото, за да паднат ябълките, без да ще, изтървал чудната шапка. Царската дъщеря грабнала шапката, наложила я и рекла:
	— Шапчице, бих желала да бъда в моята спалня!
	И тоз миг царската дъщеря се намерила в двореца.
	Момъкът слязъл от дървото, започнал да плаче и не знаел как да си помогне. Както бил натъжен, хапнал една ябълка, да разкваси устата си. Но щом хапнал, тоз миг му пораснали рога на главата.
	— Сега няма какво повече да ми стане — рекъл си той и взел друга ябълка. Щом я изял, тоз миг рогата паднали от главата му.
	Той взел от ябълките в джеба си и тръгнал да търси царската дъщеря.
	Обиколил много градове, минал реки и морета. Трябвало цяла година да пътува. Най-после стигнал в страната, гдето живеела царската дъщеря. Отишъл в столицата. Попитал в двореца за царската дъщеря. Съобщили му, че тя била в черква.
	Момъкът седнал пред черквата, сложил ябълките пред себе си и завикал:
	— Ябълки, ябълки продавам!
	Царската дъщеря изпратила своята придружница, да попита момъка какво продава.
	Придружницата отишла при продавача и попитала:
	— Какво продаваш, момко?
	— Ябълки от Дамаск.
	— Че по какво се различават тия ябълки от обикновените?
	— Който яде от тях, става умен и хубав.
	Момичето купило ябълки.
	То дало на царската дъщеря най-хубавата. Тя хапнала от ябълката и тоз миг й израснали рога на челото.
	— Олеле, майчице, какво ще правя сега? — заплакала царската дъщеря.
	Дигнали тревога в целия дворец.
	Натъжил се царят. Заповядал да разгласят по цялото царство: „Който излекува царската дъщеря и премахне рогата от челото й, ще получи половината царство и ще се ожени за царкинята“.
	Дошли много лекари и знахари, но никой не можал да й помогне.
	Един ден пристигнал чужденец в двореца. Помолил да го заведат при царя. Завели го.
	— Царю честити — рекъл той, — аз съм лекар от далечна страна. Бих желал да се опитам да излекувам царската дъщеря.
	— Добре, момко, опитай се, щом вярваш, че ще й помогнеш — отговорил царят. — Но много лекари се опитаха и никой не я излекува.
	— Аз вярвам, че ще я излекувам — добавил момъкът, — но искам да остана насаме с нея.
	Царят заповядал да заведат момъка при дъщеря му.
	Царската дъщеря, щом видяла момъка, тозчас го познала, смутила се и пребледняла.
	Момъкът я попитал:
	— Ако ти помогна, ще се омъжиш ли за мене?
	— Да — отвърнала царската дъщеря.
	Момъкът й дал една от омагьосаните ябълки.
	Тя хапнала и рогата й понамалели наполовина.
	Момъкът рекъл:
	— Сега дай ми шапката, кърпата и кесията и след това ще продължа лекуването.
	Царската дъщеря му върнала чудноватите неща. Той й дал още една ябълка. Щом я изяла, рогата съвсем намалели — едвам се виждали.
	Момъкът казал:
	— Сега закълни ми се, че ще се омъжиш за мене, и ще те излекувам напълно.
	Тя се заклела. Момъкът й дал трета ябълка. Щом хапнала, рогата изчезнали напълно от челото й. Тя станала много по-хубава, отколкото преди.
	Зарадвал се царят. Зарадвали се всички царедворци. Дигнали голяма сватба. Поканили гости от девет царства. Яли, пили и се веселили.
