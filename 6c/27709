	— Майчице, колко маски-и-и! — извика малкият Колчо Гороломчето. — Гледайте! Данчо книжарчето ги носи. Чакай, Данчо, да ги видим!
	Децата, които играеха на улицата, се струпаха около книжарчето, което бе натоварено с много маски.
	— Оставете ме сега! — рече Данчо, като разбутваше децата. — Елате в книжарницата. Там гледайте колкото щете. Но тука не бива. Ще ми се кара господарят.
	— Ние сме тука господари! — рече едно едро момче, на което викаха Страхил войвода.
	— Тъй, ами как! — добави малкият Колчо. — Бате Страхил тука заповядва. Снемай маските! Ние сме господари!
	Книжарчето отстрани Колча с ръка и рече:
	— Вие сте господари, но мене ще бият, ако не занеса маските навреме. Бай Деян ми каза да тичам. Купувачи чакат в книжарницата. Пуснете ме да вървя!
	— Няма да те пуснем — рече войводата. — Дай да ги разгледаме! И ние сме купувачи. Ако ни харесат, ще ги разграбим като топъл хляб! И бай Деян ще те похвали, че още на улицата си намерил купувачи.
	— Не може бе, разберете! — удари на молба книжарчето. — Ще ме бият!
	Но думите на войводата раздвоиха ума му. Ами ако наистина тия всички момчета купят по една маска! Няма ли да го похвали господарят, че заедно със стоката му води и купувачите?
	— Какво се чудиш? — извика Пенчо Драката и си кривна шапката. — Дай тук маските! Няма да ги изядем! Ще ги видим, ще ги попремерим и пак ще ти ги дадем. Дай да видя тая с вълчата муцуна!
	И Драката дръпна вълчата маска.
	— Не дърпай! Ще я скъсаш! — рече книжарчето. — Ще ви дам да ги видите, ала няма много да се бавите. Дано не се научи бай Деян!
	— И да се научи, нищо! — извика Страхил войвода. — Ние сме насреща! Дай на мене слона!
	— А на мене — тоя палячо! — викна Колчо.
	— На мене — Баба Мецана!
	— Дай тука кукумявката!
	— Я, и Пинокио! С дългия нос! Дай го на мене!
	— А ти, Данчо, сложи ей тоя дебеланко! Гледай! На бай Деяна прилича. Ще станеш господар! От нищо няма да се боиш!
	След миг всички маски оживяха. Раздвижиха се… Рев, смях, вик! Събраха мало и голямо.
	Най-смешно беше малкото човече с пълноликата маска. То дърпаше ту слона, ту вълка, ту паляча, ту Пинокио, ту Баба Меца, ту кукумявката и току повтаряше с пискливото си гласче:
	— Оле, мале, ще ме бият! Дайте маските! Ще ме бият! Дайте маските!
	— Още малко, още малко! — крещяха и слонът, и вълкът, и палячо, и Пинокио, и кукумявката.
	А Баба Меца потропваше и редеше:
P>
	Я викнете, да викнем!
	Я тропнете, да тропнем!
	Да подруснем маските!
P$
	И друсаха се дълго маските.
	Но най-силно се раздруса маската на пълноликото момче, когато сред веселата навалица се провря сърдитата ръка на бай Деяна, книжаря и заудря малкото книжарче. Дебелите пръсти се вдълбаха в маската, а разлютените уста повтаряха:
	— На` ти игра! На` ти песни! На` ти смях!
	Навалицата прихна да се смее.
	Децата хвърлиха маските и се разбягаха.
	Книжарчето свали господарската маска, в която се бяха вдълбали пръстите на истинския господар, събра маските и плачешком тръгна към книжарницата.
	А бай Деян, който бе поукротил гнева си, се обърна към веселата навалица и рече:
	— Извинявайте, господа, че прекъснах зрелището. Който иска маски, да заповяда в книжарницата!
	Като си замина книжарят, Страхил войвода събра дружината си. Шепнеха, ръкомахаха и после всички се разотидоха в къщи.
	Следобед войводата влезе в книжарницата и попита книжаря:
	— Колко струва слонската маска?
	— Двайсет лева.
	— На` ти двайсет лева, дай маската!
	Книжарят взе парите и му подаде маската. Като излизаше, момчето посочи смачканата маска, която висеше между другите, и рече:
	— Не трябваше да биеш момчето, бай Дряне!
	— Аз си зная работата. Не ща ум от тебе — отговори книжарят.
	След малко дойде Драката и попита:
	— Колко струва вълчата маска?
	— Петнайсет лева.
	— На` ти парите, дай маската!
	На излизане и Драката посочи смачканата маска, дето я беше сложил Данчо, и добави:
	— Не трябваше да биеш момчето, бай Деяне!
	— Аз си зная работата! — отговори пак книжарят.
	После дойде момчето, което бе грабнало от книжарчето Баба Меца.
	— Дайте ми мечешката маска. Ето ви петнайсет лева.
	То си сложи маската още в книжарницата и с мечешки глас изрева:
	— Бай Деяне-е! Не трябваше да биеш момчето!
	После дойде кукумявката, купи си маската и на излизане измяука:
	— Не трябваше да биеш момчето!
	Така се изредиха и Пинокио, и палячо, и носорогът, и още много, много деца, които бяха видели маските на книжарчето. Всяко си купуваше маска и на книжаря се струваше, че всяко, ако не с думи, с поглед казваше:
	— Не трябваше да биеш момчето, бай Деяне!
	Надвечер пристигна отново Колчо Гороломчето.
	— Бай Деяне, продай ми още една маска. Баба Меца.
	— Нямам, Колчо. Всичките се продадоха — отговори книжарят. — Една само остана: хе оная, дето я беше сложил Данчо.
	— Не ща я. Нея никое дете няма да я вземе. Тя прилича на тебе. А ти биеш децата. Виж, пръстите ти още личат по маската!
	И Колчо си излезе.
	Книжарят поглади маската, но нищо не каза. И Данчо спря очи на нея, па си помисли: „Колко хубаво ми беше с тая маска при децата! Биха ме, но беше весело и хубаво. Да мога още веднъж да я сложа!“
	Вечерта, когато да затварят книжарницата, бай Деян сне пълноликата маска, подаде я на книжарчето и рече:
	— Хвърли я вътре в коша! А утре ще отидеш да вземеш от склада нови маски.
	Книжарчето взе маската, оправи с ръка вдлъбнатините, що бяха останали от ударите на господаря, и прошепна боязливо:
	— Мога ли да взема тая маска? Ще ми я прихванете на заплатата. Хубаво ми е да си мисля, че съм като вас. Нищо, че ме бихте. Заслужено беше…
	Радост изгря в очите на книжаря.
	— Ти си добро момче, Данчо — рече той. — Вземи маската, щом я харесваш. Няма защо да я плащаш. Ти я заслужаваш. Толкова маски продадохме днес. И не трябваше да те бия, но дълго чаках, та много бях ядосан…
	— Нищо, нищо, господарю — каза малкото книжарче. — Не ме боли вече. Пък и маската се изправи. Не личат пръстите по нея. Хубаво ще се посмеем на заговезни!
	— Ще се посмеем, Данчо, ще се посмеем! — каза миловно книжарят и поглади къдравата коса на малкия си помощник.
