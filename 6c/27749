	В едно село расла хубава мома Богданка. Тя била едничка на баща и майка. Била много галена. Майка й шетала из къщи, чистела, готвела. Богданка само ходела насам-нататък, нищо не похващала.
	Почнали да идат оттук-оттам да я искат за снаха. Майка й на всички казвала:
	— Наша Богданка не е научена да работи. Тя е галена.
	Щом чуели това, всички си отивали.
	Еднъж дошъл един старец и казал:
	— Чух, че имате хубава мома, дойдох да я взема за снаха.
	Майката и нему отговорила:
	— Наша Богданка е много галена. Тя нищо не знае да работи.
	— Нека — рекъл старецът, — у нас никой никого не кара да работи. Който иска да работи — работи. Който не иска — така си седи.
	След седмица-две направили сватбата.
	Старецът имал трима синове и още две снахи.
	На другия ден след сватбата всички се заловили за работа. Невястата седяла пременена и нищо не похващала.
	Събрали се за обед. Седнали на трапезата. Невястата седяла настрана и чакала да я поканят. Другите снахи донесли гозбата. Сложили пред свекъра голяма пита хляб. Той взел питата и я разчупил на толкова парчета, колкото души били на трапезата.
	— А на невястата? — рекла свекървата.
	— Тя не е гладна — отвърнал старецът. — Когато човек не работи, не огладнява.
	Следобед всички пак започнали работа. Невястата седяла и нищо не похващала.
	Събрали се да вечерят. Сложили пита пред свекъра. Старецът взел питата и я разчупил пак на толкова парчета, колкото души били на трапезата.
	— А на Богданка? — запитала свекървата.
	— Тя не е гладна — отговорил старецът. — Който не работи, не огладнява.
	Вечеряли, поприказвали кой какво ще работи на другия ден, па легнали и скоро заспали.
	Легнала и невястата. Но гладни очи заспиват ли? Едвам дочакала да се съмне. Станала тихичко, измила си очите, издоила кравите, изкарала телците.
	Станали и другите. Като видели що е направила невястата, спогледали се и се усмихнали.
	На обед невястата сложила трапезата и седнала наред с другите.
	Старецът разчупил питата, подал най-голямото парче на невястата и рекъл:
	— Ти, невясто, днес работи най-много от всички. Ето и на тебе от питата.
	Изминали се седмица-две. Невястата по цял ден шетала.
	На третата седмица майка й и татко й дошли на гости. Съгледали ги и излезли всички на двора да ги посрещнат.
	Невястата припнала най-напред. Тя отворила портите и бързо извикала:
	— Мамо!… Тате!… Слизайте по-скоро от колата и се хващайте на работа! Тука не е като у нас… Тук, който не работи, не му дават да яде!
