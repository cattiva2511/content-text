	Имало едно време един селянин. Той бил много свидлив. И жена му била като него. Селянинът имал ратай — голям шегобиец.
	Една сутрин господарят казал на ратая:
	— Иди, момче, на нивата под могилата да пожънеш пшеницата! Вземи торбата с яденето!
	Ратаят взел торбата, погледнал какво има в нея и тръгнал.
	Като стигнал на нивата, спрял се под крушата и рекъл:
	— Добро, утро, крушо!
	— Добре дошъл, момко — отговорил си той самичък.
	— Ще жънем ли днес, или ще спим?
	— Торбата ще каже — отговорил си пак самичък ратаят вместо крушата.
	— Торбата казва, че господарката сложила само глава лучец и късче сух хлебец.
	— Щом е така, ще спим. Гладна душа не слуша.
	И легнал ратаят, та спал чак до вечерта.
	Така направил и на другия ден.
	Казали на скъперника, че нивата му стои непожъната. На третата сутрин той тръгнал да види каква е работата. Скрил се в нивата. Дошъл ратаят. Спрял се под крушата. Разговорил се с нея както винаги и легнал да спи.
	Селянинът не му се обадил, а се върнал в къщи. Разказал на жена си как слугата не работил нищо и как се разговарял с крушата.
	Вечерта селянинът казал на ратая:
	— Защо правиш така, бре момче? Защо не си пожънал нивата?
	Ратаят отговорил:
	— За нивата ти не мисли! Ако каже торбата, утре за един ден ще я пожъна.
	— Каква торба поменуваш? Защо не си кажеш направо какво искаш?
	— Питайте торбата, господарю. Тя ще ви каже.
	Вечерта селянинът рекъл на жена си:
	— Утре, жено, турни на ратая бяла погача и печено пиле, та да видим какво ще прави.
	На сутринта ратаят взел торбата, погледнал какво има в нея и отишъл на нивата. Пак се спрял под крушата и рекъл:
	— Добро утро, крушо!
	— Добре дошъл, момко — отговорил си пак той сам вместо крушата.
	— Ще жънем ли днес, или ще спим?
	— Торбата ще каже.
	Той разтворил торбата и рекъл:
	— Торбата казва, че господарката сложила бяла погача и печено пиле.
	— Щом е така, ще работим!
	Ратаят се нахранил добре, па като се запретнал, пожънал нивата до обед. До залез, слънце вързал снопите.
	Надвечер дошъл селянинът. Като видял нивата пожъната и снопите навързани, рекъл:
	— Бре, сине, хубава работа си отвъртял!
	Ратаят се засмял и отвърнал:
	— Ама и вас хубаво ви научила торбата. Така се работи, когато си нахранен добре. Храни душа, да те слуша.
