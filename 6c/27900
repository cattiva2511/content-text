D>
	На две изключителни сестри — Абигейл и Имоджин
D$
>
	{img:dvete_sestri_karta.png}

>	Пролог
>	Тринайсетте талисмана на Каризма

	Чаровна стана кралица на Каризма и мъдрата и красива Сребърна фея й даде ценен дар — гривна. На нея висяха тринайсет сребърни талисмана.
	Така повеляваше законът на Каризма. Щом дойдеше нов владетел на власт, Сребърната фея изработваше специален подарък, който да му помогне да се грижи за наследения свят. И този път това беше гривна. Жената обясни на кралица Чаровна, че бижуто е магическо, защото може да управлява природните сили и да пази всичко в хармония. Кралицата трябваше да се грижи за гривната.
	Докато кралица Чаровна — и единствено кралица Чаровна — притежаваше талисманите, всичко щеше да бъде наред.
	И така беше, докато гривната не бе открадната от един паяк и не попадна в ръцете на магьосника Зорган.
	И настъпи хаос!

	* * *

	Сребърната фея беше вперила поглед в изумително красивото небе. Някъде там, в безкрайността на Вселената, беше нейната Търсачка, Сезам Браун. Въпреки огромното пространство, което ги делеше, тя чувстваше момичето много близко — усещаше връзката между тях. Връзка, която щеше да продължи дълго след като търсенето на талисманите приключи.
	Обърна се, за да погледне тринайсетте магически свещи. Десет от тях все още горяха. Сребърната фея беше благодарна, че гривната, сърцето, подковата и мидата се намираха в безопасност при Сезам. Колко ли още трябваше да чака, преди всички талисмани да бъдат събрани на едно място!
	Междувременно Морбреция се превърна в голям проблем. Ако тя беше по петите на талисманите, нямаше да се спре пред нищо, за да попречи на Сезам да ги открие. Зорган също беше някъде там и създаваше проблеми. Трябваше да се направи нещо, за да се защити търсачката на талисмани. Но какво? Утре щеше да отиде и да говори с кралица Чаровна…
	{img:dvete_sestri_dve_dami.png}


>	Първа глава

	Чаровна не трябваше да е изненадана от факта, че Морбреция може би бе откраднала гривната й. Двете сестри си съперничеха още от детството си. Въпреки това я нараняваше мисълта, че Морбреция я е предала. Напоследък съмненията й се въртяха около нещо, което Сребърната фея й бе споменала. Чаровна почти не беше спала. И когато Сребърната фея дойде, за да я види, прекараха целия следобед в разговори. Прислужницата на кралицата Чаровна — Озина, им донесе поднос с тисам* и им наля по чаша от ароматния чай от изящния сребърен чайник.
	[* Храст, от чиито изсушени листа се приготвя ароматен чай. — Б.пр.]
	{img:dvete_sestri_na_chaj.png}
	— Собствената ми сестра! — възкликна Чаровна, след като Озина напусна стаята. — Как е могла да ме предаде?
	— Не разполагаме с доказателство, че е била Морбреция, Ваше Височество — отвърна внимателно Сребърната фея. — Нямаме нищо, което да я свързва с паяка. Дори и да е вярно, смятам, че Зорган я е подмамил да открадне гривната ви…
	— Отново Зорган! — възкликна Чаровна. — Този балам магьосник е причината за всичките ни неприятности. И въпреки всичко, това не оневинява Морбреция. Не е трябвало да му вярва. Въпреки че, признавам, някога вярвах, че той не е способен да направи нещо лошо.
	{img:dvete_sestri_chaj.png}
	Сребърната фея повдигна вежди.
	— Кога е било това? — попита тя.
	— Сигурно си спомняш? — отвърна Чаровна, докато пълнеше отново чашите им. — Бях само на четири години, когато за първи път видях Зорган. Беше на шестия рожден ден на Морбреция, той изнасяше представление. Беше чудесна изненада.
	— Колко непривично! — отбеляза иронично Сребърната фея. — Не мога да си представя Зорган да върши нещо добро.
	— Определено — съгласи се Чаровна. — Както и да е, направи няколко чудесни фокуса. Спомням си, че направи така, че от нищото се появи кукла. Изглеждаше точно като Морбреция! Стана й любимата и я носеше навсякъде. Навярно още я пази.
	— Хм — измърмори Сребърната фея замислено. Тревожна мисъл изникна в съзнанието й. Тогава забеляза озадачената физиономия на Чаровна и каза: — Нищо. Моля ви, продължете.
	— Със сестра ми смятахме, че Зорган е невероятен — каза Чаровна. — Радвахме се, когато родителите ни го направиха главен магьосник.
	Сребърната фея си спомни деня, в който крал Орин и кралица Амила оповестиха решението си. — Родителите ви явно са вярвали на Зорган — каза тя.
	— Да, така е — отговори Чаровна. — Той не можа да направи достатъчно, за да оправдае тяхното доверие. Още от самото начало насърчаваше интереса на Морбреция към магиите.
	— Защото е знаел, че един ден тя ще стане кралица — предположи Сребърната фея. — Открил е начин да й влияе.
	Чаровна кимна с глава.
	— Предполагам, че да — отвърна тя. — Но всичко се промени на седмия ми рожден ден, когато Куила дойде при баща ми…
	— Чувала съм за феята Куила — отбеляза Сребърната фея. — Животът й е обърнат наопаки, ако разбирате какво имам предвид. С годините се подмладява и знае бъдещето.
	— Ах! — възкликна Чаровна. — Това обяснява всичко. Куила е знаела нещо и е дошла да предупреди баща ми.
	— Заинтригувахте ме — каза Сребърната фея.
	— Озина ми разказа всичко — каза Чаровна със заговорнически тон. — Все още разчитам на нея да ми докладва какво се случва наоколо. Зная колко много обича да клюкарства! Офицер Дорк е бил на смяна през онзи ден и й е казал…
	„Заведох, онази фея, Куила, при краля и кралицата. Тя бързаше много. Каза, че било спешно. Техни Височества не бяха толкова доволни от пристигането й, защото отиваха на тържеството по случай рождения ден на принцеса Чаровна. Но феята беше много настоятелна и те се съгласиха да я приемат. Отивах на пост пред вратата, когато крал Орин каза:
	{img:dvete_sestri_orin_i_kamila.png}
	— Почакай, Дорк!
	Затова останах там. И чух всичко.
	— За какво е всичко това? — попита Негово Величество.
	— Видях бъдещето — отговори Куила. — Дъщеря ви Морбреция никога няма да стане кралица.
	— _Какво?_ — извика Негово Височество, удряйки с юмрук по трона си.
	— Как се осмеляваш да казваш подобно нещо?! — добави кралицата.
	Но феята не отстъпи.
	— Трябва да ми повярвате — каза тя. — Чаровна ще бъде кралицата на Каризма. Трябва да съобщите на принцесата съдбата й, без да отлагате…“
	{img:dvete_sestri_na_trona.png}
	— Горкичкият ми баща! — каза Чаровна. — След години ми сподели, че не е знаел какво било най-добре да направи. Но вярвал на Куила. Тя била добра фея. Надявал се да успее да подбере подходящия момент, в който да ни съобщи.
	— Знаел е колко ще се разстрои от това Морбреция — каза Сребърната фея.
	— Определено — отвърна Чаровна. — Но Зорган е разбрал по някакъв начин и развали всичко. Направи нещо страховито на партито.
	— Какво? — попита Сребърната фея.
	Чаровна се наведе към нея и каза:
	— Мислех си, че ще умра!


>	Втора глава

	Беше късен следобед, денят на концерта. Сезам изпробваше няколко нови лака за нокти и се беше лакирала в искрящорозово, жълто и зелено. Докато ги чакаше да изсъхнат, бе вперила поглед през прозореца и се чудеше какво точно да облече. Не можеше да повярва, че само след няколко часа ще види любимата си момичешка група — „Кристал Чикс“. Мечтата й щеше да се сбъдне. Коремчето й се свиваше само при мисълта за това.
	{img:dvete_sestri_sezam.png}
	Баща й Ник беше фотограф. Бяха го наели да снима на концерта и му бяха дали три безплатни билета. Взимаше със себе си Сезам и две нейни приятелки. Преди шоуто всички щяха да отидат зад кулисите, за да се запознаят с групата!
	И както се бе замечтала, Сезам забеляза Чипс в градината. Дебнеше една птица!
	— Чипс — извика тя. — Не!
	Но беше късно. Точно преди да извика „Къш“ на птицата, той скочи. Но за нейно успокоение (и за жалост на Чипс), червеношийката отлетя, кацна на клона на ябълковото дърво и започна да чурулика. В този момент мобилният телефон на Сезам иззвъня. Беше съобщение от Джема, Мади също й бе пратила.
	{img:dvete_sestri_sms.png}
	Сезам се усмихна. Щеше да бъде забавна вечер с най-добрата й приятелка Мади Уеб и щурата Джема Грийн, която винаги вършеше някакви дяволии. Сезам отговори на съобщенията:
	{img:dvete_sestri_smsi.png}
	Докато прибираше мобилния си телефон, чу Лоси да я вика. Сезам тръгна надолу по стълбите, като ги взимаше по две, и отиде при баба си в кухнята, където тя правеше салата.
	{img:dvete_sestri_po_stylbite.png}
	— Ще нахраниш ли Чипс и Пинс, ако обичаш? — попита Лоси. — След това ще пием чай. Баща ти трябва скоро да се прибере.
	— Толкова се вълнувам — каза Сезам и се отправи с танцова стъпка към шкафа, където стоеше храната за котки. — Не мога дори да ям.
	— Трябва да хапнеш нещо — настояваше Лоси. — Боже, виж си ноктите!
	Сезам размаха пръсти.
	— Страшни са! — каза тя.
	— Страховити направо — отвърна Лоси с усмивка.
	Докато Сезам изсипваше котешка храна в купичките, Пинс я гледаше мило.
	{img:dvete_sestri_pins.png}
	— Къде е Чипс? — попита Лоси. — Обикновено не закъснява за ядене.
	— Вероятно е в градината — каза Сезам. — Видях го да дебне една птичка.
	Тя излезе навън, за да го потърси. Отначало нямаше и следа от него, но после чу едно жално „Мяу!“. Чипс се бе покатерил на ябълковото дърво и Сезам по никакъв начин не можа да го накара да слезе долу.
	— Отивам да донеса стълба — каза Лоси — или ще стои там цяла нощ.
	Катеренето по стълбата беше лесно. Трудната част беше убеждаването на Чипс да слезе от клона. Беше забил ноктите си, ръмжеше и фучеше. Отказваше да се помръдне, но Сезам също не се предаваше! Качи се на клона и започна да пълзи към Чипс.
	{img:dvete_sestri_chips.png}
	Усещаше как клонът се люлее. Чуваше шумоленето на листата, подухвани от бриза, виждаше сенките им, носещи се като пеперуди, на следобедното слънце…
	Сезам се клатушкаше все по-силно и обви по-здраво с ръце скърцащия клон. Сноп слънчева светлина огря звънчето на врата на Чипс и сребристи звезди се привидяха на Сезам. За секунда имаше чувството, че пада. Какво ставаше? Да не би да бе открила път към Каризма…?
	Мяу! Отчаяното мяучене на Чипс разтърси Сезам мигновено. Тя протегна ръка, хвана го и го свали долу. След няколко минути котето доволно похапваше от купичката си, сякаш нищо кой знае какво не се бе случило.
	Докато Сезам помагаше на Лоси да сложат масата, си мислеше за странното, неясно усещане, което бе изпитала, докато беше на дървото. Разочарована бе, че не успя да се върне в Каризма, но може би си имаше причина? Още умуваше върху това, когато баща й влезе, размахвайки три пропуска, благодарение на които щяха да влязат зад кулисите на концерта. Мислите за Каризма се изпариха от ума на Сез и единственото, което се въртеше в главата й, бе как ще се запознае с „Кристал Чикс“!

	* * *

	Когато Сезам и Ник пристигнаха пред „Супердом“, стотици развълнувани фенове се редяха на опашка отпред. Ник се отправи към задната част на стадиона и паркира колата пред изход 4, където чакаха Мади и Джема.
	— Здравейте — извика Сезам нетърпеливо.
	Момичетата се прегърнаха и си побъбриха развълнувано за външния си вид, дрехите, прическите, направени специално за концерта. Накрая Сезам беше решила да облече бяло яке, къса пола и сребрист клин. Беше си сложила и любимото синджирче с медальона на него. Мади беше облякла блуза със зебров десен над впитите си дънки, а Джема изглеждаше невероятно с туника с леопардов десен, розови панталонки и ботуши.
	{img:dvete_sestri_prijatelki.png}
	— Вижте, направих нещо за вас — каза Джема и започна да рови из чантата си. Извади три еднакви гривнички в знак на приятелство. Бе сплела три розови нишки — любимият цвят на „Кристал Чикс“.
	— Уау — каза Сезам, слагайки си нейната. — Страхотна е!
	— Да, много благодаря, Джема — възкликна и Мади. — Изглеждаме толкова яко! Ще бъдем приятелки завинаги!
	Джема беше доволна. Знаеше, че Мади и Сезам са най-добри приятелки, но се радваше, че караха и нея да се чувства специална. Щеше да бъде забавна вечер.
	— Звезди, идваме! — извика тя и трите момичета отидоха при Ник на изхода.
	Служителят на касата провери всички и им махна да влизат.
	— Хайде — извика Ник. — Време е да се запознаете със звездите!
	„Супердом“ беше огромна зала. Зад кулисите имаше много съблекални, като на всяка от тях пишеше името на изпълнителя.
	— Ето ни и нас — каза Ник.
	Сезам, Мади и Джема изпищяха от радост. Ник почука на вратата. Високо момиче, облечено в искряща розова туника, отвори вратата. Имаше руса коса, направена на бодлички, и ослепителна усмивка.
	— Ти трябва да си Ник — каза тя. — Очаквахме те. Аз съм Кристал. Запознай се с Кори и Рива.
	{img:dvete_sestri_kristal_kora_i_iva.png}
	Сезам, Мади и Джема се запознаха с момичетата от групата и си побъбриха с тях.
	Певиците бяха много приятелски настроени. Ник си погледна часовника. Имаше на разположение около 40 минути за фотосесията преди старта на шоуто.
	— Най-добре да започваме — каза той.
	— Добре — отвърна Кристал. — Последвайте ме.
	Качиха се на огромна сцена, пълна с прожектори и оборудване. Минаха покрай машината за лед и се озоваха в оцветена в зелено мъгла.
	— Чудесно! — каза Ник. — Застанете там.
	Момичетата гледаха как Ник прави снимки на групата. Девойките от „Кристал Чикс“ заставаха в какви ли не пози, докато накрая Рива махна с ръка на Сезам, Мади и Джема да отидат да се снимат с тях.
	Сезам беше замаяна от щастие. Когато хвана за ръце Мади и Джема, усети отново сърбежа от огърлицата, но беше прекалено развълнувана, за да му обърне внимание. В следващия момент стояха точно до „Кристал Чикс“, обвити в хладната зелена мъгла.
	— Така — каза Ник. — Усмивки!
	Светкавицата светна. Сезам, Мади и Джема мигнаха. Хиляди светлинки проблеснаха пред очите им. Сезам не усещаше вече пода под краката си, сякаш дълбока яма се бе отворила пред тях. Придържаше се за Мади и Джема.
	И трите се въртяха в кадифена тъмнина, докато преминаваха през времето и пространството по пътя си към Каризма.
	{img:dvete_sestri_vodovyrtezh.png}


>	Трета глава

	Последните думи на Чаровна прокънтяха като гръм във въздуха.
	— Да умреш? — възкликна Сребърната фея. — Как?
	Кралицата обикаляше нервно из стаята. Спомените от онзи съдбоносен следобед се връщаха в съзнанието й.
	{img:dvete_sestri_labirint.png}
	— Всичко беше чудесно — започна тя. — Приятелите ми и Морбреция дойдоха. Организираха ни търсене на съкровище в лабиринт и всички се загубихме! Но аз бях тази, която откри съкровището. Беше в саксия с цветя…
	{img:dvete_sestri_tsvetja.png}
	— И какво стана после? — попита Сребърната фея. Беше нетърпелива да научи останалата част от историята.
	— Готвачът ми беше направил чудесна торта — продължи Чаровна. Не искаше да пропусне нито една подробност. — Родителите ми пристигнаха навреме, точно когато духах свещичките. Сториха ми се притеснени.
	— Без съмнение — каза Сребърната фея. — Тъкмо са разговаряли с Куила. Какво се случи след това?
	— Магическото шоу на Зорган — отвърна Чаровна и се разтрепери. — Всичко беше чудесно, докато магьосникът не направи последния си номер:
	„Ваше Кралско Височество, за да завърша подобаващо шоуто си, имам специална изненада за вас. Погледнете, в ръцете си държа картинки на седем животни. Ще ви превърна в животното, което си изберете. Заклинанието ми ще трае толкова дълго, колкото време е нужно, за да духнете свещ.“
	{img:dvete_sestri_magija.png}
	„Умно от негова страна“, помисли си Сребърната фея. „Знаел е, че малката принцеса ще бъде очарована.“
	— Първоначално Зорган разпръсна картинките като купчинка карти — каза Чаровна. — След това ме накара да взема картата, която беше най-отгоре. Когато погледнах, видях на нея птичка.
	— Значи не сте я избрали вие — отбеляза Сребърната фея.
	Чаровна кимна с глава.
	— Точно така — каза тя. — Но не се замислих за това тогава. Бях толкова развълнувана! Зорган запали свещ, а аз задържах дъха си. След това изрече няколко магически думи и размаха жезъла си. В следващия момент бях най-красивата малка бързокрилка*.
	[* Птичка с яркозелени и тъмночервени пера, която прилича на колибри. Бързокрилката има удивителен слух! Може да чуе звука от пълзенето на бръмбар под земята. — Б.пр.]
	{img:dvete_sestri_byrzokrilki.png}
	Започнах да летя из цялата стая и когато се уморих, кацнах на стол, за да си почина. Тогава забелязах Зорган и Морбреция. Шепнеха си нещо.
	„Имам лоши новини, Морбреция. Разбрах, че Чаровна ще бъде кралица. Не ти! Фея Куила е видяла бъдещето. Баща ти се е съгласил. Ти никога няма да бъдеш кралица на Каризма!
	{img:dvete_sestri_shepot.png}
	— Не! Това не може да е истина. Аз съм по-голямата сестра. Аз трябва да съм кралица!
	{img:dvete_sestri_zagovor.png}
	— Разбира се, че трябва, Морбреция. Имам план. Не може да бъдеш изместена от малката си сестра. Бързо! Избери тази карта. Ще те превърна в прекрасна голяма _котка_. Тогава ще се позабавляваш. Ще трябва само да издебнеш птичката и да я _убиеш_!“
	{img:dvete_sestri_opit_za_ubijstvo.png}
	— Ох! — възкликна Сребърната фея, ужасена от подлия план.
	— Бях много уплашена — каза Чаровна. — Но не можех да направя нищо. За секунда Морбреция се превърна в ужасна съскаща котка. Разбира се, опитах се да отлетя далече, но крилете ми изведнъж станаха изключително тежки. Тя ме забеляза и скочи върху мен! Всичко се случи толкова бързо. Не можах да избегна лапите й. Усещах как ноктите й се забиват в гърлото ми. Виждах отворената й уста, зъбите й тракаха. Тогава баща ми изкрещя:
	— _Не!_ — и духна свещта.
	{img:dvete_sestri_spasenie.png}
	Чаровна трепереше и беше пребледняла. Сребърната фея изчака малко, за да може кралицата да се съвземе.
	— А Зорган? — попита феята след известно време. — Какво стана с него?
	— Баща ми го отстрани от съвета — отговори Чаровна. — Никога повече не го видяхме. Чухме, че пътувал на север и практикувал черна магия в кулата си.
	Сребърната фея най-накрая разбра местонахождението на Зорган.
	— А как се държеше Морбреция след всичко това? — попита тя.
	— Това беше началото на нашите проблеми — отвърна Чаровна. — От този ден нататък се превърнахме в нещо като съпернички. Страхувам се, че Морбреция няма да се спре пред нищо, докато не открие талисманите. Решена е да управлява Каризма!


>	Четвърта глава

	Те се приземиха на огромен ботуш. Съдейки по размера му, Сезам предположи, че принадлежи на човек с гигантски размери. Когато ботушът внезапно се издигна във въздуха и след това се приземи на земята с трясък, Сезам беше почти убедена, че собственикът на обувката я носеше.
	{img:dvete_sestri_prizemjavane.png}
	Мади и Джема се придържаха за връзката на ботуша, докато той не се строполи отново на земята. И трите се плъзнаха по него и паднаха на студената, покрита с плочки земя.
	— Ауууу — извика Сезам, когато се строполи на дупето си.
	— Как-какво стана? — попита Джема зашеметено. — Къде сме?
	— В Каризма! — извикаха в един глас Сезам и Мади.
	Но на Джема съвсем не й стана ясно какво имаха предвид. Трите момичета станаха и си изтупаха дрехите. Изглежда бяха в огромна стая, пълна с мебели с гигантски размер. И над тях някакъв глас изрева като бик.
	— Чужденци! Сякаш си нямах достатъчно други проблеми. Какво искате?
	Момичетата погледнаха нагоре, за да видят кой им крещи.
	Над ботушите се показаха два огромни крака, които придържаха масивното тяло и голямата глава на мъж, който, доколкото можеха да видят, приличаше на чудовище с едно око. Изглеждаше просто ужасно.
	— Здравей — извика смело Сезам. — Аз съм Сезам Браун. А това са моите приятелки Мади и Джема. Ние сме търсачи на талисмани.
	— _Търсачи на талисмани-и-и!_ — извика силно великанът. — Защо не казахте?
	— Ами, тя току-що го направи — измърмори Мади.
	— Шшт — каза Сезам. — Може да те чуе.
	— Търсачи на талисмани! — прошепна Джема. — Какви са те?
	— По-късно ще ти обясня — обеща Сезам.
	Огромният мъж изохка и седна на стол.
	{img:dvete_sestri_tsiklop.png}
	— Аз съм Еток — каза той дрезгаво. — Пазач на портите номер четири. Не водете много посетители. Не е препоръчително, надявам се, че разбирате какво имам предвид.
	— Всъщност не — отговори учтиво Сезам. — Къде сме?
	— На Нос на котката — отвърна Еток, сочейки към голямата карта на стената.
	Сезам и Мади откриха въпросното място на картата — в северната част на Каризма. Изглеждаше изолирано и необитаемо.
	— Обзалагам се, че няма да намерим никакъв талисман тук — каза подозрително Мади.
	Сезам не се отказваше толкова лесно. Обичаше предизвикателствата.
	— Но ако някъде тук все пак има талисман — каза оживено тя, — Сезам Браун ще го открие!
	Междувременно Джема, която зяпаше Еток, забеляза нещо, забито в подметката на ботуша му.
	— Хмм, извинявайте — каза тя. — Мисля, че сте стъпили върху пирон.
	Еток се приближи и Джема се оказа очи в очи с него. Сякаш гледаше към аквариум, но в него нямаше рибки.
	— П-п-пирон. Б-б-ботуш — заекваше тя. Искаше й се да не бе казала нищо. За нейно най-голямо учудване Еток се усмихна широко. Зъбите му бяха големи колкото надгробни плочи.
	— Квисто! — възкликна той. — Ето какво било. Болеше ме от години. Не мога да го достигна, виждаш ли?
	Сезам веднага предложи помощта си.
	— Да пробваме да го измъкнем — каза тя. Застана на пръсти, за да го достигне, но не можа.
	— Имаме нужда от стълба — каза Мади.
	В този момент Джема забеляза няколко книги на пода. Никога преди не беше виждала толкова големи книги.
	— Какво ще кажете да пробваме с книгите — предложи тя.
	— Добре — отвърна Мади. — Да ги сложим една върху друга.
	Отне им известно време да поставят дебелите томове един върху друг. Когато направиха стълбички, достатъчно високи, за да може Сезам да сграбчи пирона и с двете си ръце, Мади я хвана през кръста, а Джема хвана Мади.
	Дърпаха и дърпаха, докато ооооп!
	Пиронът излезе и те всички паднаха назад.
	Еток въздъхна с облекчение и благодари хиляди пъти на момичетата. Когато Сезам каза, че е време да вървят, великанът отвори голямата порта.
	— Трябва да се върнете преди часовникът да е ударил четири — каза той, сочейки към часовника над портата. — Не закъснявайте!
	{img:dvete_sestri_chasovnik.png}


>	Пета глава

	— Искам да знам повече за куклата — каза Сребърната фея. От момента, в който Чаровна спомена за куклата, която Зорган е дал на Морбреция, през главата й минаваха тревожни мисли.
	— Да видим — каза Чаровна. — Как я наричаше Морбреция? Ел-нещо си. Ел-мо! Точно така. Спомням си, че тази кукла Елмо ми докара доста неприятности.
	{img:dvete_sestri_kukla.png}
	— На теб? — попита Сребърната фея. — Какви?
	— Бях на около девет години — започна Чаровна. — Морбреция и аз имахме нова гувернантка. Албина Тръм. Преди тя да дойде, сменяхме учителите си като носни кърпи!
	Сребърната фея се засмя.
	— Морбреция беше станала невъзможна — каза Чаровна. — Буйна. Непокорна. Неконтролируема. Никой не оставаше повече от мед*. Мама назначаваше гувернантка след гувернантка, а Морбреция подлудяваше всичките. Но Тръм беше различна. Строга, но мила. Дори Морбреция я харесваше.
	[* Месец. Календарът на Каризма е разделен на 13 меда. — Б.пр.]
	— А куклата? — подсказа й Сребърната фея.
	— Да — каза Чаровна. — Ще стигна и до нея. Тръм позволи на Морбреция да я носи по време на уроците. С Морбреция седяхме една до друга, а Елмо беше по средата. Един ден, докато Тръм пишеше нещо на дъската, чух някой да казва „Албина Тръм е магворт*“. Това беше _моят_ глас. Но се кълна, че идваше от куклата.
	[* Най-голямата обида в Каризма — глупак. — Б.пр.]
	— Квисто! — възкликна Сребърната фея.
	— На Морбреция й беше смешно. Но не и на Тръм. И си навлякох неприятности — каза Чаровна. — А друг път Елмо ми бутна лакътя. Знам, че звучи нелепо, но тя наистина го направи! Стори и така, че да разлея мастило върху книгата си. Когато казах, че това е била Елмо, Тръм ми се скара, че лъжа. Сякаш куклата искаше да ме въвлече в неприятности.
	{img:dvete_sestri_kniga.png}
	Сребърната фея въздъхна. Страхуваше се, че куклата притежава магически сили и е способна на злонамерени пакости — дори и на нещо по-лошо.
	Предполагаше, че тя въздейства и на Морбреция.
	— Нещо друго? — попита тя.
	Чаровна се замисли за момент.
	— Имаше един инцидент… — започна бавно. — Нищо съществено, но можеше да завърши със злополука.
	— Какво се случи? — попита Сребърната фея. — Моля ви, продължете.
	— Ами — каза Чаровна — един следобед бяхме сами с Морбреция…


	„— Скучно ми е! Хайде да се качим на кулата, винаги съм искала да отида там.
	— Не, не ни е позволено. Ако някой ни види, ще загазим. А и ме е страх от високо.
	— О, Чаровна! Такова бебе си. Ако ще бъдеш кралица на Каризма, то по-добре се дръж като такава. Хайде, да се надбягваме до върха!“


	— Не исках Морбреция да ме мисли за страхливка — продължи Чаровна, — затова се съгласих. Кулата беше толкова висока и мен ме беше страх. Когато стигнахме до върха, Морбреция настояваше да отидем до парапета. Спомням си, че този ден беше много ветровит. Едвам стояхме изправени! Имаше ниска стена и тя ме предизвика да погледна от ръба…
	{img:dvete_sestri_na_kulata.png}
	Чаровна затвори очи. Зави й се свят само като си спомни за това.
	— Морбреция беше зад мен. Когато направих стъпка напред, ужасен порив на вятъра ме блъсна в стената.
	Сребърната фея въздъхна тежко.
	— Един от камъните на парапета се разклати и аз усетих как полита надолу. В един момент стоях над нищото. Морбреция ме сграбчи и камъкът се сгромоляса надолу. Раздроби се на парченца в двора. Това можеше да съм аз.
	Чаровна залитна, представяйки си ужасния инцидент.
	— И — продължи тя, като погледна Сребърната фея в очите, — тук идва най-страшната част.
	— Не мога да си представя нещо по-лошо от това! — каза Сребърната фея.
	— Когато се върнахме в стаята си — продължи Чаровна, — Елмо седеше на стола и се хилеше самодоволно. Върху дрехата й имаше парченце камък!


>	Шеста глава

	Сезам, Мади и Джема тръгнаха пъргаво през полето в посока към морето. Беше Ямир — един от зимните месеци в Каризма, и на момичетата им беше студено с техните разголени летни дрехи. Докато вървяха, Сезам и Мади разказаха на Джема за откраднатата гривна и зорко се оглеждаха за талисмани по пътя.
	{img:dvete_sestri_talismani.png}
	— Колко талисмана сте намерили? — попита Джема, очарована от историята на Сезам.
	— Три — отговори Сезам. — Сърцето, подковата и мидата. Липсват още десет. Изключително важно е те да бъдат върнати на кралица Чаровна.
	— Сега разбирам защо ви наричат търсачки на талисмани — каза Джема. — Това е таен клуб, нали?
	— Ммм — каза Мади, която беше необичайно тиха.
	Докато слушаше Сезам да разказва за Каризма, бузите й пламнаха и сърцето й се разтуптя. Не искаше Джема да научава толкова много. Това беше тяхната тайна със Сез! Знаеше, че е глупаво, но просто Сезам и тя споделяха нещо специално. Те бяха най-добрите приятелки! Когато Джема не гледаше към тях, Мади погледна Сезам, сякаш искаше да каже: „Обещахме си да не казваме на никого“.
	— Така е… — започна Сезам.
	Знаеше, че Мади й е ядосана, но какво можеше да направи? Джема беше там. Тайната им беше разкрита. От друга страна, смяташе, че Мади е малко нечестна.
	— Джема вече е част от приключението — каза тя. — Тя вече е търсачка на талисмани.
	{img:dvete_sestri_na_pyt.png}
	Джема изглеждаше доволна.
	— Благодаря — каза тя.
	— Както и да е — отвърна Мади навъсено.
	Настъпи неловко мълчание. Джема се притесняваше да не започнат да се карат.
	— Ако не бях дошла — каза тя, — никога нямаше да ви повярвам за Каризма. Изглежда прекалено фантастично. Как изобщо се озовахме тук?
	Мади сви рамене.
	— Просто се случва — измърмори.
	— Когато най-малко го очакваме — допълни Сез.
	Джема изглеждаше притеснена. Осъзна, че се намират в свят, далече от дома.
	— Как ще се върнем? — попита тя.
	Това беше въпрос, на който нито Сезам, нито Мади отговориха. Сезам се опита да я успокои.
	— Не се притеснявай — каза тя, като гледаше към пътя, по който бяха дошли. Времето беше мрачно, над морето се стелеха гъсти сиви облаци. Но портата на Еток беше огромна. Смяташе, че могат да я видят дори от километри. — Просто трябва да се върнем при портата навреме.
	Когато го изрече, чуха часовника да удря един часа.
	{img:dvete_sestri_chasovnik_1.png}

	* * *

	Зорган случайно видя пристигането им. Беше вперил поглед в кристалната си топка, когато Сезам, Мади и Джема преминаха през звездите и се приземиха в Каризма.
	— Проклети чужденци! — проклинаше ги той. — Този път трима. Ще се откаже ли някога тази Сезам Браун? Е, със сигурност ще съжалява…
	Прекара известно време, като галеше своя бандрал Ванда и обмисляше какво да прави.
	{img:dvete_sestri_zorgan.png}
	Скоро му хрумна прекрасна идея и след известни приготовления повика една от злите си феи. Никс чакаше заповеди.
	— Вземи това — каза той и й подаде пакет със семена.
	— Какво е това, господарю? — попита Никс.
	— Семена на магически тръни — отвърна Зорган. — Разпръсни ги по Носа на котката. Растат изключително бързо, така че си пази крилата! И го направи както трябва. Моята гора от тръни трябва да спре чужденците да се върнат обратно при портата.
	{img:dvete_sestri_semena.png}
	— Да, господарю — каза Никс. — Заповедта е приета!
	Феята излетя със светкавична скорост. Бързаше да изпълни заръката на Зорган. Магьосникът се усмихна самодоволно, като я видя да излита.
	Скоро Сезам и нейните приятелки щяха да попаднат в капана му. Животът им щеше да зависи от него.
	— И когато това стане — каза той на Ванда, — ще се отърва от тях с голяма наслада!
	За всеки случай изпрати и Ванда да ги шпионира. Птицата познаваше добре района, високите скали около Носа на котката бяха обичайните места за гнездене на бандралите. Тя трябваше да бъде неговите очи и уши.
	{img:dvete_sestri_vanda.png}


>	Седма глава

	Пътят им минаваше през земя, обрасла с шубраци от едната страна, където растяха всички ниски растения, с изключение на гъстите храсти карис*, и стръмните, рушащи се скали на Носа на котката от другата страна. Единствените живи същества, които търсачките можеха да видят, бяха две големи птици, приличащи на лешояди, които кръжаха над скалите.
	[* Вид тревисто растение, от което каризмяните си правят въжета. — Б.пр]
	Мади все още не беше в настроение, което караше Сезам да се чувства нещастна. Гледаше я как крачи напред, подритвайки си камъчета.
	{img:dvete_sestri_po_pytja.png}
	Сезам въртеше в ръцете си гривничката, която Джема бе направила в знак на приятелство. Това й напомни как само преди няколко часа всички заедно се забавляваха в „Супердом“. Искаше й се отново да е така. Щяха да бъдат приятелки завинаги, нали така? „Винаги една до друга“, мислеше си Сезам. „Ние сме търсачки на талисмани. Ние сме отбор!“ Имаше ли конкретна причина и трите да бъдат там? Сез си припомни странното чувство, което изпита, докато беше на дървото, и как си мислеше, че ще попадне отново в Каризма. Може би този път ще има нужда от приятелките си?
	Мади ритна един голям камък; той падна върху храст карис и уплашена бързокрилка излетя от гнездото си.
	— О, колко е красива! — извика Сезам, като видя ярките цветове на птичката.
	Тя беше единственото цветно петно на фона на еднообразното зимно небе. Тогава видя гнездото й и спря заедно с Джема, за да го разгледат.
	{img:dvete_sestri_byrzokrilka.png}
	— Яко — каза Джема и се възхити на начина, по който птицата беше сплела тревата в хубаво оформена малка топка.
	— Мади! — извика Сезам. — Ела да погледнеш!
	Мади, която беше продължила сама напред, се обърна рязко.
	Помисли, че Сезам е открила нов талисман. Пътечката продължаваше опасно близо до ръба на скалата и когато се обърна, част от скалата се свлече. И в следващия момент Мади падна.
	— Ааааах! — извика, размахвайки ръце в отчаян опит да се задържи за ръба. Но не успя. Сезам и Джема гледаха ужасено, докато тя падаше от скалата заедно с лавина от натрошени камъни.
	{img:dvete_sestri_padane.png}
	— _Мади!_ — изкрещя Сезам, взирайки се през облака прах.
	Джема прехапа устни.
	— Не мога да я видя — каза загрижено тя.
	Настъпи зловеща тишина. Тогава внезапно чуха гласа на Мади. Идваше някъде отдолу.
	— Помогнете ми! Не мога да се движа!
	— Идвам! — извика Сезам. И без дори за момент да помисли за собствената си безопасност, се спусна по скалистия склон. Откри Мади да лежи на ръба, наполовина извън скалата.
	— О, Сез — изстена тя. — Изкълчила съм си глезена!
	— Скоро ще те измъкна оттук — каза Сезам по-уверено, отколкото всъщност се чувстваше. Махна бързо на Джема и се върна отново при Мади: — Имаме нужда от въже.
	Мади завъртя очи:
	— Все едно ще намерим въже в тази пустош — каза тя. — Предлагам да сплетем гривничките си в една! Съжалявам. Неподходяща шега…
	— Не, напротив, идеална е! — извика Сезам с блеснал поглед. — Даде ми една идея.
	Мислите й препускаха. Спомни си за птичето гнездо, направено от трева. Може би Джема ще може да сплете тревата както гривничките и да направи от нея въже. Тя сложи ръце пред устата си, за да направи нещо като фуния, и извика на Джема:
	— Трева… плитка… въже!
	Джема погледна объркано, но Сезам й посочи розовата гривничка на ръката си. Джема я разбра.
	— Ясно! — извика тя, вдигайки нагоре палци. Отиде да събере трева, далеч от скалата, и чу часовника да удря два часа.
	Докато Джема събираше трева, Никс разпръскваше семената. Скоро щеше да има гора от бодили, която да спре бягството на търсачките!
	{img:dvete_sestri_seitba.png}
	Джема седна и кръстоса крака над голяма купчина трева. Пръстите й се преплитаха — отгоре, отдолу, отгоре, отдолу — докато сплитаха кариса и свързваха парчетата. Никога преди не бе работила толкова бързо, и скоро въже, което приличаше на змия, стоеше навито в краката й.
	Когато прецени, че е достатъчно дълго, Джема отиде до ръба на скалата и извика на Сезам:
	— Въжето идва. Хващай! — държеше го здраво от единия край и хвърли другия надолу.
	Сезам го хвана лесно и го уви около кръста на Мади, като направи възел, за по-голяма сигурност. Когато Мади стъпи на наранения си крак, изстена от болка.
	— Ауу!
	— О, Мади — каза Сезам, като й помагаше да стане. — Просто се дръж за въжето. Джема ще те издърпа.
	— Когато сте готови! — извика Джема, готова да опъне въжето.
	Малко по малко тя дърпаше Мади нагоре, докато накрая, с един голям напън, успя да изтегли приятелката си.
	— Ох! — въздъхна тя. — Благодаря ти, Джема. Страхотна си!
	{img:dvete_sestri_po_vyzheto.png}
	Докато стоеше на ръба на скалата, Сезам се радваше да види Мади отново усмихната и махаща надолу. Сега беше неин ред. Джема спусна отново въжето и Сезам бързо го дръпна, за да покаже на Джема, че е готова. Докато Джема държеше здраво въжето на върха, Сезам се катереше по склона, сякаш беше ходила в училище за алпинисти.
	Справяше се много добре, докато не се стресна от оглушително грачене. Един гневен бандрал излетя от цепнатината и започна да я кълве по краката! Сезам, зашеметена от изненада, замалко да изпусне въжето, но успя да го задържи.
	{img:dvete_sestri_napadenie.png}
	— Ау, ау! — скимтеше Сезам, докато се опитваше да ритне птицата. Не успя и бандралът се подготви за нова атака. Сезам се изплаши, но единственото, за което мислеше, бе как да се задържи на въжето и да се изкачи до върха. Стана още по-лошо, защото забеляза друга птица, която много приличаше на тази, да кръжи наоколо. „О, чудесно, помисли си тя. Приятелчето ти също иска да ме нападне!“
	— Сез! — извика безпомощно Мади отгоре. Гледаше как Сезам се люлее силно и се опитва да избегне острия като кама клюн на птицата.
	— Дръж се! — извика Джема и заби пети в земята, за да бъде по-устойчива. Стоеше на ръба на скалата!
	Като видя, че Джема е в опасност, Мади се хвърли върху нея. Пренебрегна болката в глезена си, хвана Джема през кръста, затвори очи и стисна зъби. Дръпна с всичка сила и успя да върне Джема отново на пътеката.
	— Благодаря, Мади — каза тя. — Мислех си, че ще падна.
	Тогава, за неин ужас, усети, че въжето се е отпуснало.
	— _Сезам!_ — извика тя.
	Под тях, с лице към скалата, Сезам се бе залюляла към цепнатина в скалата и се бе скрила там. Надяваше се ужасната птица да си отиде, но тя грачеше яростно и махаше с криле. Тогава Сезам разбра причината: тя беше стъпила в гнездото й!


>	Осма глава

	Остри клончета се оплетоха в краката й. Когато Сезам се наведе, за да се освободи от тях, лъч светлина прониза мрака. Освети ярък, искрящ обект в гнездото. Сребърен отблясък! Искра!
	Блещукащи светлинки танцуваха на слънчевата светлина.
	{img:dvete_sestri_bodli.png}
	Огърлицата на Сезам започна да пари. Тя провря пръсти между бодливите клонки и напипа нещо. Когато погледна, видя, че това е нов талисман — красива сребърна котка! Моментално забрави за опасността, в която се намираше. Беше открила още един от талисманите на кралицата! Мислите й бяха прекъснати от Мади и Джема, които викаха неистово:
	— Какво стана? Добре ли си?
	— Сез? Сез? _Къшшш!_
	Последното се отнасяше за Ванда, която кръжеше над Джема.
	— Открих нов талисман! — каза Сезам и го постави в джоба си, преди да се измъкне от цепнатината. Точно навреме, за да успее да защити лицето си от удара на първия бандрал.
	— Бързо, Джема, Мади. Издърпайте ме!
	Сезам хвана въжето с една ръка, а с другата правеше всичко възможно, за да се защити. Отново и отново бандралът се спускаше с клюна си към краката на Сезам. Но когато момичето успя да се изкачи до върха, Ванда издаде яростен крясък и отлетя.
	Най-накрая, отново заедно, момичетата седнаха на тревата. Сезам попи кръвта по разранените си крака с кърпичка. Сребристият й клин беше целият на дупки. Но нищо не можеше да развали радостта й от намирането на талисмана-котка. Извади малкото бижу от джоба си и го постави така, че и другите да го видят. Джема виждаше талисман за пръв път.
	{img:dvete_sestri_talisman.png}
	— Ооо, страхотен е! — каза тя. — Искам да видя и останалите.
	— Разбира се — каза Сезам и сложи котката отново в джоба си. — Някой път ще ти ги покажа. Обещавам. Те са в специалната ми кутийка за бижута вкъщи.
	Мади се усмихна.
	— Справи се страхотно, Джема — каза тя. — Сез и аз щяхме да бъдем в голяма беда, ако не беше ти.
	— Така е — съгласи се Сезам. — А ако ти не беше паднала от скалата, Мади, никога нямаше да успея да намеря котката! И трите участвахме в намирането на талисмана. Трябвало е да бъдем заедно тук. Знаех си, че има някаква конкретна причина!
	— Ура за нас, търсачките на талисмани! — извика Мади.
	Всички викнаха ура. Тогава Ванда, която ги наблюдаваше през цялото време, излетя към кулата на Зорган.
	— А-а-а, не искам да прекъсвам момента — каза Сезам, — но мисля, че е време да се връщаме към портата.
	— Права си — каза Джема и скочи на крака. — Чух часовника да удря два преди цяла вечност!
	Сезам помогна на Мади да стане и много се загрижи за нея, когато я видя как накуцва.
	— Не мога да вървя много бързо — каза Мади притеснено. — Само ще ви забавя.
	— Дръж се за нас — извикаха Сезам и Джема.
	Тръгнаха обратно по пътеката, но скоро осъзнаха, че всичко наоколо се бе променило. Там, където някога имаше рядка ниска растителност, сега бяха израснали дебели, гъсти храсти. И изглежда, продължаваха да растат!
	На клончето на един от тях Сезам забеляза хартиен плик. Зоркият й поглед не пропускаше нищо. Спря, за да го свали от клона, и прочете надписа на него:
	{img:dvete_sestri_paket.png}
	— Хм, Зорган — каза замислено Сезам. — Сигурна съм, че Хоб ми е споменавала това име. Първия път, като дойдох в Каризма.
	— Хоб ни каза и за неговите две феи, помниш ли? — добави Мади. — Успяхме да избягаме от една от тях, когато бяхме в замъка на Морбреция. Малката гад! Заплашваше ни с паяжини.
	— И се опита да вземе талисмана подкова! — каза Сезам. — Може би тя е пръснала семената тук. Вероятно Зорган я е изпратил.
	{img:dvete_sestri_tryni.png}
	Джема гледаше все по-объркано.
	— Зорган? Хоб? Морбреция? Кои са те? — попита тя.
	— Ще ти разкажа, докато вървим — каза Сезам и настоя да тръгват. — Магическите бодили на Зорган растат като луди!
	Така си и беше. Земята беше покрита с бодливи храсти. Те ставаха все по-големи и по-големи. Сезам се опита да запази самообладание.
	— Виждате ли портата на Еток? — попита тя. — Тя е огромна. Би трябвало да я видим.
	— Сигурна ли си, че сме на прав път? — попита Джема. Звучеше паникьосано.
	— Би трябвало — отвърна Мади. — Морето се намираше от лявата ни страна, когато идвахме. Сега е от дясната.
	— Ето там! — извика Сезам, когато видя кулата на портата в далечината. Беше я страх. Гърлото й пресъхна. — Хайде — извика тя. — Трябва да намерим начин да стигнем до нея!
	Когато тръгнаха отново напред, чуха часовника да удря три часа.


>	Девета глава

	Сребърната фея беше шокирана. Прекара известно време, обмисляйки това, което Чаровна й бе казала. Нещата бяха по-лоши, отколкото мислеше. Значи куклата на Морбреция притежава свръхестествени сили! Парченцето камък, което е било върху роклята й, беше достатъчно доказателство. Накрая твърдият, но нежен глас на Чаровна прекъсна мислите й:
	— Какво трябва да се направи, за да спрем сестра ми?
	— Е, Ваше Височество — отвърна Сребърната фея, — вече разбирам по-добре Морбреция след всичко, което ми казахте този следобед. Благодаря. Отдавна подозирам, че тя е откраднала гривната ви, но сега се убедих, че Зорган стои зад цялата тази история. Елмо влияе и на сестра ви! Страхувам се, че Морбреция ще направи всичко по силите си, за да не позволи на Сезам да открие талисманите. Зорган също. Но Сезам ще ги открие, може да бъдете сигурна в това! Няма да се откаже. Но докато това стане, тя ще бъде в постоянна опасност.
	— Ще направя всичко възможно, за да я защитя — обеща Чаровна. — Ще назнача офицер Дорк за неин личен телохранител.
	Сребърната фея се усмихна и вдигна ръка.
	— Моите уважения, Ваше Височество, но това няма да помогне. Сезам е търсачка на талисмани. Трябва сама да премине през изпитанията, каквито и опасности да стоят на пътя й. Що се отнася до Морбреция… — Сребърната фея направи пауза, за да подбере подходящата дума. Въпреки всичко тя си оставаше сестра на кралицата. — Вероятно офицер Дорк може да я наблюдава от сега нататък. Той е най-верният ви служител. Ако Дорк забележи тя да прави нещо нередно срещу вас или срещу търсачките на талисмани, то ще имате доказателство за нейното предателство. Тогава вече може да действате!
	— Колко мъдро! — каза Чаровна. — Точно така трябва да направя. Но се страхувам, че все още си остава проблемът със Зорган.
	— Така е — отвърна навъсено Сребърната фея. — Той е друга история. Само можем да се надяваме, че Сезам ще остане невредима при следващото си идване в Каризма!

	* * *

	Ванда се върна при Зорган с новината, че Сезам е открила нов талисман. И в най-смелите си мечти магьосникът не си бе представял, че Сезам ще успее да намери талисмана в гнездото на бандрал! Потри ръце в радостно очакване. „Какъв късмет!“, помисли си той. „Ако Никс е свършила задачата си както трябва, то ще имам и Сезам, и талисмана накуп!“ И той веднага повика Дина.
	{img:dvete_sestri_kristalnoto_kylbo.png}
	— Бъди готова да приемеш заповеди — нареди й той.
	— Да, господарю — отвърна Дина нетърпеливо.
	Зорган се втренчи в кристалната си топка, за да види какво прави Никс. Изглежда, че семената, които тя беше разпръснала, бяха израснали и бяха създали непроходима гора.
	— Спала*! — възкликна той. — Никс се е справила добре. Ха-ха! Ще хвърля върху търсачките моята мъгла за „вечен сън“. И с тях ще бъде свършено. Тръгвай, Дина. Прибери ми наградата. Този талисман ще бъде мой!
	[* Чудесно! Възклицание, изразяващо триумф. — Б.пр.]
	{img:dvete_sestri_dina.png}
	Междувременно в къщичката, до портата, Еток чакаше търсачките да се върнат. Времето летеше. Оставаха само още десет минути, преди портата да се затвори, и след това той щеше да бъде безсилен, нямаше да може да ги пусне да минат през нея. Беше пазач на портите. Правилата си бяха правила.
	Излезе отвън и се изненада от гледката на бодливите дървета. Не беше виждал нещо такова преди. Беше загрижен за безопасността на Сезам Браун и нейните приятелки. Те бяха там, за да търсят изчезналите талисмани на кралицата, и негово задължение беше да ги пази, доколкото може. Освен това търсачките му бяха помогнали да извади пирона от обувката си и той трябваше да върне добрия жест.
	Огромният пазач на портите можеше да вижда и над най-високите дървета и затова се огледа старателно за момичетата.
	{img:dvete_sestri_tsiklopa.png}
	— Аууу! — извика Сезам. Косата й се бе закачила за един от бодливите клони. Продължи по пътя към портата. — Оттук, открих друга пролука.
	Трите момичета бавно, но сигурно си проправяха път към портата. Още малко и щяха да успея да стигнат до нея.
	За късмет на търсачките, Никс беше разпръснала семената доста небрежно и беше оставила празни места между бодилите, през които момичетата можеха да преминават. Мади правеше всичко по силите си. Подскачаше на един крак и се държеше за Сезам и Джема. Но това отнемаше време и скоро чуха първия удар на часовника.
	{img:dvete_sestri_prepjatstvije.png}
	Тогава от нищото се появи странна зелена мъгла. Зле миришеща пара се разпростря из гората. Момичетата започнаха да кашлят. Зорган беше направил заклинание и беше покрил въздуха с ужасна мъгла за вечен сън.
	— Ауу! — възкликна Мади и си запуши носа.
	— Ууу! — извика Джема, задушавайки се.
	— Не мога да дишам! — задъхано каза Сезам, докато се бореше за въздух.
	Главата й се завъртя. Ушите й бучаха. Губеше съзнание. Протегна ръка към Мади и Джема. В далечината чу как часовникът удря втори път. Нещо дърпаше джоба й.
	Това беше феята Дина! Опитваше се да се добере до талисмана. Сезам инстинктивно махна с ръка, за да се предпази. Но беше слаба, много слаба…
	Почувства, че се рее из въздуха. Не можеше да определи дали пада, или се издига. Стори й се, че чува някой да изрича името й. _Сезам! Сезам!_ Издигаше се нагоре и нагоре, над движещите се зелени облаци…
	— Точно навреме — каза Еток и остави нежно момичетата до вратата. — Успех, търсачки на талисмани! Тръгвайте!
	И при последния удар на часовника те се носеха измежду хиляди звезди.
	{img:dvete_sestri_navreme.png}
	— Вървете!… Вървете!
	Сезам примижа. Главата й все още се въртеше. Беше в мъгла, под зелена светлина, заедно с Мади и Джема. „Кристал Чикс“ им се усмихваха и казаха:
	— Съжаляваме, момичета, трябва да вървим. Шоуто започва в пет!
	— Чао — каза Ник. — Благодаря ви. Направих много хубави снимки. Утре ще бъдат във вестника.
	Той се обърна и се усмихна на момичетата.
	{img:dvete_sestri_zagadka.png}
	— Ето, вижте — подбираше някои снимки от дигиталната си камера. — Сезам Браун заедно с приятелките си и звездите!
	— Благодаря, тате — каза тя. Все още се чувстваше много замаяна, но го прегърна. — Не мога да повярвам, че се запознахме с „Кристал Чикс“. Беше като в сън!
	Трите момичета се спогледаха смутено, но моментът не беше подходящ да говорят за странното си преживяване в Каризма. За да бъде сигурна, че това наистина се бе случило, Сезам бръкна в джоба, за да напипа ценния малък талисман-котка. Беше там, наистина! Баща й ги караше да побързат към залата и всички заеха местата си. По-късно следобед, когато Сезам беше сама в стаята си, извади малката ценна сребърна котка от джоба си. Подържа я за малко, възхищавайки се на всеки малък детайл: извития й гръб, дългите й мустаци и издължените й очи. Беше очарователна!
	{img:dvete_sestri_u_doma.png}
	Постави я внимателно в кутийката за бижута. Искаше й се Мади и Джема да бяха с нея, за да видят четирите талисмана, които стояха там в безопасност, близо до гривната: сърцето, подковата, мидата и котката.
	— Остават още девет талисмана — прошепна тя на плюшеното си мече Алфи и затвори капака на кутийката. — Трябва скоро да се върна в Каризма!
	{img:dvete_sestri_grivna.png}
	Сезам лежеше в леглото и си мислеше за невероятните неща, които й се бяха случили. Беше страхотно да се запознае с „Кристал Чикс“. И имаше снимка, която да го докаже! Но кой би й повярвал за Каризма? Освен намирането на някой нов талисман, което беше най-важното в случая, нито тя, нито Мади и Джема можеха да докажат опасностите, пред които бяха изправени и които преодоляха заедно. За щастие, глезенът на Мади беше само леко натъртен, Джема си бе счупила един нокът, а странното беше, че Сезам имаше само една малка дупчица на клина си. Всичко останало някак беше изчезнало! И всички успяха да се измъкнат от задушливата зелена мъгла!
	Внезапно клепачите й натежаха. Сезам въздъхна доволно. Щяха да си говорят за толкова много неща с нейните приятелки на следващия ден…
	Когато Ник се показа на вратата, за да й каже лека нощ, я намери дълбоко заспала.


>	Десета глава

	Сребърната фея имаше да мисли за толкова много неща след разговора си с Чаровна. Сега, повече от всякога, тя искаше тринайсетте талисмана да бъдат събрани и върнати на Чаровна. „Търпение!“, казваше си. „И този ден ще дойде.“ Беше толкова сигурна, колкото и че две луни греят над Каризма. Докато дойдеше този момент, тя трябваше да бъде нащрек и да направи всичко възможно, за да помогне на Сезам. Но толкова много капани и опасности дебнеха момичето! Единствено Куила, която виждаше в бъдещето, можеше да каже какво ще се случи. Явно това, да четеш бъдещето, не е чак толкова хубаво нещо. Ето какво се бе случило между Чаровна и Морбреция! Сребърната фея разбираше причината за завистта на Морбреция, но в дъното на всичко стоеше Зорган. Ах, ако можеше да намери начин да се справи с него!
	Отрицателните мисли бързо се изпариха от съзнанието на Сребърната фея, като видя, че още една магическа свещ угасва.
	{img:dvete_sestri_devet.png}
	Плесна радостно с ръце. Сезам бе открила котката! Красивата сребърна котка!
	Тънък пушек се изви от свещта, която носеше името й. Останаха да горят още девет свещи, девет символа на надеждата, че техните талисмани също ще бъдат намерени.
	Дотогава в Каризма щеше да цари хаос. Ветровете бяха променили посоката си. Прелестните златни пеперуди от юга не можеха вече да летят и да опрашват полята с детелини на север. Но това е друга история, която трябва да бъде разказана друг път!
