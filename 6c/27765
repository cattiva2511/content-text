	Един хитрец живеел над една гостилница. Той сядал до отворения прозорец, ядял хляб и лапал па`рите, що излизали от готварницата. Хвалел се пред всички люде:
	— Аз се гощавам с всички ястия и не плащам нито пара.
	Като чул това, готвачът рекъл да се пошегува с хитреца. Той се явил един ден пред него и му представил сметка за яденето, което получавал от прозореца. Хитрецът прегледал сметката. Извадил от кесията си пари, преброил ги, подал ги на готвача и рекъл:
	— Провери парите! Толкова ли са, колкото искаш?
	Готвачът преброил парите и рекъл:
	— Точно толкова, колкото ми дължиш.
	— Дай да ги проверя и аз — казал хитрецът, взел парите, скрил ги пак в кесията си.
	Готвачът му казал:
	— Хей, какво правиш? Защо си прибираш парите? Нали ще ми платиш яденето?
	— Какво искаш повече? За па`рите, които идеха до прозореца, аз ти платих, като погледна парите.
	Засмял се готвачът и рекъл:
	— Умно ми отговори, приятелю. Яж си хлебеца, лапай си па`риците от гозбите и бъди весел и здрав!
