	Едно време имало един цар. Царедворците често го безпокоели с молби, които били вредни за народа.
	Веднъж се явили при него трима царедворци с такива просби. Царят ги поканил да го придружат на разходка вън от града, по полето.
	Като вървели, те видели един старец, който орял с два чифта волове. Царят изведнъж познал селянина, който на млади години бил един от най-добрите му войници и се бил прочул с това, че във време на почивка разсмивал другарите си със своите остроумни приказки и шеги. Царят Пристъпил към стареца и го попитал:
	— Е, приятелю, докъде стига далечината?
	— Само до рогата на първия чифт волове, царю честити!
	— А колко останаха от тридесетте и два?
	— Само дванадесет останаха.
	— Но трите кози все още можеш да острижеш, нали?
	— С акъл бръснач, направям го.
	Царят се засмял и продължил разходката си. Когато се върнали, той се обърнал към царедворците и им казал:
	— Аз ще изпълня желанията ви, ако до утре отгатнете що приказвах със стареца.
	Мислили, мислили царедворците — не могли да отгатнат. Те решили да идат при селянина.
	Намерили го на полето и го запитали какво значи първият въпрос.
	— Ще ви го разтълкувам, ако ми дадете сто жълтици — рекъл селянинът.
	Дали му.
	— Когато бях млад, далечината стигаше за мене хей дотам, чак зад планините. Очите ми бяха силни и аз виждах всичко. Ала сега съм стар, изнемощял и далечината стига за мене до рогата на първия чифт волове, защото по-нататък не виждам.
	— Добре — продумали болярите. — Но какво значи вторият въпрос?
	— И него ще ви кажа — рекъл старецът, — ала за двесте жълтици.
	Царедворците се намусили, но нямало какво да правят, дали му парите.
	— Царят искаше да знае колко зъби имам. По-напред имах тридесет и два, а сега са ми останали само дванадесет.
	— Та това било лесно за отгатване — рекли болярите. — Разтълкувай ни третия въпрос, който е най-труден!
	— Наистина е труден — отвърнал старецът, — и за по-малко от триста жълтици няма да ви го обясня.
	Царедворците се принудили да му наброят жълтиците.
	Тогава старецът се усмихнал и рекъл:
	— Под трите кози царят разбираше вас тримата и ме попита дали съм още хитър, за да извлека полза от вашата глупост.
	Тия думи на стареца засрамили царедворците. Те не помислили вече да безпокоят царя със своите молби.
