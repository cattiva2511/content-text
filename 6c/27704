	Ежко Бежко срещнал кърта и му рекъл:
	— Знаеш ли какво намислих?
	— Кажи, Ежко, да го чуя.
	— Реших да посеем жито и да го разделим братски.
	— Бива, Ежко.
	Орал къртът. Сеял Ежко. Пожънали. Овършали. Дошло време за подялба.
	Ежко гребнал едно менче от събраната пшеница, гребнал, но не го напълнил, па изсипал го пред кърта.
	— Туй за тебе, брате кърте. Сега за мене ще гребна.
	Гребнал Ежко, ала менчето препълнил.
	— Чакай, Ежко! — рекъл къртът. — Това ли е братска делба? На мен празно, на теб пълно! Аз препълнено заслужавам. Виж! От тая пуста оран ноктите си изпокърших! Лесно е да се посее, но орането е мъчно.
	— Кой ти каза! — викнал Ежко. — Ела сей де, ако можеш! И волът оре земята, но само човекът сее. Туй е майсторство голямо. Пък и аз не само сеех, но и повлачах отгоре.
	Къртът сърдито отвърнал:
	— Ала ти самичък рече, че ще делиме по братски.
	— Рекох го и пак повтарям. Но тука неправда няма. Двойна работа съм вършил. Трябва повече да взема.
	— Ще вземеш, но кай ти дава!
	Скарали се. Дори щели да се сбият. Но минала Кума Лиса, па им рекла:
	— Аз ще бъда съдията! Казвай, Ежко, какво има?
	Ежко всичко й разказал и добавил:
	— Ето нашта разправия. Ако можеш, оправи я!
	— Мога, мога. А ти, кърте, що ще кажеш?
	— Каквото отсъдиш, Лисо, готов съм да го изпълня!
	— Добре — рекла Кума Лиса. — Сега слушайте и двама! На теб, Ежко Таралежко, само сламата се пада. На`, вземи я! На тебе, кърте, едно менче жито стига. Ще изкараш цяла зима. А пък всичко, що остава, на съдията се дава.
	Разбрал Ежко какъв съдия намерил. Но престорил се на глупав и попитал:
	— Кажи, моля, Кума Лисо! За съдийската пшеница трябва ли ти воденица? Готов съм да ти услужа. Ще ти пренеса храната. Ето тука и торбата. Ти ни помири с кърта.
	— Ежко, остави шегата! — рекла Лиса. — Можеш ли ти пълна торба да помъкнеш на гърба си?
	— Мога, мога. Аз и лисици съм носил, по две изведнъж в торбата, да ги крия от ловците.
	— Чудно нещо!
	— Нищо чудно. Щом не вярваш, влез в торбата, като сламка ще те вдигна.
	Ежко торбата разтворил. Влязла Лиса. Той я вързал и високо заговорил:
	— Дигай, кърте! Помогни ми да понося съдията!
	Дигнал Ежко Кума Лиса на гърба си. И набол я с бодлите през торбата.
	— Оле Ежко, какво стана! — викнала Кума Лисана.
	— Който като тебе съди, така награден ще бъде!
