	Хитър Петър замръкнал в полето, та се отбил при един овчар да пренощува.
	На сутринта бил много гладен. За да подсети овчаря да му даде хляб и сирене, той почнал да бие кучето си.
	— Защо го биеш толкова много, бай Петре, какво ти е сторило? — попитал го овчарят.
	— Как да го не бия, овчарко, как да го не бия, като ми е изяло до троха хляба, що бях си турил в торбата за из път — рекъл Хитър Петър.
	— Остави го, бай Петре, прости му — аз ще ти дам хляб! — рекъл овчарят.
	— Аз знам, че ти ще ми дадеш и хляб, и сирене, ама аз го бия да го науча на ум, та друг път да не прави пакост — рекъл Хитър Петър.
