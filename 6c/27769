	Край един мравуняк минала Мецана.
	Похапнала мравки.
	Кога да си тръгва, рекла си доволна:
	— Доста ми са вкусни тия животинки! Но сега съм сита. Утре ще намина. Повече ще хапна.
	Целият мравуняк изведнъж настръхнал.
	Мравешкият народ викнал разтревожен:
	— Гледай я ти нея, хищницата върла! Сега била сита и хиляди мравки изведнъж налапа, а кога е гладна, няма да й стигне целият мравуняк.
	— Няма да й стигне, ако се оставим и не се сговорим как да се разправим с тая мравоядка.
	— Лошото е, гдето мечката е силна, а ние сме слаби.
	— Никак не сме слаби. Ние сме милиони. Ако се сговорим, чудо ще направим!
	Тогава знак дала най-едрата мравка.
	— Спрете виковете! — мравката им рекла. — Всички с общи сили трябва да обмислим от тоя враг страшен как да се избавим. В подземните стаи до една слезнете! Там ще решим дружно какво да направим!
	Събрали се всички работливи мравки.
	Мислили, кроили, най-после решили: край своя мравуняк да изровят дружно яма под земята. Тънък пласт отгоре земя да оставят. Щом за мравки дойде хищната Мецана, сама да пропадне в дълбоката яма.
	Под земята дълго мравките дълбали. Безспир денем-нощем всичките копали. Де що има мравки, стекли се на помощ.
	Щом била готова подземната яма, най-хитрите мравки подмамили Меца. Като ги видяла, тя попримижала.
	— Раздвижи се — рекла — старият мравуняк! Откога ви чакам, мои сладки мравки!
	Забързала Меца и както вървяла, в дълбоката яма право връхлетяла.
	— Олеле, що стана! — ревнала Мецана.
	Мравките й рекли:
	— Много клети мравки без милост излапа. Затова те лапна дълбоката яма, откъдето, Мецо, излизане няма!
