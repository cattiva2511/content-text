D>
	Посвещавам „Семейство Тибо“ на братската памет на Пиер Маргаритис, чиято смърт във военната болница на 31 октомври 1918 година уби едно силно произведение, което зрееше в чистото му изтерзано сърце.
@	Р. М. Г.
D$


>	Първа част
>	Сивата тетрадка

>>	I

	На ъгъла на улица Вожирар, когато вече вървяха покрай зданията на училището, г-н Тибо, който през целия път не бе продумал на сина си, рязко спря:
	— А, този път, Антоан… Не, този път това надминава всяка граница!
	Младият човек не отговори.
	Училището беше затворено. Беше девет часът вечерта. Малкото прозорче се открехна.
	— Знаете ли къде е брат ми? — извика Антоан.
	Портиерът го изгледа с недоумение. Г-н Тибо тропна с крак.
	— Идете да повикате абат Бино.
	Портиерът ги заведе в приемната, извади от джоба си навита на кълбо вощеница и запали полилея.
	Минаха няколко минути. Г-н Тибо, който се беше отпуснал задъхан на един стол, отново процеди през зъби:
	— Ама този път, знаеш, този път!…
	— Извинете ни, господине — каза абат Бино, който беше влязъл безшумно. Той беше много нисък и трябваше да се надигне на пръсти, за да може да сложи ръка на рамото на Антоан. — Добър ден, млади докторе. Какво има?
	— Къде е брат ми?
	— Жак?
	— Не се е прибирал цял ден! — извика г-н Тибо, който беше станал прав.
	— Че къде е бил? — попита абатът, без да се учуди много.
	— Тук, разбира се! Къде по дяволите ще върви! Нали днес беше наказан да не излиза от училище.
	Абатът мушна ръце в пояса си.
	— Не сме наказвали Жак.
	— Какво?
	— Жак не се е мяркал днес в училище.
	Работата ставаше сериозна. Антоан не сваляше поглед от лицето на свещеника. Г-н Тибо тръсна рамене и обърна към абата подпухналото си лице; тежките му клепачи не се повдигаха почти никога.
	— Вчера Жак ни каза, че бил наказан да остане четири часа в училище. Тази сутрин излезе от къщи в същия час като всеки ден. После, към единадесет, когато всички сме били на черква, изглежда, се върнал. Намерил само готвачката, на която казал, че няма да си идва за обед, понеже наказанието му било осем часа, а не четири.
	— Чиста измислица — рече абатът.
	— Трябваше да изляза по-късно следобед — продължи г-н Тибо, — за да занеса статията си в „Ревю де дьо монд“*. Главният редактор приемаше, затова се прибрах едва за вечеря. Жак не беше се върнал. Става осем и половина, още го няма. Уплаших се и пратих да повикат Антоан, който беше дежурен в болницата. И както виждате, дойдохме тук.
	[* Френско списание. — Б.пр.]
	Абатът замислено хапеше устните си. Г-н Тибо полуотвори клепачи и стрелна с остър поглед абата, после сина си.
	— Е, Антоан?
	— Виж какво, тате — каза младият мъж, — щом става дума за предварително обмислено бягство, можем да отстраним хипотезата, че му се е случило някакво нещастие.
	Държането му вдъхваше спокойствие. Г-н Тибо взе един стол и седна. През пъргавия му ум минаваха разни предположения, но лицето му, потънало в тлъстина, не изразяваше нищо.
	— Е — повтори той, — какво да правим тогава?
	Антоан се замисли.
	— Тази вечер — нищо. Ще чакаме.
	Явно беше, че не може да се направи нищо. Той съзнаваше, че е невъзможно да тури край на цялата история, като упражни властта си; и при мисълта за откриващия се вдругиден в Брюксел конгрес по духовни науки, където беше поканен за председател на френската секция, в него се надигна вълна на ярост, която заля лицето му. Той стана.
	— Ще пратя стражари да го търсят навсякъде! — извика той. — Няма ли вече полиция във Франция? Не залавя ли тя престъпниците?
	Жакетът му висеше от двете страни на корема. Върховете на яката прищипваха надиплената му гуша. Той вдигаше рязко брада като кон, който дърпа юздата си. „Ах, този негодник! — помисли той. — Как няма да го смаже някой влак!“ И за миг видя как всичко се урежда: речта пред конгреса, може би заместник-председателско място… Но почти в същия момент видя детето на носилка, след това в ковчег, със запалени свещи наоколо, собственото си държане на нещастен баща, съчувствието на всички… Изпита срам.
	— Да прекараме цяла нощ в такава тревога! — поде той високо. — Тежко е, господин абат, тежко е за един баща да преживее подобни часове.
	Той се отправи към вратата. Абатът измъкна ръце из пояса си.
	— Позволете — каза той като наведе очи.
	Полилеят осветяваше челото му, наполовина закрито от черен бретон, и хитрото му лице, което изтъняваше към брадичката във форма на триъгълник. Две розови петна се появиха на бузите му.
	— Ние се колебаехме дали да ви осведомим още тази вечер за една история с вашето момче — съвсем прясна впрочем, — за която може само да се съжалява. Но все пак, струва ни се, тя може да ни даде някои указания… Ако ни отделите няколко минути…
	Колебливите му думи изглеждаха още по-тромави поради пикардското* му произношение. Без да отговори, г-н Тибо се върна към стола си и седна тежко, с притворени очи.
	[* От областта Пикардия в Североизточна Франция. — Б.пр.]
	— Тези дни, господине — започна абатът, — бяхме принудени да отбележим известни провинения на вашия син… провинения от особен характер, тежки провинения… Дори го заплашихме с изключване. О, само за да го сплашим, разбира се. Нищо ли не ви е казал той?
	— Нали го знаете какъв е прикрит? Мълчеше както винаги.
	— Въпреки някои сериозни недостатъци това мило момче не е лошо по природа — рече абатът. — И ние считаме, че в този случай Жак е сгрешил главно от слабост, увлечен от някого, под влиянието на опасен другар, каквито ги има много в Париж, на някое от тези нещастни извратени момчета…
	Г-н Тибо хвърли неспокоен поглед към свещеника.
	— Ще ви изложа фактите поред, господине: миналия четвъртък… — Абатът се замисли за миг, а после поде с почти весел тон: — Не, сгреших, извинявайте. Беше завчера, петък. Да, петък сутринта, по време на занимания. Малко преди пладне влязохме в залата, бързо както винаги. — Той смигна на Антоан. — Завъртяхме дръжката, без да мръдне вратата, и отворихме изведнъж. И така, щом влязохме, погледът ни падна на нашия приятел Жако, когото бяхме сложили тъкмо срещу вратата. Отидохме при него и повдигнахме речника. Спипахме го! Иззехме подозрителния том. Оказа се „Девиците под скалите“, роман, преведен от италиански, от автор, чието име не мога да си спомня.
	— Какво безобразие! — извика г-н Тибо.
	— Гузният вид на момчето подсказваше, че тук се крие още нещо. Ние имаме опит в тия работи. Наближаваше време за обед. Когато удари звънецът, помолихме дежурния преподавател да заведе учениците в трапезарията и останахме сами в стаята. Повдигнахме дъската на чина на Жак — още два тома: „Изповедите“ на Жан-Жак Русо и нещо по-неприлично — извинете ни, господин Тибо, — гнусният роман на Зола „Прегрешението на абат Муре“.
	— Ах, непрокопсаникът му неден!
	— Тъкмо щяхме да затворим чина, когато ни хрумна да си мушнем ръката зад наредените учебници и измъкнахме една подвързана в сиво платно тетрадка, която на пръв поглед, трябва да кажем, не изглеждаше да крие някаква тайна. Отворихме я и прегледахме първите страници… — Абатът погледна двамата мъже с живите си, студени очи. — Доста неща научихме. Поставихме находката на сигурно място и по време на обедната почивка я проучихме на спокойствие. Книгите, грижливо подвързани, имаха на гърба, долу, инициала „Ф“. Колкото до сивата тетрадка — главното веществено доказателство, — тя е служила за кореспонденция. В нея беше писано с два различни почерка: писаното от Жак завършваше с „Ж“, а страниците, писани с непознат нам почерк, бяха подписани с главно „Д“.
	Абатът замълча за малко и сниши глас.
	— Тонът, съдържанието на писмата не оставяха — уви! — никакво съмнение върху естеството на това приятелство. Тогава, господине, за момент помислихме, че този смел почерк с удължени букви е на някое момиче или по-точно на някоя жена… Но когато прочетохме всичко писано, разбрахме, че този непознат почерк е на някой съученик на Жак, който, слава богу, не е възпитаник на нашето училище, а е някакъв гамен, когото Жак сигурно среща в лицея*. За да се убедим в това, отидохме още същия ден при поддиректора. — Той се обърна към Антоан. — Нали си спомняте този прекрасен господин Кийар? Той държи здраво и познава тъмните страни на живота в пансионите. Веднага установи чий е почеркът. Виновният, който се е подписвал с инициала „Д“, е ученик от десети клас, другар е на Жак и се казва Фонтанен, Даниел дьо Фонтанен.
	[* Средно общообразователно училище, издържано от френската държава. Наред с лицеите във Франция съществуват и colleges — средни училища, издържани от черквата. — Б.пр.]
	— Фонтанен! Ясно! — извика Антоан. — Знаеш ли, тате, това са тези хора, които летуват в Мезон-Лафит, до гората. Наистина тази зима много пъти, като се прибирах вечер, съм заварвал Жак да чете книги със стихове, които му бил дал този Фонтанен.
	— Как? Той е вземал книги от него? Защо не си ми казал?
	— Защото не ми се виждаха кой знае колко опасни — отвърна Антоан, като гледаше абата, сякаш искаше да му се опре. Изведнъж съвсем младежка усмивка се появи за миг на устните му и освети мечтателното му лице. — Виктор Юго, Ламартин — обясни той. — Вземах му лампата, за да го накарам да заспи.
	Абатът стоеше с присвити устни. Той веднага си го върна.
	— Има и нещо по-сериозно. Този Фонтанен е протестант.
	— Знам, знам! — извика г-н Тибо с досада.
	— Добър ученик впрочем — добави веднага свещеникът, за да подчертае безпристрастието си. — Господин Кийар ни каза: „Той е от горния курс и изглеждаше сериозно момче. Добре ни е хвърлил прах в очите. Майката също изглежда възпитана жена.“
	— О, майката, майката… — прекъсна го г-н Тибо. — Невъзможни хора, макар че си придават важност. В Мезон никой не ги приема в дома си; хората едва ги поздравяват. А, брат ти може да се похвали с връзките си!
	— Опасни връзки — въздъхна абатът. — Впрочем всички знаем какво се крие зад сериозния вид на протестантите! Както и да е — подхвана той, — върнахме се от лицея отлично осведомени. Вече се готвехме да започнем разследване по всички правила, когато вчера, събота, при започване на сутрешните занимания, нашият приятел Жако се втурна в кабинета ни. Буквално се втурна. Съвсем блед, стиснал зъби. Без дори да каже добър ден, още от вратата той ни извика: „Откраднали са ми книги и тетрадки!“. Обърнахме му внимание, че влиза по много неприличен начин, но той не слушаше нищо. Очите му, обикновено така ясни, бяха потъмнели от яд. „Вие сте ми откраднали тетрадката, вие!“ — викаше той. И дори ни каза — добави свещеникът с глупава усмивка: — „Ако я прочетете, ще се убия!“. Опитахме се да го придумаме с добро. Не ни остави да проговорим: „Къде ми е тетрадката? Върнете ми я! Ще изпочупя всичко, ако не ми я върнете“. И преди да можем да му попречим, той грабна от бюрото ни кристала, с който затискаме разни книжа по масата (вие си го спомняте, Антоан, нали? Бивши ученици ни го бяха донесли за спомен от Пюи льо Дом), и го захвърли с всичка сила срещу мраморната плоча на камината. Това е дребна работа — побърза да добави абатът, за да отговори на смутения жест на г-н Тибо. — Разказваме ви подробно такава дреболия, за да ви покажем в каква степен на възбуда беше изпаднало вашето мило момче. След това започна да се търкаля по паркета в истинска нервна криза. Успяхме да го хванем и да го изблъскаме в една стаичка до нашия кабинет, където учениците обикновено си готвят уроците, и го заключихме отвън.
	— Ах — каза г-н Тибо, като вдигна юмруци, — някои дни той е като бесен! Питайте Антоан колко пъти заради една неудовлетворена дребна прищявка сме го виждали да изпада в такава ярост, че е трябвало да отстъпим. Посинява, жилите на врата му се издуват, просто като че ли ще се задуши от бяс!
	— Така е, всички от нашия род са буйни — заключи Антоан.
	Очевидно той не беше много огорчен от тази постъпка на брат си, затова абатът сметна за необходимо да се усмихне благосклонно.
	— Когато след един час отидохме да го освободим — поде той, — Жак седеше пред масата, стиснал с ръце главата си. Хвърли ни страшен поглед. Очите му бяха сухи. Поканихме го да ни се извини — не ни отговори. Последва ни покорно в кабинета с разрошена коса, вперил поглед в пода, заинатен. Накарахме го да събере късовете от злополучния кристал, но не можахме да го принудим да си отвори устата. Тогава го заведохме в параклиса, смятайки за подходящо да го оставим там самичък с господа. След един час дойдохме и коленичихме до него. Стори ни се в онзи момент, че беше плакал, но параклисът беше тъмен, затова не можем да твърдим с положителност. Прочетохме полугласно няколко молитви и след това го смъмрихме. Обяснихме му колко ще бъде огорчен баща му, когато се научи, че един лош другар е накърнил чистотата на неговото скъпо момче. Той беше скръстил ръце и стоеше с високо вдигната глава, втренчил поглед в олтара, сякаш не ни чуваше. Като видяхме, че продължава да упорствува, заповядахме му да се върне в стаята за занимания. Той остана там до вечерта, скръстил ръце, без да мръдне от мястото си и без да отвори книга. Ние се престорихме, че не забелязваме нищо. В седем часа той си тръгна както обикновено, но без да дойде да ни каже сбогом. Това е цялата история, господине — заключи свещеникът, като погледна с живите си очи. — Мислехме да ви уведомим, след като научим какво наказание е наложил директорът на лицея на онзи жалък индивид, наречен Фонтанен — сигурно направо ще го изключат. Но понеже ви видяхме така разтревожен тази вечер, решихме…
	— Господин абат — прекъсна го г-н Тибо задъхан, сякаш беше тичал, — просто съм поразен, като си помисля какво още могат да ни докарат подобни инстинкти… Поразен съм — добави той замислено, със снишен глас.
	Седеше неподвижно с изпънат напред врат, отпуснал ръце. Ако не беше едва забележимото треперене на бялата брадичка и на долната му устна под сивите мустаци, по затворените клепачи човек би помислил, че спи.
	— Негодник такъв! — извика той внезапно, като издаде напред челюстта си. И острият поглед, който в този миг блесна между ресниците му, показа ясно, че човек би се измамил много, ако се довери на привидната му инертност. Той наново затвори очи и се извърна цял към Антоан.
	Младият човек не отговори веднага; беше обхванал брадата си с ръка, мръщеше се и гледаше в пода.
	— Ще намина до болницата, за да кажа да не разчитат утре на мен — каза той, — а сутринта рано-рано ще отида да разпитам този Фонтанен.
	— Рано-рано — повтори машинално г-н Тибо и стана. — А дотогава цяла нощ няма да мигнем — въздъхна той и тръгна към вратата.
	Абатът го последва. На прага пълният г-н Тибо подаде на свещеника меката си отпусната ръка.
	— Потресен съм — въздъхна той отново, без да отваря очи.
	— Ще се помолим на бога да подкрепи всички ни — каза учтиво абат Бино.


	Бащата и синът вървяха мълчаливо известно време. Улицата пустееше. Вятърът бе утихнал и вечерта беше мека. Беше през първите дни на май.
	Г-н Тибо мислеше за избягалото дете: „Ако е на открито, поне няма да му е много студено“. Краката му се подкосиха от вълнение. Спря се и се обърна към сина си. Държането на Антоан му вдъхваше известна увереност. Той обичаше и се гордееше с по-големия си син, а тази вечер изпитваше особена нежност към него, защото неприязънта му към по-малкия му син се бе усилила. Не че не можеше да обича Жак; достатъчно би било малкият да поласкае неговата суетност, за да събуди нежността му; но странното държане и провиненията на Жак засягаха честолюбието му, което бе най-чувствителното му място.
	— Само дано тази история не вдигне голям шум! — измърмори той. После се приближи до Антоан и каза с променен глас: — Доволен съм, че можа да се освободиш от дежурство тази нощ.
	Той се сепна от вълнението, което изразяваха думите му. Младият мъж се почувствува още по-неловко от баща си и не отговори нищо.
	— Антоан… Доволен съм, че си с мен тази вечер, мое момче — прошепна г-н Тибо и за първи път в живота си може би хвана сина си под ръка.


>>	II

	Тази неделя, връщайки се по обед в къщи, г-жа дьо Фонтанен бе намерила във вестибюла бележка от сина си.
	— Даниел пише, че са го задържали на обед у Бертие — каза тя, като се обърна към Жени. — Ти не беше ли в къщи, когато се върна той?
	— Не, не съм го виждала — отговори Жени, която току-що беше легнала на пода, за да измъкна кученцето си изпод креслото. Тя се бавеше и не ставаше. Най-после прегърна Пюс и скачайки, побягна към стаята си, като го обсипваше с целувки.
	Когато стана време за обед, тя се върна:
	— Боли ме глава. Не съм гладна. Искам да си легна на тъмно.
	Г-жа дьо Фонтанен я сложи да си легне и дръпна завесите. Жени се мушна под завивките. Не можеше да заспи. Часовете минаваха. На няколко пъти през деня г-жа дьо Фонтанен слагаше хладната си ръка на челото на детето. Привечер, изпълнено с нежност и тревога, момиченцето грабна ръката на майка си и я целуна, като не можа да сдържи сълзите си.
	— Ти си възбудена, миличка… Сигурно имаш малко треска.
	Удари седем часът, после осем. Г-жа дьо Фонтанен чакаше сина си, за да седнат на масата. Даниел никога не отсъствуваше от обед или вечеря, без да се обади. Особено в неделя не би оставил майка си и сестра си да вечерят сами.
	Г-жа дьо Фонтанен се облакъти на балкона. Вечерта беше мека. По авеню Дьо л’Обсерватоар само от време на време минаваха хора. Сенките се сгъстяваха между короните на дърветата. На няколко пъти й се стори, че разпознава походката на Даниел под светлината на фенерите. В Люксембургската градина заби барабан — затваряха вратите. Настъпи нощ.
	Тя сложи шапката си и изтича до Бертие. Семейството било отишло на село от предния ден. Значи, Даниел е излъгал!
	Г-жа дьо Фонтанен беше свикнала с подобни лъжи, но да я излъже Даниел, нейният Даниел! Първата му лъжа! Едва четиринадесетгодишен, и вече да я лъже!
	Жени не спеше и се ослушваше. Тя повика майка си:
	— Даниел ли си дойде?
	— Той си легна. Мислеше, че спиш и не искаше да те буди. — Гласът й звучеше естествено. Защо да плаши детето?
	Беше вече късно. Г-жа дьо Фонтанен се изтегна в един фотьойл, като предварително отвори вратата към коридора, за да може да чуе сина си, когато се върне.
	Нощта изтече. Настъпи денят.


	Към седем часа кученцето се изправи и започна да ръмжи. Някой звънеше. Г-жа дьо Фонтанен се спусна към вестибюла — искаше сама да отвори, за да не предизвика любопитството на прислугата.
	На площадката на стълбището стоеше непознат млад човек с брада. Дали не се беше случило нещастие?
	Антоан се представи; желаел да види Даниел, преди той да отиде на училище.
	— Само че в този момент… не е възможно да видите сина ми.
	Антоан направи движение, което изразяваше учудване.
	— Извинявайте, че настоявам, госпожо… Но брат ми, който е пръв приятел на вашия син, е изчезнал от вчера и ние сме страшно разтревожени.
	— Изчезнал?
	Ръката й се сгърчи върху белия шал, с който бе забрадила косата си. Тя отвори вратата на салона и Антоан я последва.
	— И Даниел не се е прибирал от снощи, господине. Аз също съм много разтревожена. — Тя се бе навела, но веднага вдигна глава. — Още повече, че в този момент мъжът ми не е в Париж — добави тя.
	Лицето на тази жена излъчваше простота и откровеност, каквато Антоан не бе срещал досега. Изненадана и разстроена от тревога след безсънната нощ, тя стоеше пред младия човек и върху откритото й лице чувствата се редуваха като чисти тонове. Те се погледаха няколко секунди, без да се виждат добре. И двамата следяха лутанията на собствените си мисли.
	Сутринта Антоан бе скочил от леглото, изпълнен с някаква полицейска страст да издири брат си. Той не вземаше много трагично бягството на Жак и единствено любопитството го караше да действува. Дошъл беше да разпита малкия съучастник. Но ето че работата се заплиташе. И все пак това му доставяше удоволствие. Когато някое събитие го изненадваше, погледът му ставаше неумолим и дързък и под четвъртитата брада се виждаше силно стиснатата челюст, волевата челюст, характерна за техния род.
	— В колко часа излезе синът ви в неделя сутринта? — запита той.
	— Рано. Но малко по-късно се е върнал…
	— Аха! Между десет и половина и единадесет часа, нали?
	— Приблизително по това време.
	— Както Жак. Те са тръгнали заедно — заключи Антоан с решителен, почти радостен тон.
	Но в този момент вратата, която беше останала открехната, се разтвори и едно детско телце по нощница падна на килима. Г-жа дьо Фонтанен изкрещя. Антоан повдигна припадналото момиченце, взе го на ръце и следвайки г-жа дьо Фонтанен, го занесе в стаята и го сложи на леглото.
	— Оставете я на мен, госпожо, аз съм лекар. Донесете студена вода. Имате ли етер?
	Жени скоро дойде на себе си. Майката се усмихна, но очите на момиченцето останаха строги.
	— Мина — каза Антоан. — Трябва да я накарате да заспи.
	— Чуваш ли, миличка? — пошепна г-жа дьо Фонтанен. Ръката, която беше положила на влажното чело на детето, се плъзна до клепачите му и ги затвори.
	Те стояха съвършено неподвижни от двете страни на леглото. Стаята миришеше на етер. Антоан, който отначало беше втренчил поглед в изящните пръсти и ръката, започна дискретно да разглежда г-жа дьо Фонтанен. Косите й бяха руси, но вече прошарени със сиви кичури; дантелата, която ги покриваше, беше паднала. Макар че държането й беше младежко и изразът на лицето й се изменяше бързо като на млада жена, тя вероятно имаше около четиридесет години.
	Жени сякаш заспа. Ръката, която лежеше върху очите на детето, се отдръпна лека като крило. Майката и Антоан излязоха от спалнята на пръсти и оставиха вратите полуотворени. Г-жа Фонтанен, която вървеше напред, се обърна.
	— Благодаря — каза тя, като му протегна двете си ръце. Това движение бе така спонтанно, така неженствено, че Антоан улови ръцете й и ги стисна, без да посмее да приближи устните си до тях. — Жени е толкова нервно дете — обясни тя. — Сигурно е чула Пюс да лае, помислила е, че е брат й и е изтичала в салона. Тя не е добре от вчера сутрин, имаше треска цялата нощ.
	Те седнаха. Г-жа дьо Фонтанен измъкна от блузата си бележката, която Даниел беше надраскал предния ден, и я подаде на Антоан.
	Тя го гледаше, докато той четеше. В отношенията си с хората винаги се осланяше на инстинкта си и още от първите минути бе почувствувала доверие към Антоан. „Човек с такова чело не може да извърши подлост“ — помисли си тя. Косата му беше вчесана назад и брадата му беше толкова гъста на бузите, че в тази тъмна рамка от червеникави, почти кафяви косми хлътналите му очи и белият правоъгълник на челото беше всичко, което се виждаше от лицето му. Той сгъна бележката и я върна. Изглеждаше, че разсъждава върху това, което току-що бе прочел; всъщност той търсеше начин да каже някои неща.
	— Според мен — започна Антоан — трябва да има връзка между бягството на момчетата и следния факт — тяхното приятелство… тяхната връзка… е била открита от учителите.
	— Открита ли?
	— Да. Хванали са кореспонденцията им в една специална тетрадка.
	— Кореспонденцията им?
	— Те си пишели през време на час. И то писма в съвсем особен тон, доколкото разбрах. — Той престана да я гледа. — Такива, че двамата виновници са щели да бъдат изключени.
	— Виновници ли? Признавам ви, че не разбирам как може… Виновни в какво? Че са си писали?
	— Тонът на писмата, както изглежда, бил твърде…
	— Тонът на писмата?
	Тя не разбираше, но беше достатъчно чувствителна, за да долови растящото смущение на Антоан. Изведнъж тръсна глава.
	— И дума не може да става за подобно нещо, господине — заяви тя с пресилен и малко разтреперан глас. Сякаш някакво разстояние се установи внезапно между тях. Тя стана. — Възможно е вашият брат и моят син да са нагласили някакво бягство, макар че Даниел никога не е произнасял пред мен името…
	— Тибо.
	— Тибо?… — повтори тя изненадана, без да довърши фразата си. — Виж, колко странно! Тази нощ в бълнуването си дъщеря ми произнесе това име.
	— Може да е чула от брат си името на своя приятел.
	— О, не, нали ви казвам, че Даниел никога…
	— Тогава как може да го знае?
	— Ах — рече тя, — тези тайнствени явления са така чести!
	— Какви явления?
	Тя стоеше права; лицето й беше сериозно и замислено.
	— Предаването на мисълта — отговори тя.
	Обяснението й, тонът й бяха така нови за него, че Антоан я загледа с любопитство. Лицето на г-жа дьо Фонтанен беше не само сериозно — то беше някак си озарено; по устните й блуждаеше полуусмивката на вярващ човек, който е свикнал да не обръща внимание на скептицизма на хората.
	Последва мълчание. Изведнъж на Антоан му хрумна нещо — полицейският му инстинкт се събуди отново.
	— Извинявайте, госпожо, вие казахте, че дъщеря ви е произнесла името на брат ми и че вчера цял ден е имала треска, която не можете да си обясните. Дали синът ви не й е доверил нещо?
	— Не бихте помислили подобно нещо — отговори г-жа дьо Фонтанен със снизходителен израз на лицето, — ако познавахте моите деца и знаехте как те се държат с мен. Нито едното, нито другото не са скривали нищо от… — Тя млъкна изведнъж. Усети се засегната на болното място. Поведението на Даниел опровергаваше думите й. — Впрочем — поде тя малко надменно, като тръгна към вратата — ако Жени не спи, разпитайте я.


	Момиченцето лежеше с отворени очи. Нежното му лице се открояваше върху възглавницата. Скулите му бяха зачервени от треска. То бе прегърнало кученцето си, чиято муцунка се показваше смешно изпод чаршафа.
	— Жени, това е господин Тибо, брат на един приятел на Даниел.
	Детето погледна непознатия най-напред жадно, а след това с недоверие.
	Антоан се приближи до леглото, хвана китката на момиченцето и извади часовника си.
	— Още е много бърз — каза той. След това преслуша детето. В тези професионални жестове той влагаше някаква самодоволна сериозност.
	— Колко е годишна?
	— Скоро ще стане тринадесет.
	— Така ли? Не бих помислил. По начало тези пристъпи на треска трябва да се следят. Без да се тревожите, разбира се — рече той, като гледаше детето и се усмихна. После се отдръпна от леглото и заговори с друг тон: — Познавате ли моя брат, госпожице? Жак Тибо?
	Тя се намръщи и поклати отрицателно глава.
	— Наистина ли? Брат ви никога ли не ви е говорил за най-добрия си приятел?
	— Никога — отвърна тя.
	Г-жа дьо Фонтанен тъкмо щеше да каже: „Но спомни си, тази нощ, когато те събудих, ти бълнуваше…“. Обаче тя вече сама не знаеше дали детето действително беше произнесло името Тибо.
	— Госпожице — подхвана Антоан след известно мълчание, — преди малко запитах майка ви за една подробност, която ни е нужна, за да намерим брат ви, и която тя не може да си спомни. Как беше облечен той?
	— Не знам.
	— Значи, не сте го видели вчера сутрин?
	— Видях го. На закуска. Но още не беше облечен. — Тя се обърна към майка си. — Ами защо не погледнеш в гардероба да видиш кои дрехи липсват?
	— А освен това, госпожице, трябва да знаем още нещо, което е от голямо значение: в колко часа се върна брат ви, за да остави писмото — в девет, в десет или в единадесет? Майка ви не е била в къщи по това време и не знае кога точно е дошъл.
	— Не знам.
	Стори му се, че долавя в тона на Жени слабо раздразнение.
	— Тогава — рече той, като махна обезсърчено с ръка — много трудно ще бъде да открием следите му.
	— Чакайте — каза тя, като вдигна ръка да го задържи, — беше в единадесет без десет.
	— Точно в единадесет без десет! Сигурна ли сте?
	— Да.
	— Погледнахте ли часовника, докато той беше с вас?
	— Н… не… Но по това време бях в кухнята, за да взема среда от хляб за рисунките. Ако беше дошъл по-рано или по-късно, щях да го чуя, като отваря вратата, и щях да отида да го видя.
	— Вярно. — Той се замисли за миг. Защо да я мъчи повече? Беше се излъгал, тя явно не знаеше нищо. — А сега — рече Антоан, като влезе отново в ролята си на лекар — трябва да стоите на топло, да си затворите очите и да спите. — После дръпна завивката върху откритата ръчичка и се усмихна. — Една хубава дрямка и като се събудим, ще сме оздравели и батко ще се е върнал.
	Тя го погледна. Антоан никога не можа да забрави това, което прочете в погледа й в този миг — такова пълно безразличие към неговите ободрителни думи, такъв богат душевен живот, такава мъка и самота, че той неволно се смути и наведе очи.
	— Права бяхте, госпожо — каза той, когато се върнаха в салона, — това дете е самата невинност. То ужасно страда, но не знае нищо.
	— Дъщеря ми е самата невинност — повтори г-жа дьо Фонтанен замечтано, — но тя знае.
	— Знае ли?
	— Знае.
	— Как така! Отговорите й, напротив…
	— Да, отговорите й… — подхвана тя бавно. — Аз бях до нея… почувствувах… Не знам как да ви обясня… — После седна и почти веднага стана. Лицето й беше измъчено. — Тя знае, знае, сега съм сигурна — извика внезапно г-жа дьо Фонтанен. — Но чувствувам, че по-скоро би умряла, отколкото да издаде тайната си.


	След като Антоан си тръгна, г-жа дьо Фонтанен не можа да устои на любопитството си и преди да отиде да поговори с г-н Кийар, поддиректора на лицея, както я бе посъветвал Антоан, отвори „Ту Пари“* и прочете следното:
	[* Алманах на всички по-известни личности в Париж. — Б.пр.]
C>
	„Тибо, Оскар-Мари — кав. на «Почет. лег.». Бивш депутат от департамента Йор. Подпредседател на Благотворителното дружество за издръжка на детски ясли. Основател и директор на Института за борба с детската престъпност. Касиер на Съюза на католическите благотворителни дружества в Парижката епархия. Улица Дьо л’Юниверсите 4-а (VII район).“
C$


>>	III

	Когато два часа по-късно г-жа дьо Фонтанен излезе от кабинета на поддиректора с пламнало лице, без да отговори на зададените й въпроси, тя не знаеше към кого да се обърне за подкрепа. Мина й през ума да отиде при младия доктор Тибо, но някакъв потаен инстинкт я възпря. Тя го превъзмогна, както правеше понякога, когато някакъв риск я изкушаваше и се чувствуваше обхваната от дух на решителност, който тя смяташе за храброст.
	В дома на семейство Тибо се бе събрал истински семеен съвет. Абат Бино бе дотичал още рано сутринта, изпреварвайки с малко абат Векар, частен секретар на негово преосвещенство парижкия митрополит, изповедник на г-н Тибо и голям приятел на семейството; бяха го уведомили по телефона за случката.
	Седнал зад бюрото, г-н Тибо сякаш председателствуваше съд. Той беше спал зле и белезникавото му лице изглеждаше още по-бледо от обикновено. От лявата му страна бе седнало едно джудже със сиви коси и очила — г-н Шал, частният му секретар. Антоан, замислен, стоеше прав, облегнат на библиотеката. Бяха повикали дори госпожицата, макар че по това време тя обикновено бе заета с домакинството. Загърната с черен шал от мериносова вълна, силно опънат на раменете, тя седеше като кацнала на ръба на стола, мълчалива и внимателна. Сивите й коси бяха прилепнали до жълтото чело, а зениците й, подобни на зеници на сърна, се движеха непрекъснато от единия свещеник към другия. Г-н Тибо беше поканил двамата духовници да се настанят в креслата с високи облегала, поставени от двете страни на камината.
	След като изложи резултатите от разследванията на Антоан, г-н Тибо започна да се оплаква от създалото се положение. Приятно му беше да чувствува одобрението на заобикалящите го и думите, които избираше, за да обрисува тревогата си, вълнуваха сърцето му. Присъствието на изповедника му обаче го караше да се вслушва наново в гласа на съвестта си — изпълнил ли бе той всичките си бащински задължения към това нещастно дете? Не знаеше какво да отговори. Мисълта му се отплесна — разбира се, нищо нямаше да се случи, ако не беше това протестантче!
	— Нехранимайковци като този Фонтанен би трябвало да бъдат затваряни в специални домове — измърмори той. — Може ли да се допусне децата ни да бъдат излагани на подобна зараза?
	Сложил ръце зад гърба си, с притворени клепачи, той се разхождаше напред-назад зад бюрото си. Мисълта за пропуснатия конгрес, макар да не говореше за него, разпалваше злобата му.
	— От двадесет години вече съм се посветил на въпросите на детската престъпност! От двадесет години се боря чрез дружества, брошури, доклади пред конгреси. Нещо повече дори — прибави той, като се обърна към свещениците, — нима не създадох в моята наказателна колония в Круй специален павилион, където провинили се деца от нашата класа се подлагат на особен изправителен режим? А това, което ще ви кажа, е просто невероятно — този павилион е винаги празен! Нима аз трябва да задължавам родителите да затварят там синовете си? Направих всичко, за да заинтересувам Министерството на народната просвета в нашето дело, но… — завърши той, като вдигна рамене и се отпусна на стола си, — нима тези господа, поддръжници на „училището без бог“, ги е грижа за социалната хигиена?
	В този момент прислужницата му подаде една визитна картичка.
	— Тя! Да дойде тук! — каза той като се обърна към сина си. — Какво иска? — запита той прислужницата и без да дочака отговора й, добави: — Антоан, я иди ти!
	— Не може да не я приемеш — отговори Антоан, след като погледна картичката.
	Г-н Тибо без малко не кипна, но се овладя веднага и се обърна към двамата свещеници:
	— Госпожа дьо Фонтанен! Как да постъпим, господа? Не сме ли задължени да проявим зачитане към една жена, каквато и да е тя? При това в края на краищата все пак тя е майка.
	— Какво? Майка ли? — смънка г-н Шал, но така тихо, че никой не го чу.
	— Поканете госпожата — каза г-н Тибо.
	Когато прислужницата въведе посетителката, той стана и се поклони тържествено.
	Г-жа дьо Фонтанен не очакваше да завари толкова хора. На прага тя се поколеба едва доловимо, след което направи една стъпка към госпожицата. Госпожицата бе скочила от стола си и гледаше втренчено протестантката с изплашени очи, в които вече не се четеше отпадналост и които я правеха да прилича повече на кокошка, отколкото на сърна.
	— Госпожа Тибо, нали? — прошепна г-жа дьо Фонтанен.
	— Не, госпожо — побърза да обясни Антоан. — Това е госпожица дьо Вез, която живее у дома от четиринадесет години, от смъртта на майка ми, и която е възпитала брат ми и мен.
	Г-н Тибо представи мъжете.
	— Извинявам се, че ви безпокоя, господине — каза г-жа дьо Фонтанен, стеснена от отправените към нея погледи, но без да загуби естественото си държане. — Дойдох да видя дали от тази сутрин… Ние също така се измъчихме и аз помислих, господине, че ще бъде по-добре да… да обединим усилията си. Нали? — добави тя с любезна и тъжна полуусмивка. Но нейният открит поглед, който търсеше погледа на г-н Тибо, срещна лице на слепец.
	Тогава тя потърси Антоан с очи; въпреки едва доловимото отчуждение, възникнало в края на миналия им разговор, нейният вътрешен подтик я насочи към това сериозно и честно лице. А и самият Антоан бе почувствувал още с влизането й, че между тях съществува някакъв съюз. Той се приближи до нея:
	— А как е нашата малка болна, госпожо?
	Г-н Тибо го прекъсна. Неговото трескаво възбуждение се проявяваше само чрез резките движения на главата, с които измъкваше гушата си от яката. Той се полуизвърна към г-жа дьо Фонтанен и заговори с обмислен тон:
	— Нужно ли е да ви казвам, госпожо, че никой не разбира тревогата ви по-добре от мен? Както току-що казвах на господата, човек не може да помисли за тези бедни деца, без да му се свие сърцето. И все пак, госпожо, не бих се поколебал да запитам: правилно ли е да действуваме съвместно? Разбира се, трябва да се действува, те трябва да бъдат намерени, но не е ли по-добре да ги дирим поотделно? Мисълта ми е — не следва ли преди всичко да се опасяваме от недискретността на журналистите? Не се учудвайте, че ви говоря с езика на човек, чието обществено положение го задължава да се пази от печата, от общественото мнение… За мене самия ли се страхувам? Не, разбира се! Аз съм, слава богу, над граченето на другата партия. Но няма ли да се опитат те чрез моята личност, чрез моето име да уязвят институтите, които представлявам? Освен това аз мисля за сина си. Нима не съм длъжен да избягна на всяка цена друго име да се свързва с нашето в една толкова деликатна история? Нима не е мой пръв дълг да действувам така, че да не могат един ден хората да го порицаят за известни връзки — макар и съвършено случайни, които са, ако мога така да кажа, крайно… вредни? — Той завърши, като се обърна към абат Векар и полуотвори за миг клепачите си. — Не сте ли и вие на това мнение, господа?
	Г-жа дьо Фонтанен беше пребледняла. Тя изгледа един след друг абатите, госпожицата, Антоан; и погледът й срещна само неми лица.
	— О, господине, виждам, че… — извика тя, но гърлото й се стисна. — Виждам, че съмненията на господин Кийар… — подхвана тя с усилие, но отново спря. — Този господин Кийар е една жалка личност. Да, жалка, жалка личност! — извика тя най-после с горчива усмивка.
	Лицето на г-н Тибо оставаше непроницаемо. Той вдигна меката си ръка към абат Бино, сякаш искаше да го призове за свидетел и да му даде думата. Абатът се хвърли в битката с устрема на заядливо пале.
	— Позволяваме си, госпожо, да ви обърнем внимание върху обстоятелството, че вие отхвърляте болезнените за вас констатации на господин Кийар, без дори да знаете обвиненията, които тежат върху господин сина ви…
	След като измери с очи абат Бино, г-жа дьо Фонтанен, следвайки своя усет за хората, се обърна към абат Векар. Погледът му, отправен към нея, бе изпълнен с безкрайна благост. Неподвижното му лице, удължено от малкото коса, щръкнала около плешивото му теме, показваше, че той трябва да е към петдесетгодишен. Почувствувал немия зов на еретичката, той побърза да се намеси:
	— Всички ние тук разбираме колко е мъчителен този разговор за вас, госпожо. Доверието, което имате в сина си, е крайно трогателно… достойно за уважение — добави той и със свойствения му привичен жест вдигна показалеца си до устните, без да спре да говори. — Но, госпожо, фактите за жалост…
	— Фактите — подхвана абат Бино с по-мазен глас, като че ли неговият събрат му бе дал верния тон, — трябва да кажем, че фактите са съкрушителни.
	— Моля ви се, господине — прошепна г-жа дьо Фонтанен, като се извърна.
	Но абатът не можа да се сдържи.
	— Впрочем ето и вещественото доказателство — извика той, като изпусна шапката си и измъкна от пояса си една сива тетрадка с червени краища. — Хвърлете само поглед, госпожо! Колкото и жестоко да е да ви отнемем всички илюзии, ние считаме, че това е необходимо и че вие ще научите нещо ново.
	Той направи две крачки към нея, за да я накара да вземе тетрадката. Тя стана.
	— Няма да прочета нито ред, господа. Да се разкриват тайните на детето публично, без негово знание, без дори то да може да даде обяснения!… Аз съм научила сина си да не търпи подобно отнасяне.
	Абат Бино остана прав, с протегната ръка; на тънките му устни се появи обидена усмивка.
	— Ние не настояваме — каза най-после той с подигравателна отсянка в гласа. И остави тетрадката на бюрото, вдигна шапката си и се върна да седне на стола си.
	На Антоан му идеше да го хване за раменете и да го изхвърли навън. Неговият поглед, който издаваше антипатията му, срещна погледа на абат Векар и за миг двамата се разбраха.
	Г-жа дьо Фонтанен бе променила държането си — бе вдигнала глава и лицето й изразяваше дързост. Тя се приближи до г-н Тибо, който през цялото време не беше станал от креслото си.
	— Всичко това е неуместно, господине. Аз дойдох само за да ви попитам какво смятате да правите. В този момент мъжът ми не е в Париж и аз трябва сама да вземам всички решения… Най-вече исках да ви кажа… струва ми се, че не би трябвало да се обръщаме към полицията…
	— Полицията ли? — отвърна живо г-н Тибо и скочи от раздразнение. — Но, госпожо, нима допущате, че в този момент полицията във всички департаменти не е вече вдигната на крак? Аз лично телефонирах тази сутрин в префектурата — на началника на кабинета — да се вземат всички мерки, и то с най-голяма бързина… Наредих да се изпрати телеграма до кметството в Мезон-Лафит, в случай че бегълците са решили да се скрият в тази местност, която е позната и на двамата. Уведомени са железопътните компании, граничните пунктове, пристанищата. Ако не беше мисълта за скандала, който искам да избягна на всяка цена, питам се, госпожо, нямаше ли да дадем добър урок на тези двама негодници, като ги доведем със стражари, с белезници на ръцете? Дори само за да им напомним, че в тази нещастна страна има още някаква сянка от правосъдие, която поддържа бащинската власт.
	Г-жа дьо Фонтанен не отговори, поздрави и се отправи към вратата. Г-н Тибо се опомни:
	— Но все пак, госпожо, можете да бъдете сигурна, че щом получим и най-малката новина, моят син веднага ще дойде да ви я съобщи.
	Тя кимна леко с глава и излезе, придружена от Антоан и следвана от г-н Тибо.
	— Хугенотка! — изсмя се подигравателно абат Бино, щом г-жа дьо Фонтанен напусна стаята.
	Абат Векар неволно направи неодобрителен жест.
	— Какво? Хугенотка? — измърмори г-н Шал и направи крачка назад, сякаш бе стъпил в локва кръв през Вартоломеевата нощ.


>>	IV

	Г-жа дьо Фонтанен се върна в къщи. Жени дремеше, сгушена в леглото си. Тя повдигна трескавото си лице, запита майка си с поглед и затвори очи.
	— Изведи Пюс. Всеки шум ме дразни.
	Г-жа дьо Фонтанен отиде в стаята си. Виеше й се свят и тя седна, без да свали ръкавиците си. Дали не я дебнеше треска и нея? Да бъдем спокойни, да бъдем силни, да имаме доверие… Тя наведе челото си за молитва. Когато се изправи, знаеше какво трябва да предприеме — да открие мъжа си, да го повика.
	Мина през вестибюла, поколеба се пред една затворена врата и я отвори. Стаята беше хладна и пуста. Носеше се възкисел дъх на върбина, на цитронела, полуизветряла миризма на тоалетен сапун. Тя разтвори завесите. Едно бюро заемаше средата на стаята. Тънък слой прах покриваше попивателната. Никъде обаче не видя никаква бележка, никакъв адрес, никакво указание. Ключовете стояха в ключалките на чекмеджетата. Този, който беше живял тук, не беше проявил особена предпазливост. Тя изтегли чекмеджето на бюрото — куп писма, няколко снимки, едно ветрило и в един ъгъл проста, смачкана на топка черна ръкавица… Внезапно ръката й стисна силно ръба на масата. Един спомен й се натрапваше, мислите й се объркаха и тя втренчи поглед някъде далеч… Преди две години, когато една вечер минаваше с трамвай по кейовете, й се бе сторило, че зърна Жером, мъжа си, с една жена; да, Жером, наведен към млада жена, която плачеше на една пейка. И оттогава може би сто пъти въображението й безпощадно се връщаше към тази зърната за миг сцена и рисуваше наново подробностите: изкривената шапка на жената, която бързо вадеше от джоба на полата си евтина бяла кърпичка, несдържания начин, по който изразяваше мъката си, и особено държането на Жером. О, тя беше така уверена, че по външния му вид е отгатнала всички чувства, които го вълнуваха онази вечер! Сигурно малко състрадание — тя знаеше, че той е слаб и лесно се трогва, — но също и раздразнение, че става предмет на уличен скандал, и най-после жестокост. Той беше приведен, но сдържан; за нея нямаше съмнение, че в тази поза бе прочела егоистичната сметка на наситилия се любовник, който, вероятно увлечен от нови прищевки, въпреки че му е жал и вътрешно се срамува, е решил да използува тези сълзи, за да скъса веднага. Всичко това й бе станало ясно в един миг и всеки път, когато тази натрапчива мисъл я завладяваше, тя усещаше същото замайване и краката й се подкосяваха.
	Тя бързо излезе от стаята и заключи вратата, като завъртя два пъти ключа.
	През главата й мина ясна мисъл — прислужницата, малката Мариет, която се бе наложило да изпъди преди шест месеца… Г-жа дьо Фонтанен знаеше адреса на семейството, в което момичето работеше сега. Тя потисна отвращението си и без да се колебае повече, излезе от къщи.


	Задна стълба водеше до четвъртия етаж, където беше кухнята. Беше дошла в неприятния час, когато се мият чиниите. Отвори й Мариет: безредни руси къдрици, две беззащитни очи — цяло дете. Беше сама. Зачерви се, но очите й светнаха.
	— Колко ми е драго да видя пак госпожата! Ами госпожица Жени колко ли е пораснала!
	Г-жа дьо Фонтанен се колебаеше. На лицето й се беше изписала мъчителна усмивка.
	— Мариет… кажете ми адреса на господаря.
	Лицето на девойката пламна. Очите й, в които се показаха сълзи, останаха широко отворени. Адреса? Тя разтърси глава, не го знаела; тоест не го знаела вече. Господарят отдавна не живеел в хотела, където… Господарят я бил зарязал почти веднага.
	— Госпожата не знаеше ли? — запита тя.
	Г-жа дьо Фонтанен бе навела очи и отстъпваше към вратата, за да не би да чуе още нещо. Последва кратко мълчание. Кипящата вода в тенджерата преливаше и цвърчеше върху печката. Г-жа дьо Фонтанен направи машинален жест.
	— Водата ви ври — пошепна тя и добави, като продължи да отстъпва: — Поне щастлива ли сте тук, мое дете?
	Мариет не отговори. Но когато г-жа дьо Фонтанен, повдигайки глава, срещна погледа й, тя видя как нещо животинско се появи в него и зъбите й блеснаха между полуотворените детски устни. След кратко колебание, което се стори безкрайно и на двете, момичето измърмори с омраза:
	— Да бяхте попитали… госпожа Пти-Дютрьой.
	Г-жа дьо Фонтанен не чу как Мариет избухна в плач; тя се спусна по стълбите като човек, който се спасява от пожар. Това име изведнъж й обясни стотици съвпадения, едва забелязани и постепенно забравени, които внезапно изплуваха в съзнанието й и се свързаха с неопровержима очевидност. Мина файтон; празен беше. Тя скочи в него, за да се прибере по-скоро в къщи. Но в момента, когато щеше да даде адреса си на коларя, едно непреодолимо желание я обхвана. Вярваше, че се подчинява на гласа на духа.
	— Улица Монсо — извика тя.
	След четвърт час звънна на вратата на братовчедка си Ноеми Пти-Дютрьой.


	Едно свежо, русо, около петнадесетгодишно момиченце с големи приветливи очи й отвори.
	— Добър ден, Никол. Майка ти в къщи ли е?
	Учуденият поглед на детето я засегна болезнено.
	— Ей сега ще я повикам, лельо Терез.
	Г-жа дьо Фонтанен остана сама във вестибюла. Сърцето й биеше така силно, че тя притисна с ръка гърдите си, сякаш не смееше да я махне оттам. Помъчи се да гледа спокойно наоколо си. Вратата на салона беше отворена; тапетите и килимите блестяха на слънцето. Стаята приличаше на кокетна и неподредена ергенска квартира. „Казваха, че след развода си тя била останала без пари“ — помисли г-жа дьо Фонтанен. Тази мисъл й припомни, че и самата тя беше притеснена парично. Мъжът й не й беше пращал пари от два месеца насам и тя не знаеше как да посрещне домакинските разходи. Мина й през ума, че може би този лукс на Ноеми…
	Никол не се връщаше. Апартаментът бе съвършено тих. Чувствувайки се все по-потисната, г-жа дьо Фонтанен влезе в салона и седна. Пианото беше отворено; на дивана лежеше разгърнато модно списание; на ниска масичка имаше пръснати цигари; в една ваза беше поставен букет от червени карамфили. Още от пръв поглед неприятното чувство, което изпитваше, се усили. Но защо?
	Ах, да, защото тя откриваше _неговото_ присъствие и в най-дребните неща, които я заобикаляха. Той сигурно беше поставил пианото на косо, както у тях. Несъмнено той го беше оставил отворено: или ако не е бил той, тези изпокъсани ноти бяха поставени за него на пианото. Той сигурно беше поискал този широк, нисък диван, беше поискал да има под ръка цигари. Тя го виждаше, излегнат между възглавниците, грижливо облечен, с равнодушен вид, с весел поглед, който се плъзга между клепките, с отпусната ръка, в която дими цигара.
	Стресна я леко шумолене по килима. Ноеми, облечена в пеньоар с дантели, стоеше пред нея, сложила ръка на рамото на дъщеря си. Беше тридесет и пет годишна жена, брюнетка, висока, малко пълна.
	— Добър ден, Терез. Извинявай, но от тази сутрин имам такова главоболие, че едва стоя на крака. Спусни щорите, Никол.
	Блясъкът на очите и свежият й тен опровергаваха думите й. Приказливостта й издаваше неловкостта, която посещението на братовчедка й предизвикваше у нея. Неловкостта се превърна в безпокойство, когато леля Терез се обърна към детето и му каза с благ тон:
	— Трябва да поговоря с майка ти, миличка. Би ли ни оставила сами за един момент?
	— Хайде, върви в стаята да си учиш уроните, веднага! — извика Ноеми. После се обърна към братовчедка си и се изсмя пресилено: — Непоносими стават на тази възраст, когато искат вече да седят в салона и да се превземат! И Жени ли е такава? Трябва да призная, че и аз бях същата. Спомняш ли си? Мама просто изпадаше в отчаяние.
	Г-жа дьо Фонтанен беше дошла, за да получи адреса, от който имаше нужда, но откакто бе в дома на братовчедка си, тя ясно усещаше присъствието на Жером, обидата беше така явна, видът на Ноеми, нейната разцъфнала и вулгарна красота й се виждаха така оскърбителни, че следвайки още веднъж своя усет, тя взе едно безразсъдно решение.
	— Но седни де, Терез — покани я Ноеми.
	Вместо да седне, Терез пристъпи към братовчедка си и й протегна ръка. В жеста й, така естествен, така достоен, нямаше нищо театрално.
	— Ноеми — рече тя и на един дъх добави: — Върни ми Жером.
	Светската усмивка на г-жа Пти-Дютрьой замръзна на лицето й. Г-жа дьо Фонтанен продължаваше да държи ръката й.
	— Не ми отговаряй нищо — продължи тя. — Не те упреквам. Сигурно той е почнал… Познавам го добре… — Тя се задъха и спря за секунда. Ноеми не използува момента, за да се защити, и г-жа дьо Фонтанен й бе благодарна за това мълчание; не че го счете за признание, а защото то показваше, че тя не беше толкова хитра, за да отбие веднага такъв внезапен удар. — Слушай, Ноеми, нашите деца растат. Твоята дъщеря… И моите две деца. Даниел вече навърши четиринадесет години. Примерът може да бъде пагубен. Злото може да зарази околните. Това не бива да трае повече, нали? Скоро не само аз ще зная… и не само аз ще страдам. — Задъханият й глас стана умолителен. — Върни ми го сега, Ноеми.
	— Но, Терез, уверявам те… Ти си луда! — Младата жена се овладяваше постепенно. Очите й засвяткаха гневно и устните й се присвиха. — Наистина… ти си полудяла, Терез! А аз съм толкова смаяна, че те оставям да говориш! Сигурно си сънувала. Или пък са ти втълпили нещо в главата. Клюки разни! Обясни се!
	Без да отговори, г-жа дьо Фонтанен я изгледа. Дълбокият й, почти нежен поглед сякаш казваше: „Бедна изостанала душа! И все пак ти си по-добра от живота, който водиш!“. Но изведнъж този поглед се плъзна по заобленото рамо, където голата, свежа и охранена плът трептеше под дантелата като хванато в мрежа животно. Образът, който се появи пред нея, бе така ясен, че тя затвори очи. По лицето й мина израз на омраза, после на страдание. Тогава, за да свърши по-скоро, сякаш смелостта й я беше напуснала, тя каза:
	— Може би съм се излъгала… Дай ми само адреса му. Или по-добре недей, не ти искам да ми кажеш къде е, но само му обади. Обади му, че трябва да го видя.
	Ноеми се изправи:
	— Да му обадя? Та отде да знам къде е той? — Лицето й бе пламнало. — И ще престанеш ли най-сетне с всички тия сплетни? Жером ми идва на гости понякога. Е, какво от това? Не го крием! Най-сетне братовчеди сме. Хубава работа! — Инстинктът й подсказа думи, които уязвяват: — Той ще бъде много доволен, когато му разкажа, че си идвала да вдигаш скандали.
	Г-жа дьо Фонтанен отстъпи крачка назад.
	— Пък и ще ти кажа, че когато един мъж напусне жена си, вината е нейна. Ако Жером беше намерил при тебе това, което търси другаде, ти нямаше сега да го гониш.
	„Дали тя не е права?“ — помисли неволно г-жа дьо Фонтанен. Силите й я напущаха. Така й се искаше да избяга веднага, но се страхуваше да остане сама, без да узнае адреса на мъжа си, без да е намерила начин да го извика. Погледът й отново стана нежен.
	— Ноеми, забрави това, което ти казах. Изслушай ме. Жени е болна, има треска от два дни. Сама съм. И ти си майка, знаеш какво значи да чакаш до леглото на дете, което се е разболяло. Става вече три седмици, откакто Жером не се е връщал нито веднъж в къщи. Къде е? Какво прави? Той трябва да узнае, че дъщеря му е болна, трябва да се върне. Кажи му!
	Ноеми клатеше глава с жестоко упорство.
	— О, Ноеми, невъзможно е да си станала толкова лоша. Слушай, ще ти кажа още нещо. Жени е болна, това е вярно и много се тревожа за нея, но това не е най-сериозното. — Гласът й стана още по-смирен. — Даниел ме напусна, просто изчезна.
	— Изчезна?
	— Трябва да го издирим. Не мога да остана сама в подобен момент, и то с болно дете в къщи. Нали? Ноеми, кажи му само да дойде!
	На г-жа дьо Фонтанен се стори, че младата жена ще отстъпи; в очите й се четеше съчувствие. Но тя се обърна и извика, като вдигна ръце:
	— Боже господи, какво искаш да сторя! Нали ти казвам, че не мога нищо да направя, че не мога да ти помогна. — И понеже г-жа дьо Фонтанен мълчеше възмутена, тя се обърна изведнъж към нея и извика с пламнало лице: — Не ми ли вярваш, Терез? Не? Добре, тогава ще научиш всичко. Той ми изневери още веднъж, разбираш ли? Избяга и не знам къде е, избяга с друга. Това е. Вярваш ли ми сега?
	Г-жа дьо Фонтанен побледня като мъртвец. Тя повтори машинално:
	— Избяга?
	Ноеми се хвърли на дивана и се разхълца, заровила глава във възглавниците.
	— О, ако знаеше само как ме е мъчил! Прекалено често съм му прощавала и той мисли, че винаги ще му прощавам. Но не, никога вече! Той така ме унизи! Пред мен, в дома ми, съблазни един дребосък, който държах в къщи, деветнадесетгодишната ми слугиня! Тя се измъкна преди петнадесет дена с парцалите си, без да ми се обади. А той я чакаше долу с кола! Да — извика тя, като се изправи, — на улицата, пред вратата ми, посред бял ден, пред хората! Една слугиня! Вярваш ли ми?
	Г-жа дьо Фонтанен се опря на пианото, за да не падне. Гледаше Ноеми, без да я вижда. Пред очите й се редуваха сцени и образи: Мариета, знаците, които Жером й правеше, докосванията в коридора, честите му отивания крадешком до шестия етаж; денят, когато тя трябваше най-сетне да разбере всичко и да изпъди момичето, което се задъхваше от отчаяние и молеше госпожата за прошка; видя жената, която си бършеше очите, седнала на една пейка край кея на Сена, дребна работничка, облечена в черно; най-после съзря пред себе си Ноеми… Обърна се настрана, но погледът й неволно се връщаше към тялото на тази красива жена, легнала напреки на дивана, към голото рамо, разтърсвано от хълцания, към тази плът, която се издуваше под дантелата. Една непоносима представа й се натрапваше.
	И все пак гласът на Ноеми, прекъсван от ридания, достигаше до нея:
	— О, свършено е, свършено! Може да се върне, да се влече на колене, няма дори да го погледна. Мразя го, презирам го. Сто пъти съм го хващала в лъжа. И то без никаква причина. Лъже просто така, за да се забавлява, за удоволствие, по инстинкт. Щом заговори и почва да лъже.
	— Не си справедлива, Ноеми.
	Младата жена подскочи и се изправи:
	— Ти ли го защищаваш? Ти?
	Г-жа дьо Фонтанен бе възвърнала самообладанието си. Със съвършено друг тон тя каза:
	— Нямаш ли адреса на тази…
	Ноеми се замисли за миг, после се наведе интимно към нея:
	— Не, но портиерката може би…
	Терез я прекъсна с жест и тръгна към вратата. Заровила глава във възглавниците, Ноеми се престори, че не вижда как тя си отива.
	Във вестибюла в момента, когато г-жа дьо Фонтанен вдигаше завесата на вратата, Никол, обляна в сълзи, я прегърна. Преди да успее да й каже дума, девойката я целуна горещо и избяга.


	Портиерката само чакаше да се разприказва:
	— Ами аз й препращам писмата в родния град, в Бретан, в Перос-Гирек. Очевидно родителите й ги изпращат, дето трябва. Ако се интересувате… — Тя отвори един мазен регистър.
	Преди да се завърне в къщи, г-жа дьо Фонтанен се отби в пощата, взе една бланка за телеграма и написа:
C>
@@	Викторин Льо Гад
@@	Плас Дьо л’Еглиз
@@	Перос-Гирек (Кот дю нор)
	„Моля, съобщете на г-н дьо Фонтанен, че син му Даниел е изчезнал от неделя.“
C$
	После поиска една карта за бърза поща и написа:
C>
@@	Г-н Грегори, пастор
@@	Крисчън Сайънс Сосайъти*
	[* Общество, чиито членове се опитват да лекуват болести с психологически методи, основани на религиозна почва. — Б.пр.]
@@	булевард Бино 2-а
@@	Ньойи сюр Сен
	„Драги Джеймс,
	От два дни Даниел е заминал, без да ни каже къде отива, без да ни се обади. Много се безпокоя. Освен това Жени е болна — силна треска, която не може да се обясни с нищо. Не знам как да намеря Жерем и да го повикам.
	Много съм самотна, драги приятелю. Елате да се видим.
@	Терез дьо Фонтанен“
C$


>>	V

	След два дни, в петък, в шест часа следобед, един висок, тромав, страшно мършав човек, с неопределена възраст, дойде в къщата на авеню Дьо л’Обсерватоар.
	— Не ми се вярва да ви приеме госпожата — каза портиерът. — Лекарите са горе. Малката госпожица е на смъртно легло.
	Пасторът се изкачи по стълбите. Вратата на апартамента беше отворена. Много мъжки палта бяха окачени във вестибюла. Една милосърдна сестра изтича отнякъде.
	— Аз съм пастор Грегори. Какво става? Болна ли е Жени?
	Сестрата го погледна.
	— Загубена е — пошепна тя и изчезна.
	Пасторът трепна, като че ли нещо го удари по лицето. Стори му се изведнъж, че въздухът стана по-рядък и той почна да се задушава. Влезе в салона и отвори двата прозореца.
	Минаха десет минути. Постоянно се чуваха стъпки в коридора, блъскаха се врати. Разнесоха се гласове. Г-жа дьо Фонтанен се показа, следвана от двама възрастни мъже, облечени в черно. Тя забеляза Грегори и се спусна към него:
	— Джеймс! Най-после! О, друже мой, не ме напущайте.
	— Едва днес се върнах от Лондон — измърмори той.
	Тя го дръпна настрана, като остави двамата лекари да се консултират. Във вестибюла Антоан по жилетка си четкаше ноктите в един леген, който милосърдната сестра му беше донесла. Г-жа дьо Фонтанен хвана двете ръце на пастора. Тя бе неузнаваема: страните й бяха побледнели, сякаш кожата се беше залепила за костите; устните й непрекъснато трепереха.
	— О, останете с мен, Джеймс, не ме оставяйте сама! Жени е…
	От дъното на апартамента се чуваха стенания. Тя не довърши фразата си и се спусна към стаята.
	Пасторът се доближи до Антоан и го запита с разтревожен поглед. Антоан поклати глава:
	— Загубена е.
	— Не бива да се говори така! — извика Грегори сърдито.
	— Ме-нин-гит! — каза отсечено Антоан, като посочи с ръка челото си.
	— Внезапно ли? — запита пасторът.
	— Треската започна в неделя, но симптомите се появиха едва вчера, вторник сутринта. Веднага свикахме консилиум. Направихме всичко възможно. — Той погледна замислено. — Ще видим какво ще кажат тези господа, но аз смятам — лицето му се сви мъчително, — че тя е загуб…
	— Oh, don’t!* — прекъсна го пасторът с дрезгав глас. Погледът му беше впит в очите на Антоан; този поглед не отговаряше на странно усмихнатата му уста. Той вдигна костеливата си ръка към яката, сякаш не му достигаше въздух; сгърчените пръсти обхванаха брадата му като кошмарен паяк.
	[* О, недейте! (англ.). — Б.пр.]
	Антоан изгледа пастора с очите на лекар.
	„Подчертана асиметричност — каза си той. — И този вътрешен смях, тази неизразителна гримаса на маниак…“
	Лицето на Грегори беше жълто и ъгловато. Черни кичури, без блясък, като на мъртвец, падаха около необикновено плоското му чело. Носът му беше дълъг, увиснал, морав. Очите му, скрити под веждите, светеха, сякаш пускаха искри; много тъмни, почти без бяло около зениците, постоянно влажни и необикновено подвижни, те напомняха очите на маймуна — едновременно безразлични и живи. Долната част на лицето бе още по-изкривена: мълчалив смях, гримаса, която не изразяваше никакво познато чувство, разтегляше във всички посоки брадата, чиято кожа беше без косми, изсъхнала и залепнала о костта.
	— Моля, кажете ми, върна ли се Даниел? — запита Грегори вежливо.
	— Нямаме никакви сведения.
	— Бедната госпожа Фонтанен! — прошепна той с гальовен тон.
	В този момент двамата доктори излязоха от салона. Антоан пристъпи към тях.
	— Тя е загубена — измърмори с носов глас по-възрастният от двамата, поставяйки ръка на рамото на Антоан, който веднага се обърна към пастора.
	Сестрата, която минаваше, се приближи и запита тихо:
	— Докторе, наистина ли мислите, че…
	Този път Грегори се обърна, за да не чуе пак съдбоносната дума. Чувството, че се задушава, започна да става нетърпимо. През полуотворената врата той видя стълбището. Скачайки от стъпало на стъпало, той слезе долу, премина булеварда и се затича под дърветата, като се смееше по своя странен начин; косите му бяха разрошени и ръцете му, подобни на два паяка, бяха скръстени на гърдите. Поемайки с пълни гърди вечерния въздух, той измърмори:
	— Проклети доктори!
	Пасторът беше привързан към семейство Фонтанен както към собственото си семейство. Когато преди шестнадесет години беше пристигнал без пукната пара в Париж, пастор Перие, бащата на Терез, го беше приел и подпомогнал. Той никога не забравяше това. По-късно, по време на болестта на своя благодетел, бе оставил всичко, за да може да бди денонощно до леглото му; и старият пастор умря, като държеше с едната си ръка ръката на дъщеря си, а с другата — ръката на Грегори, когото той наричаше свой син. Този спомен му бе така мъчителен в този миг, че той се обърна и с широки крачки се върна към къщата. Колата на лекарите я нямаше вече пред вратата. Грегори бързо се качи горе.
	Вратите бяха полуотворени. Стенанията го доведоха до стаята на Жени. Завесите бяха спуснати и пресеченото дишане и охканията на детето изпълваха полумрака. Г-жа дьо Фонтанен, сестрата и прислужницата едва удържаха малкото тяло, което се свиваше и изпъваше като риба, извадена от водата.
	Грегори мълча няколко секунди, обхванал брадата си в ръка; лицето му бе злобно. Най-сетне той се наведе към г-жа дьо Фонтанен и извика:
	— Те ще убият дъщеря ви!
	— Какво? Ще я убият ли? Как? — промълви тя, стискайки лакътя на Жени, която постоянно й се изплъзваше.
	— Ако не ги изгоните — подхвана той натъртено, — те ще убият детето.
	— Да изгоня кого?
	— Всички.
	Тя го погледна смаяно. Дали бе чула добре? Жълтото лице на Грегори, съвсем близо до нейното, беше страшно.
	Той хвана във въздуха мятащата се ръка на Жени и като се наведе към детето, започна да го зове с благ глас, сякаш пееше:
	— Жени! Жени! Dearest*. Познавате ли ме? Познавате ли ме?
	[* Скъпа, мила (англ.). — Б.пр.]
	Мътните зеници, втренчени в тавана, бавно се обърнаха към пастора. Тогава той се наведе още повече и загледа детето в очите така упорито, така дълбоко, че то изведнъж престана да стене.
	— Оставете ни! — каза той на трите жени. Тъй като никоя от тях не изпълни заповедта му, той, без да мръдне глава, подхвана с властен глас, на който не можеше да се противостои: — Дайте ми другата й ръка, така. А сега оставете я.
	Те се отдръпнаха. Той остана сам, наведен над леглото, вливайки магнетичната си воля в гаснещите очи детето. Известно време двете ръце, които той държеше, се мятаха, след това се отпуснаха. Краката продължаваха да потръпват; след малко и те се успокоиха. Най-сетне и очите се покориха и клепачите се затвориха. Грегори, наведен над детето, направи знак на г-жа дьо Фонтанен да се приближи.
	— Вижте — избърбори той, — тя млъкна, по-спокойна е. Изпъдете ги, изпъдете ги, ви казвам! Изпъдете тези изчадия на ада! Те са пленници на заблудата! Заблудата ще убие вашето момиченце! — Той се смееше. Смехът му бе мълчалив като на ясновидец, прозрял вечната истина, за когото всички останали хора са безумци. Без да отмести погледа си, впит в зениците на Жени, той сниши глас: — Жено, жено! Злото не съществува! Вие го създавате, вие му давате проклетата сила, защото се боите от него, защото приемате то да съществува! Вижте, никой от тях вече няма надежда. Те всички казват: „Тя е…“. Вие самата мислите това и преди малко дори почти произнесохте: „Тя е…“. О, всевечни! Постави пазител на устата ми, постави пазител на вратата на моите устни! О, бедната мъничка Жени, когато дойдох, около нея имаше само празнота, само отрицание!… Но аз казвам — тя не е болна! — извика той с такава заразяваща убедителност, че трите жени усетиха как някакъв ток мина през тях. — Тя е здрава! Само ме оставете.
	С предпазливи движения, като фокусник, той бе отпуснал постепенно пръстите си, които държаха ръцете на Жени. Изведнъж скочи назад и крайниците на детето покорно се отпуснаха на леглото.
	— Животът е прекрасен! — произнесе той с мелодичен глас. — Всичко, което съществува, е прекрасно! Разумът е прекрасен! Любовта е прекрасна! Здравето идва от Христа и Христос е в нас!
	Той се обърна към прислужницата и сестрата, които бяха се свили в дъното на стаята:
	— Моля, напуснете. Оставете ме!
	— Излезте — каза г-жа дьо Фонтанен.
	Грегори се бе изправил с целия си ръст и с простряна ръка анатемосваше масата, по която бяха разхвърляни ампули, компреси, една кофа с лед.
	— Изнесете всичко това — заповяда той.
	Жените се подчиниха. Пасторът и г-жа дьо Фонтанен останаха сами.
	— А сега, open the window*! — извика той весело. — Отворете го широко, широко, dear**!
	[* Отворете прозореца (англ.). — Б.пр.]
	[** Мила (англ.). — Б.пр.]
	Свежият полъх, от който шумоляха листата на дърветата, сякаш се втурна да нападне разваления въздух в стаята, да го подхване отдолу, да го навие като охлюв и да го изпъди навън; неговата милувка докосна лицето на болната и тя потръпна.
	— Ще настине… — пошепна г-жа дьо Фонтанен.
	Той се изсмя подигравателно, но след малко каза:
	— Хубаво, затворете прозореца. Да, така е добре. И запалете всички лампи, госпожа Фонтанен. Трябва да има светлина наоколо, трябва да има радост! И в сърцата ни също трябва да има светлина, трябва да има много радост! Всевечният е нашата светлина, всевечният е нашата радост — тогава от какво ще се боя? Ти ми позволи да пристигна преди злия час — добави той, като вдигна ръце. После приближи един стол до леглото и каза: — Седнете. Стойте спокойно, съвсем спокойно. Пазете personal control*. Слушайте само това, което Христос ви нашепва. Казвам ви: Христос иска тя да оздравее. Нека и ние заедно с него да желаем същото! Да призовем великата сила на доброто! Духът е всичко. Материалното е роб на духовното. От два дни вече горкичката darling** е без защита от отрицателното влияние. О, всички тези мъже и жени ми вдъхват ужас. Те мислят само за най-лошото и призовават само това, което противоречи на _духа_. И те си мислят, че всичко е свършено, когато техните мънички, слаби познания се изчерпят!
	[* Самообладание (англ.). — Б.пр.]
	[** Мила (англ.). — Б.пр.]
	Жени отново започна да проплаква и да се мята. Изведнъж тя отметна глава назад и устните й се полуотвориха, като че ли щеше да изпусне последното дихание. Г-жа дьо Фонтанен се хвърли върху леглото, покри детето с тялото си и започна да му вика в лицето!
	— Не искам! Не искам!…
	Пасторът се нахвърли върху й, сякаш тя бе отговорна за новата криза на детето.
	— Страхувате ли се? Загубихте ли вярата си? Пред лицето на бога не може да има страх. Страхът владее само плътта. Забравете плътта, тя не е ваша истинска същност. Марко казва: „Всичко, което искате, когато се молите, вярвайте, че ви е вече дадено и тогава то наистина ще ви бъде дадено“. Хайде, молете се!
	Г-жа дьо Фонтанен коленичи.
	— Молете се! — повтори той строго. — Молете се най-напред за себе си, слаба душо! Нека бог върне най-напред на вас вярата и душевния мир. Детето ще намери спасение само във вашата _пълна_ вяра. Призовете божия дух. Аз присъединявам сърцето си към вашето. Да се молим!
	Той се съсредоточи и започна да се моли. Отначало само шепнеше. Стоеше прав, със събрани крака, с кръстосани ръце, с глава, вдигната към небето, и със затворени очи; кичурите на косата му, които се извиваха около челото, образуваха ореол от черни пламъци. Постепенно думите започнаха да стават по-ясни. Ритмичните хъркания на детето придружаваха молитвата му като акомпанимент на орган.
	— Всемогъщи! О, живителен дъх! Ти си вселен навсякъде, във всяка най-малка частица от твоите създания. Призовавам те от дълбочината на сърцето си. Изпълни с мир този изстрадал home*! Отдалечи от тази постеля всичко, което не е мисъл за живот! Злото е само в нашата слабост. О, господи, очисти ни от отрицанието!
	[* Дом (англ.). — Б.пр.]
	Ти единствен си безкрайната мъдрост. И това, което правиш с нас, става по закона. Затова тази жена ти поверява детето си на прага на смъртта. Тя го предоставя на твоята воля, напуща го, изоставя го. И дори ако трябва да откъснеш детето от майката, тя е съгласна, да, тя е съгласна.
	— О, мълчете! Не, не, Джеймс! — изстена г-жа дьо Фонтанен.
	Без да помръдне от мястото си, Грегори отпусна желязната си ръка на рамото й:
	— Маловерна жено, ти ли говориш? Ти ли, която духът на господа е просветлявал толкова пъти?
	— О, Джеймс, от три дни така страдам… Джеймс, не мога вече.
	— Гледам я — заговори той, като се отдръпна назад — и това не е същата жена. Не я познавам вече. Тя е оставила лукавия да влезе в мислите й, в самия божи храм! Молете се, бедна госпожо, молете се!
	Тялото на детето, разтърсвано от нервни спазми, подскачаше под завивките. То отвори очи, изцъкленият му поглед се спираше последователно на лампите в стаята. Грегори не обърна никакво внимание на това. Г-жа дьо Фонтанен прегръщаше момиченцето и се мъчеше да го удържи.
	— Върховна сило! — напевно нареждаше пасторът. — Истино! Ти каза: „Ако някой иска да ме последва, нека се отрече от себе си“. Ето, ако трябва, нека детето бъде изтръгнато от майката. Тя приема. Тя е съгласна.
	— Не, Джеймс, не…
	Пасторът се наведе над нея:
	— Отречете се! Отричането е като маята — както маята повдига тестото, така и отричането отстранява лошата мисъл и повдига доброто. — Той се изправи. — Господи, ако желаеш, вземи дъщеря й, вземи я, тя се отказва от нея, тя я напуща. И ако имаш нужда от сина й…
	— Не, не!
	— … и ако имаш нужда също от сина й, нека и той да бъде изтръгнат. Нека той никога да не прекрачи прага на домашното огнище!
	— Даниел!… Не!
	— Господи, тя предоставя сина си на твоята мъдрост, и то напълно доброволно. И ако трябва и съпругът й да бъде отнет, нека и това стане.
	— О, не и Жером! — изстена тя, като се повлече на колене.
	— Нека и той също да й бъде отнет! — подхвана пасторът с растяща екзалтация. — Нека бъде така, без противоречие, според волята ти, о, извор на светлината! Извор на доброто! Дух свети!
	Той замълча за миг и после, без да я погледне, запита:
	— Направихте ли жертвата?
	— Милост, Джеймс. Не мога.
	— Молете се.
	Няколко минути минаха.
	— Направихте ли жертвата, _пълната_ жертва?
	Тя не отговори и се отпусна безсилна до леглото.
	Мина около час. Болното дете лежеше неподвижно със зачервено и подуто лице; само главата се движеше трескаво. Дишането беше придружено с хъркане. Очите, които то вече не затваряше, имаха безумен израз.
	Изведнъж, без г-жа дьо Фонтанен да направи и най-малкото движение, пасторът потрепери, сякаш тя го бе повикала по име, и дойде да коленичи до нея. Майката се изправи. Чертите й бяха по-малко напрегнати и тя дълго гледа малкото лице, потънало във възглавницата. Тогава разтвори ръце и каза:
	— Господи, нека бъде твоята воля, а не моята.
	Грегори не направи никакво движение. Той нито за миг не се бе усъмнил, че тази фраза ще бъде изречена, когато й дойде времето. Очите му бяха затворени и с цялата си воля той призоваваше божията милост.
	Часовете течаха. В известни моменти изглеждаше, като че ли детето губи последните си сили и искрицата живот, която още гореше у него, блуждаеше като погледа му. От време на време тялото му се разтърсваше от конвулсии. Тогава Грегори вземаше едната от ръцете му в своите и повтаряше смирено:
	— Ще дойде жътвата, ще дойде! Но трябва да се молим. Да се молим!


	Към пет часа той стана, покри детето със завивката, която бе паднала на пода, и отвори прозореца. Студеният утринен въздух нахлу в стаята. Г-жа дьо Фонтанен, която продължаваше все още да стои на колене, не направи никакво движение да спре пастора.
	Той излезе на балкона. Едва се зазоряваше и небето имаше все още металносив цвят. Булевардът се очертаваше като дълъг тъмен изкоп, но над Люксембургската градина хоризонтът бледнееше. Над улицата се носеха изпарения, които обвиваха като памук черните корони на дърветата. За да не трепери, Грегори опъна напред ръце и обхвана перилата на балкона. Утринният хлад, носен от лекия вятър, галеше влажното му чело и умореното му от бдение и молитва лице. Покривите започнаха да синеят и капаците на прозорците се очертаваха като светли петна на фона на опушения камък на сградите.
	Пасторът се обърна към изток. От тъмните глъбини на нощта широка светла маса идеше към него, розова светлина, която скоро обхвана цялото небе. Природата се събуждаше, милиарди радостни молекули блестяха в утринния въздух. Изведнъж нов дъх изпълни гърдите му, някаква свръхчовешка сила проникна в тялото му, въздигна го и той почувствува как силата му пораства безкрайно. В един миг съзна безграничните си възможности: мисълта му властвуваше над вселената, той можеше да направи всичко, можеше да извика на това дърво: „Трепери!“ и то щеше да потрепери; можеше да извика на детето: „Стани!“ и то щеше да възкръсне. Той протегна ръка и изведнъж, подчинявайки се на неговия жест, листакът на дърветата затрептя, от дървото, което беше пред него, излетяха ято птици, които опиянено зачуруликаха.
	Тогава той се върна до леглото, постави ръка върху косите на коленичилата майка и извика:
	— Алилуя, dear, пълното пречистение завърши.
	И се приближи до Жени.
	— Тъмнината е пропъдена! Дайте ми двете си ръце, сладко сърчице!
	Детето, което от два дни почти не разбираше вече какво му говорят, подаде ръцете си.
	— Погледнете ме!
	И блуждаещите очи, които сякаш не виждаха вече, се спряха върху му.
	— _Той ще те освободи от смъртта и земните животни ще бъдат в мир с тебе._ Вие сте здрава, бедно мое дете. Няма вече тъмнина. Слава на бога! Молете се!
	Погледът на детето имаше вече разумен израз. То движеше устните си и като че ли наистина правеше усилие да се моли.
	— А сега, my darling, затворете очи. Тихо… така. Спете, my darling, вече нищо няма да ви мъчи. Трябва да спите от радост.
	След няколко минути Жени задряма; тя заспиваше за първи път от две денонощия. Неподвижната й глава беше потънала в меката възглавница, сянката на клепките падаше върху бузите й и през полуотворените си устни тя дишаше равномерно. Жени беше спасена.


>>	VI

	Тетрадката, подвързана в сиво платно, беше най-обикновена училищна тетрадка, която Жак и Даниел си разменяха, без да възбудят съмнение у учителите. Първите страници бяха изпълнени с бележки като:
	„Кои бяха датите на раждането и на смъртта на Робер Благочестиви?“
	„Как точно се пише «рапсодия»?“
	„Как превеждаш «eripuit»?“
	Следваха страници с бележки и поправки, които се отнасяха вероятно за стиховете на Жак, написани на хвърчащи листове.
	След това започваше редовна кореспонденция между двамата ученици.
	Първото по-дълго писмо беше на Жак:
C>
	„Париж, лицей «Амио», VIII-А клас, под зоркото око на К. К., наречен Свинска четина, понеделник, седемнадесетия ден на месец март, 3 ч. 31 мин. и 15 сек.
	Какво е твоето душевно състояние — безразличие, чувственост или любов? Аз клоня по-скоро към третото състояние, което за мене е по-естествено от другите.
	Колкото повече вниквам в чувствата си, толкова повече виждам, че човекът _е диво животно_ и че само любовта може да го възвиси. Така крещи моето ранено сърце, което не ме мами. Без тебе, о, скъпи мой, аз бих бил само тъпак и кретен. Ако у мене трепти живот, дължа го на тебе!
	Никога няма да забравя тези мигове, уви, тъй редки и тъй къси, когато си принадлежим всецяло един на друг. Ти си единствената ми любов! Никога няма да имам друга любов, защото хиляди страстни спомени за тебе ще ме нападнат веднага. Сбогом, тресе ме, слепоочията ми бият и очите ми не виждат ясно. Никога нищо няма да ни раздели, нали? О, кога, кога най-сетне ще бъдем свободни, кога ще можем да живеем заедно, да пътуваме заедно? Обожавам чуждите страни! Да събираме заедно живописни и безсмъртни впечатления и заедно да ги превръщаме в стихове, докато са още топли!
	Не обичам да чакам, пиши ми при първа възможност. Искам да ми отговориш преди четири часа, ако ме обичаш така, както аз те обичам!
	Сърцето ми прегръща твоето сърце, както Петроний прегръщаше своята Евника.
	Vale et me ama!*
@	Ж.“
	[* Здравей и обичай ме! (лат.). — Б.пр.]
C$
	На това писмо Даниел бе отговорил на следващия лист:
C>
	„Чувствувам, че напразно бих живял сам под друго небе — единствената по рода си връзка, която свързва нашите души, би ме накарала да отгатна това, което става с тебе. Струва ми се, че дните отминават нашата връзка.
	Невъзможно ми е да изкажа какво удоволствие ми направи твоето писмо. Не бе ли ти мой приятел, не стана ли ти още по-близък приятел за мене, истинска половина от самия мене? Не допринесох ли аз да се изгради твоята душа, както ти допринесе да се изгради моята? Господи, сега, когато ти пиша, чувствувам как всичко твое е вярно и силно! Аз живея! И всичко живее в мене — тяло, дух, сърце, въображение — благодарение на твоята привързаност, в която никога няма да се усъмня, о, мой истински и единствен приятелю!
	П. П. Убедих майка си да продаде колелото ми. Страшна бричка е.
	Tibi.
@	Д.“
C$
	Друго писмо от Жак:
C>
	„О, dilectissime*!
	[* Най-скъпи (лат.). — Б.пр.]
	Как можеш да бъдеш ту весел, ту тъжен? И в най-лудата си радост аз съм понякога жертва на горчиви спомени. Не, чувствувам, че никога няма да бъда вече весел и лекомислен! Винаги пред мен ще се изправя призракът на непостижимия _идеал_!
	О, понякога разбирам екстаза на бледите калугерки с безкръвни лица, които прекарват живота си извън този прекалено реален свят! О, да имаш криле само за да ги разбиеш, уви, срещу решетките на затвора! Сам съм в един враждебен свят, моят любим баща не ме разбира. Не съм много стар и все пак колко смазани цветя има вече зад мене, колко роса, която се е превърнала в дъжд, колко незадоволени страсти и колко горчиви разочарования!
	Прости ми, моя любов, че съм така мрачен в този момент. Без съмнение аз съм в процес на оформяване — мозъкът ми кипи, сърцето също (дори нещо по-силно, ако това е възможно). Да останем винаги свързани! Заедно ще избягваме подводните скали и този вихър, който се нарича удоволствие.
	Всичко се стопи в ръцете ми и ми остана само радостта да бъда твой, о избранико на моето сърце!
	Ж.
	П. П. Свършвам набързо това послание, защото трябва да уча нещо наизуст, а не знам нито дума. Дявол да го вземе!
	О, моя любов, ако те нямах, мисля, че бих се самоубил!
@	Ж.“
C$
	Даниел беше отговорил веднага:
C>
	„Страдаш ли, приятелю?
	Защо ти, о мой скъпи приятелю, така млад, защо проклинаш живота? Богохулство! Душата ти, казваш, била окована и привързана към земята. Работи! Надявай се! Обичай! Чети!
	Как да те утеша, как да те избавя от мъката, която гнети душата ти? Какъв лек да намеря за тези изблици на отчаяние? Не, мой приятелю, идеалът не е несъвместим с човешката природа. Не, той не е само химера, родена от въображението на поетите! Идеалът за мене (мъчно е да се обясни), това значи да вложиш нещо велико и в най-незначителните земни неща; да направиш велико всичко, което вършиш. Идеалът е пълното развитие на всичко онова, което творческият дух е вложил в нас като божествени дарби. Разбираш ли ме? Ето какъв е идеалът, скрит в глъбините на сърцето ми.
	И най-после, ако вярваш на твоя верен до смърт приятел, който много е живял, защото много е мечтал и много е страдал, ако вярваш на твоя приятел, който винаги е желал само твоето щастие, знай, че ти не живееш за тези, които не могат да те разберат, за външния свят, който презираш, а за _някого_ (за мене), който не престава да мисли за тебе, о, бедно дете, и който чувствува като тебе и с тебе всички неща, чувствува ги по същия начин!
	О, нека сладостта на нашата рядка връзка бъде свят балсам за твоята рана, скъпи мой приятелю!
@	Д.“
C$
	Жак незабавно бе надраскал следното на полето на писмото:
C>
	„Прости ми! За това е виновен само моят буен, склонен към крайности и чудатости характер, скъпа моя любов! Аз минавам от най-мрачното отчаяние към най-празните надежди, в този миг съм в бездната, в следващия в облаците! Никога ли няма трайно да обичам нещо? (Освен тебе! И моето _изкуство!_) Такава е моята съдба! Приеми моето _признание_!
	Обожавам те заради твоето благородство, заради твоята чувствителност (ти си чувствителен като цвете), заради сериозността на всичките ти мисли, на всичките ти дела, дори от наслаждението на любовта. Всичката ти нежност, всичките ти вълнения аз ги изживявам едновременно с тебе. Да благодарим на провидението, че се обикнахме и че нашите сърца, изтерзани от самота, можаха да се съединят в една неразрушима плътска прегръдка!
	Не ме изоставяй!
	И нека вечно да помним, че един в друг ние виждаме страстния предмет на _нашата любов_!
@	Ж.“
C$
	Следваха две дълги страници от Даниел, написани с високия му установен почерк:
C>
@@	Вторник, 7 април
	„_Драги приятелю,_
	Утре навършвам четиринадесет години. Миналата година си шепнех: четиринадесет години… сякаш бе прекрасна, недостижима мечта. Времето минава и ние повярвахме. Но всъщност нищо не се променя. Ние оставаме винаги същите. Нищо не се е променило, освен това, че се чувствувам обезкуражен и остарял.
	Снощи, като си лягах, взех един том от Мюсе. Последния път още при първите стихове започнах да тръпна и понякога дори сълзи бликваха от очите ми. Вчера през дългите безсънни часове аз се възхищавах, но не чувствувах нищо. Намирах фразите добре отмерени, хармонични… О, светотатство! Най-после поетичното чувство се събуди у мене и от очите ми бликна поток от радостни сълзи, най-сетне нещо трепна в мене!
	О, само да не залинее сърцето ми! Страхувам се, че животът може да притъпи чувствата ми и сърцето ми да закоравее. Остарявам. Големите идеи за _Бог_, за _дух_, за _любов_ не трептят вече в сърцето ми както преди и червеят на съмнението ме гризе понякога. Уви, защо не можем да живеем с цялата сила на душата си, вместо да мъдруваме? _Ние разсъждаваме прекалено много!_ Облажавам силата на младостта, която се хвърля към опасността, без да гледа, без да разсъждава! Бих желал да мога да се пожертвувам със затворени очи за една върховна идея, за идеалната и неопетнена жена, вместо постоянно да се вглъбявам в себе си! О, тези безизходни стремежи са ужасни!…
	Ти ме поздравяваш за моята _сериозност_. Напротив, тя е моето страдание, моята проклета съдба. Аз не съм като пчелата, която смуче мед ту от едно цвете, ту от друго. Аз съм като черния бръмбар, който се сгушва в една роза и живее в нея, докато тя затвори листенцата си, и той, задушен от тази върховна прегръдка, умре в цвета, който е избрал.
	Така неизменна е моята привързаност към тебе, скъпи мой приятелю! Ти си нежната роза, която се е отворила за мене на тази безрадостна земя. Погреби моята черна скръб в дълбочината на твоето приятелско сърце!
	П. П. През великденската ваканция ще можеш спокойно да ми пишеш в къщи. Майка ми уважава личната ми кореспонденция. (Но не, разбира се, необикновени неща!)
	Свърших «Разгромът» на Зола. Мога да ти го дам. Още съм развълнуван и тръпки ме побиват. Книга, красива със силата и дълбочината си. Ще почна «Вертер». А, драги приятелю, ето най-после книгата на книгите. Взех също «Тя и той» от Жип, но първо ще прочета «Вертер».
@	Д.“
C$
	Жак му беше изпратил следните строги редове:
C>
	„По случай четиринадесетия рожден ден на моя приятел.
	Има на света един човек; той страда денем от неописуеми мъки и нощем не може да спи; той чувствува в сърцето си страшна празнота, която наслажденията не могат да запълнят; чувствува в себе си как всичките му способности кипят; човек, който сред удоволствията, между веселите сътрапезници изведнъж усеща как самотата с мрачните си крила навлиза в сърцето му; човек, който не се надява на нищо, който мрази живота, но няма силата да го напусне: този човек е _Човекът, който не вярва в Бога!_
	П. П. Запази това писмо. Ще го препрочетеш, когато душата ти бъде опустошена и зовеш напразно в тъмнината.
@	Ж.“
C$
	„Учи ли през ваканцията?“ — питаше Данаил в началото на една страница.
	Жак му беше отговорил:
C>
	„Завърших едно стихотворение в жанра на моя «Хармодиус и Аристогитон», което започва доста хубавичко.
P>
	Аве, Цезар! Ето галската девойка със сините очи…
	За теб е танцът на изгубената й родина!
	И като лотос бял, трептящ под полета на лебед,
	извива се снагата й в тръпка…
	О, императоре!… Блести в ръка й мечът…
	Виж! Това е танц от нейната родина!…
P$
	И т.н… и т.н… Стихотворението завършва така:
P>
	Но ти бледнееш, Цезар! О, три пъти уви!
	Прониза остър меч моминската й гръд!
	Вокалът падна… Гасне взор…
	И ето цял окървавен е
	танцът, в лунните лъчи облян.
	Пред огъня голям, трептящ край езерния бряг,
	завърши вече танцът
	на пленницата руса, танцуваща за Цезар!
P$
	Озаглавил съм го «Пурпурната жертва» и даже имам в главата си един балет, който ще му подхожда. Бих желал да я посветя на божествената Лои Фюлер, за да я изпълни в «Олимпия». Мислиш ли, че би приела?
	Обаче от няколко дни вече съм взел неотменимо решение да се върна към традиционната метрика и към римата на големите класици. (Всъщност, струва ми се, че съм ги презирал по-рано, защото са по-мъчни.) Започнах една ода в римувани строфи за мъченичеството, за което ти бях говорил. Ето началото:
P>
D>
	На Р. П. Пербоар, лазарист, умрял мъченически в Китай на 20 ноември 1839 г., канонизиран през януари 1889 г.
D$
	Поклон, о, отче свят, пред твоите мъчения.
	Немее днес светът, от ужаса потресен,
	но нека мойта лира за теб,
	герой Христов, изпей възхвална песен!
P$
	От снощи съм убеден, че истинското ми призвание е да пиша, и то не стихове, а разкази и ако имам достатъчно търпение, романи. Тормози ме един голям сюжет. Ще ти го разкажа.
	Героинята е младо момиче, дъщеря на известен художник, родена в ателието му и самата тя артистка (т.е. малко лекомислена). Нейният идеал не е семейният живот, а постигането на красивото. В нея е влюбен един сантиментален младеж, буржоа, когото дивата й красота е омагьосала. Но скоро те се намразват и се разделят — той, за да води благонравен семеен живот с една малка провинциалистка, а тя, съкрушена от нещастна любов, се отдава на разгулен живот (или посвещава на бога своя талант, още не съм решил точно). Такава е моята идея. Какво мисли за нея моят приятел?
	Ето, виждаш ли, това е същественото: да не вършиш нищо изкуствено, да следваш природата си и когато почувствуваш, че си роден да твориш, да считаш, че ти е отредена най-сериозната и най-красивата мисия на света, най-великият дълг. Да! Да бъдеш искрен! Да бъдеш искрен винаги във всичко! О, колко жестоко ме преследва тази мисъл! Хиляди пъти ми се е струвало, че забелязвам в себе си фалша на артистите без призвание, на фалшивите гении, за които говори Мопасан в «По водата». Просто ми се повдигаше от отвращение, докато четях. О, скъпи мой, как благодаря на бога, че те имам! Ние вечно ще се нуждаем един от друг, за да опознаем себе си, за да не си създаваме илюзии върху нашите истински таланти!
	Обожавам те и ти стискам страстно ръката, както тази сутрин (помниш ли?), от цялото си същество, което е твое, напълно и с радост.
	Пази се! К. К. ни погледна злобно. Той не разбира, че човек може да има възвишени мисли и да ги съобщава на своя приятел, докато той мърмори цитати от Салуст.
@	Ж.“
C$
	Следващото писмо бе също от Жак и беше написано на един дъх, почти нечетливо:
C>
	„_Amicus amico!*_
	[* Приятел до приятеля си (лат.). — Б.пр.]
	Сърцето ми е препълнено и прелива! Ще нахвърля върху този лист нещо от неговите разпенени вълни.
	Роден, за да страдам, да обичам, да се надявам — аз се надявам, обичам и страдам! Целият ми живот може да се разкаже в два реда: любовта ме кара да живея, аз имам една-единствена любов и тази любов си _ти_!
	Още от най-ранна възраст съм имал желание да излея кипежа на сърцето си пред някого, който ме разбира във всичко. Колко писма написах някога на един въображаем приятел, който приличаше на мене, сякаш ми е брат! Уви, моето сърце говореше или по-скоро пишеше, опиянено, на собственото ми сърце. После изведнъж бог поиска този идеал да придобие земен вид и той се въплъти в тебе, моя любов! Как започна това? Ние сами не знаем вече — минаваме от брънка на брънка и се губим в лабиринта на идеите, без да можем да открием техния произход. Но може ли човек да мечтае за нещо по-възвишено, за нещо така пълно с наслади като тази любов? Напразно търся сравнения. Всичко бледнее пред нашата велика тайна. Нашата любов стопля и осветява като слънце живота ни. Невъзможно е да се разкаже всичко това. Когато го напишеш, то прилича на фотографията на цвете.
	Но стига толкова!
	Може би ти имаш нужда от помощ, от утеха, от надежда, а аз ти изпращам не нежни думи, а оплакванията на едно егоистично сърце, което живее само за себе си. Прости ми, моя любов! Не мога да ти пиша другояче. Преживявам криза и сърцето ми е по-залиняло от каменистото легло на пресъхнала река. Несигурността във всичко и в самия мен, не е ли това най-жестокото страдание?
	Презирай ме, не ми пиши вече! Обикни някого другиго. Не съм достоен за дара, който ми даваш!
	О, ирония на злата съдба, която ме тласка накъде? Накъде? Накъде? В небитието!
	Пиши ми! Ако те загубя, ще се самоубия!
	Tibi ех imo, carissime!*
	[* Твой от все сърце, най-скъпи (лат.). — Б.пр.]
@	Ж.“
C$
	Абат Бино бе сложил отзад в тетрадката и една бележка, заловена от преподавателя в навечерието на бягството.
	Почеркът беше на Жак — някакви ужасни криволици, надраскани с молив:
C>
	„Позор на онези, които обвиняват подло и без доказателства! Позор!
	_ПОЗОР И ПРОКЛЯТИЕ_
	Цялата интрига е вдъхновена от долно любопитство. Те искат да се ровят в нашето приятелство и техните действия са нечестни!
	Никакви подли компромиси! Да се опрем на бурята! По-добре да умрем!
	Нашата любов е над клеветите и заплахите!
	Да го докажем!
	_Вечно_ твой!
@	Ж.“
C$


>>	VII

	Пристигнаха в Марсилия в неделя вечер след полунощ. Възторгът им беше спаднал. Бяха спали свити надве на дървената пейка в слабо осветения вагон. При навлизането на влака в гарата трясъкът на колелата, когато преминаваха по стрелките, ги сепна и те се събудиха. Слязоха на перона мълчаливи, неспокойни, като мигаха с очи; опиянението им бе минало.
	Трябваше да помислят къде ще спят. Недалеч от гарата под един бял глобус, на който бе написано „Хотел“, съдържателят дебнеше клиенти. Даниел, по-самоуверен от двамата, поиска две легла за една нощ. Съдържателят, недоверчив по принцип, започна да задава въпроси. Бяха си подготвили отговорите предварително: на гарата в Париж баща им забравил един куфар, затова изпуснал влака; сигурно щял да пристигне на другия ден с първия влак. Хотелиерът си подсвиркваше и разгледаше децата с поглед, който не предвещаваше нищо добро. Най-после той отвори един тефтер.
	— Запишете имената си!
	Той се обръщаше към Даниел, който изглеждаше по-възрастен — човек би му дал шестнайсет години; освен това имаше по-изящни черти и с цялата си личност внушаваше известно доверие. Беше свалил шапката си, когато влезе в хотела, но не от боязливост; той имаше собствен маниер да сваля шапка и да отпуща небрежно ръката си, като че ли искаше да каже: „Правя го не специално за вас, а защото държа на учтивостта“. Черните му коси, вчесани по средата, бяха повдигнати към челото, което бе твърде бяло. Дългото му лице завършваше с волева брадичка, но в нея нямаше нищо грубо. Той издържа погледа на хотелиера, без да прояви слабост и без да се държи предизвикателно. В тефтера вписа без колебание: „Жорж и Морис Льогран“.
	— Ще ви струва седем франка. Тук се плаща винаги предварително. Сутрешният влак пристига в пет и трийсет и аз ще ви почукам на вратата.
	Те не посмяха да кажат, че премаляват от глад.
	Цялата мебелировка на стаята им се състоеше от две легла, стол и умивалник с леген и кана. Когато влязоха и двамата почувствуваха смущение, че трябва да се събличат един пред друг. Всякакво желание за сън им беше минало. За да забавят мъчителния миг, те седнаха на леглата си и започнаха да правят сметки. Когато събраха всичките си пари, оказа се, че разполагат със сто осемдесет и осем франка, които си разделиха. Жак изпразни джобовете си и измъкна една малка корсиканска кама, една окарина, един превод на Данте от двадесет и пет сантима и едно полуразтопено парче шоколад, от което даде половината на Даниел. След това продължиха да седят, без да знаят какво да правят. За да спечели време, Даниел развърза бавно връзките на обущата си. Жак направи същото. Неясна тревога се прибавяше към стеснението им. Най-после Жак се реши, той духна свещта и каза:
	— Е, тогава ще угася свещта…
	Легнаха си бързо, без да проговорят нито дума.
	На сутринта към пет часа се потропа на вратата. Те се облякоха набързо на бледата светлина на зората. За да избягнат всякакви разговори, отказаха се от кафето, което им предложи съдържателят, и отидоха в бюфета на гарата, гладни и треперещи от студ.


	До обед вече бяха кръстосали Марсилия във всички посоки. С настъпването на деня се почувствуваха свободни и смелостта им се възвърна. Жак си купи един бележник, за да записва впечатленията си; от време на време се спираше и драсваше с озарено лице някакви бележки. Купиха си хляб и салам, слязоха към пристанището и се разположиха върху едни навити въжета срещу големите неподвижни параходи и люлеещите се платноходки.
	Един моряк ги накара да станат, за да развие въжетата.
	— Къде отиват тези кораби? — осмели се да попита Жак.
	— Зависи. Кой от тях?
	— Онзи, големият.
	— За Мадагаскар.
	— Наистина ли? Ще го видим ли, като тръгва?
	— Не, той тръгва чак в четвъртък. Но ако искаш да видиш как заминава кораб, ела довечера в пет часа. Хей онзи там, „Лафайет“, заминава за Тунис.
	Сега вече те бяха осведомени.
	— Тунис — каза Даниел — не е Алжир…
	— Нали все е Африка — отговори Жак, като отхапа от хляба.
	Клекнал, опрял гръб на купчина брезенти, с червените си, твърди и разрошени коси, които стърчаха като трева над ниското му чело, с голямата си глава и клепнали уши, с тънкия си врат и малкото си неоформено носле, което бръчкаше постоянно, той приличаше на катеричка, която гризе жълъди.
	Даниел спря да дъвче.
	— Слушай… Ами ако _им_ пишем оттук, преди да…
	Погледът на малкия прекъсна фразата му.
	— Да не си полудял? — извика той с пълна уста. — За да ни пипнат веднага щом пристигнем ли?
	Той гледаше ядосано приятеля си. На некрасивото лице, което луничките правеха още по-грозно, малките му хлътнали очи, студено сини и волеви, горяха. Изразът им се менеше така бързо, че човек не можеше да изтълкува настроението на момчето: те бяха ту сериозни, ту закачливи, ту благи и дори гальовни, ту изведнъж ставаха зли, почти жестоки; понякога сълзи ги навлажняваха, но най-често бяха сухи и пламтящи, като че ли никога не биха могли да се разнежат.
	Даниел искаше да възрази нещо, но замълча. Той приемаше гнева на Жак с примирителен израз на лицето. Започна да се усмихва, сякаш искаше да се извини. Усмихваше се по особен начин: малката му уста с извърнати устни се повдигаше изведнъж наляво и разкриваше зъбите му. Веселостта придаваше очарователен израз на правилните му черти.
	Защо това голямо и сериозно момче не се бунтуваше срещу влиянието на това хлапе? Възпитанието и свободата, с която се ползуваше, не му ли даваха безспорно право да стои над Жак? Освен това в лицея, където се срещаха, Даниел беше добър ученик, а Жак бе измежду най-лошите. Ясният ум на Даниел можеше да даде повече от това, което се изискваше от него в училище. Жак, напротив, учеше лошо или, по-точно казано, не учеше. По липса на интелигентност ли? Не, а защото за нещастие неговият ум се развиваше в насока, съвършено различна от тази, която се изискваше в училище. Някакъв вътрешен демон му подсказваше хиляди лудории и той никога не можеше да устои на изкушенията; като че ли нямаше чувство за отговорност, като че ли търсеше само да удовлетвори прищевките си. Но най-странното нещо всъщност бе, че макар и последен в класа, съучениците му и дори преподавателите не можеха да не проявят интерес към него. Този слаб ученик, у когото откровеността и волята често избухваха съвсем ненадейно, който като че ли живееше в един свят, създаден от самия него и за самия него, който не се колебаеше да се хвърли в най-необикновените приключения, без да се страхува от последиците, това малко чудовище предизвикваше страх, но същевременно и някакво несъзнателно уважение сред тези деца, у които индивидуалността дремеше, приспана от установения ред и дисциплината, между тези прилежни учители, чиито природни способности сякаш тлееха. Даниел беше един от първите, който почувствува привлекателността на тази душа, по-груба от неговата, но така богата, че той постоянно се учудваше на приятеля си и му подражаваше; впрочем у него също тлееше вътрешен пламък и склонност към свобода и бунт. Колкото до Жак, полудневен пансионер в едно католическо училище и произлизащ от семейство, в което религиозните обреди заемаха важно място, той изпитваше удоволствие да се изплъзне още веднъж от преградите, които го обкръжаваха; затова и потърси да привлече вниманието на този протестант, в когото чувствуваше цял един свят, напълно противоположен на собствената му среда. Но за няколко седмици тяхното другарство се бе превърнало със страшна бързина в страст, в която и двамата откриха най-сетне лек за душевната самота, от която бяха страдали, без да го знаят. Това бе любов чиста, мистична, в която юношеските им души се сливаха, устремени към бъдещето; едни и същи противоречиви и изострени чувства опустошаваха душите и на двамата: от интереса им към копринени буби и шифровани азбуки до най-тайните терзания на съвестта, до опиянението от радостта на живота, което изживяваха всеки ден.


	Мълчаливата усмивка на Даниел успокои Жак, който отново започна да отхапва големи залъци хляб. Долната част на лицето му бе доста груба — челюст, типична за семейство Тибо; той имаше твърде широка уста с напукани устни; но макар и грозна, устата му бе изразителна, заповедническа и чувствена.
	Той вдигна глава и заяви уверено:
	— Ще видиш, в Тунис животът е лесен. Всеки, който поиска, може да намери работа в оризищата. Дъвчат бетел. Чудесна работа… Плащат ти веднага и ядеш колкото искаш фурми, мандарини, гуави…
	— Ще им пишем оттам — подхвърли Даниел.
	— Може би — отстъпи Жак, като поклати червенокосата си глава. — Когато се установим напълно там и те разберат, че можем да минем и без тях.
	Замълчаха. Даниел беше престанал да яде и гледаше замислено големите черни корпуси на корабите, работниците, които сновяха по огрените от слънцето плочи, и блесналия хоризонт зад гората от мачти. Стараеше се да се заинтересува от гледката, за да не мисли за майка си.
	Най-важното сега беше да се качат на кораба още тази вечер.
	Един келнер от близкото кафене им посочи кантората на параходната компания. Те прочетоха цените на билетите на един афиш. Даниел се наведе към гишето.
	— Извинете, господине, баща ми ме изпраща да купя два билета трета класа за Тунис.
	— Баща ви ли ви праща? — запита старият чиновник, като продължи да работи.
	Даниел виждаше само горната част на челото му, което се подаваше иззад натрупаните книжа. Старият продължаваше да пише.
	Децата стояха със свити сърца.
	— Е, тогава ще му кажеш да дойде тук сам — отговори най-после той, без да повдигне глава. — И да донесе документите си, чуваш ли?
	Стори им се, че хората, които бяха в кантората ги разглеждаха. Без да отговорят, те си тръгнаха. Жак, побеснял от яд, мушна ръце в джобовете си. Въображението му вече рисуваше редица хитрини: да заминат като юнги или да се скрият в заковани сандъци, като си вземат храна; не, по-добре да наемат една лодка и няколко дни да плуват покрай брега до Гибралтар и оттам до Мароко; ще спират вечер в пристанищата, ще свирят на окарина и ще събират пари пред ханчетата.
	Даниел се бе замислил; току-що бе чул пак тайното предупреждение. Откакто бяха тръгнали, той го бе чул вече няколко пъти, но този път не можеше да се изплъзне от него и трябваше да го допусне в съзнанието си: някакъв вътрешен глас не одобряваше това, което вършеше.
	— Какво ще кажеш, да останем в Марсилия и да се скрием добре? — предложи той.
	— За два дни ще ни пипнат — възрази Жак като вдигна рамене. — Можеш да бъдеш сигурен, че още днес са наредили да ни търсят навсякъде.
	Даниел видя как майка му разтревожена разпитва Жени. Тя сигурно след това е отишла в лицея да пита какво е станало със сина й…
	— Слушай — каза Даниел, като дишаше тежко. Седна на една пейка и Жак го последва. — Сега е моментът да помислим — подхвана той смело. — В края на краищата, след като ни търсят два-три дни… Това не е ли достатъчно наказание, а?
	Жак стисна юмруци.
	— Не, не и не! — изкрещя той. — Всичко ли забрави вече?
	Тялото му бе така опънато от нервна възбуда, че той вече не седеше на пейката, а беше се опрял до нея като вдървен. Очите му святкаха от омраза: той мразеше училището, абата, лицея, поддиректора, баща си, обществото, всеобщата несправедливост.
	— Никога няма да ни повярват! — викаше той. Гласът му пресипна. — Откраднаха ни сивата тетрадка! Те не разбират нищо, не могат да разберат нищо! Само ако беше видял абата, неговия йезуитски вид! Какво ме караха да призная! Ти си способен на всичко, защото си протестант!…
	Жак извърна очи настрана от свенливост. Даниел също сведе поглед. Жестока болка го прониза при мисълта, че ужасното подозрение можеше да достигне до майка му. Той прошепна:
	— Мислиш ли, че ще разкажат на мама?…
	Жак не слушаше нищо.
	— Не, не и не — подхвана той отново. — Знаеш какво решихме. Нищо не е променено. Стига вече преследвания. Сбогом! Когато им покажем на дело какво представляваме и че нямаме нужда от тях, ще видиш как ще започнат да ни уважават. Има само един изход: да напуснем Франция и да си печелим хляба без тях. Ето това е! И тогава, да, можем да им пишем, като поставим условията си и им заявим, че искаме да останем приятели и да бъдем свободни, защото нашата връзка е на живот и на смърт. — Той млъкна, овладя се и каза с по-спокоен тон: — Иначе, казах ти, ще се убия.
	Даниел му хвърли изплашен поглед. Бледото личице, осеяно с лунички, беше строго, без излишна самонадеяност.
	— Кълна се, твърдо съм решил да не попадам отново в лапите им! Но преди това ще им покажа на какво съм способен. Ще избягам или… — И той показа под жилетката си дръжката на корсиканския нож, който беше задигнал в неделя сутрин от стаята на брат си. — А може би по-добре ще взема това… — продължи той, като измъкна от джоба си малко шишенце, завито в хартия и завързано с канап. — Ако откажеш сега да заминеш с мене, това ще свърши бързо работа — каза той, като направи жест, сякаш изпива съдържанието на шишенцето. — Убива моментално.
	— Какво е то? — запита Даниел изплашено.
	— Йодова тинктура — натърти Жак, без да сведе очи.
	— Дай ми това шише, Тибо — каза Даниел с умолителен глас.
	Въпреки ужаса си той почувствува как нежност и възхищение го изпълват; необикновеното обаяние на Жак пак му въздействуваше. Освен това замисленото приключение отново започна да го изкушава. Жак мушна шишенцето в джоба си.
	— Да вървим — каза той като гледаше мрачно. — Когато човек е седнал, не може да мисли.


	Към четири часа те отново се върнаха на кея. Многобройна тълпа се суетеше около „Лафайет“. Безкрайна опашка от докери, натоварени със сандъци, подобни на мравки, които носят яйцата си, се движеше по мостчетата. Двете деца също се отправиха натам. Жак вървеше пръв. На току-що измитата палуба моряци спущаха багажи с помощта на един кран в зеещия отвор на трюма. Набит офицер с вирнат нос, с черна брада във форма на подкова, с гладка розова кожа и облечен в синя куртка със златни нашивки по ръкава, командуваше маневрата.
	В последния момент Жак се дръпна назад.
	— Извинете, господине — рече Даниел като бавно свали шапката си, — вие ли сте капитанът?
	Офицерът се изсмя:
	— Защо?
	— Аз съм с брат си, господине. Идваме да ви помолим… — Преди да завърши фразата си, Даниел усети, че е на крив път. „Загубени сме“ — помисли си той, но продължи: — Вземете ни на кораба… Искаме да заминем за Тунис…
	— Как така! Сами ли? — запита морякът като премигаше. Зачервените му очи, в които се четеше предприемчивост и дори малко налудничавост, говореха повече от думите му.
	Но Даниел нямаше друг изход, освен да продължи намислените предварително лъжи.
	— Дойдохме в Марсилия да намерим баща си. Бяха му предложили работа в Тунис, в едно оризище, и… той ни писа да заминем при него… Ние имаме с какво да платим пътя си — прибави той, но щом изрече внезапно хрумналата му мисъл, си даде сметка, че тази стъпка бе още по-погрешна от първата.
	— Добре. Но къде живеете вие в Марсилия?
	— При… при един човек. Току-що идваме от гарата.
	— Никого ли не познавате в Марсилия?
	— Н-н-не.
	— И искате да заминете тази вечер?
	Даниел без малко не каза, че се отказва от намеренията си; идеше му да избяга веднага.
	— Да, господине — измънка той.
	— Е, гълъбчета — изсмя се подигравателно морякът, — имали сте късмет да не попаднете на стария. Той хич не обича такива шеги и веднага щеше да ви пипне и да ви закара в полицията, за да се разясни цялата тази работа… Всъщност с такива дяволи като вас точно така и трябва да се постъпва — извика той внезапно, като сграбчи Даниел за ръката. — Хей, Шарло, дръж добре малкия, а аз ще…
	Жак навреме забеляза това движение, втурна се слепешката назад, прескочи сандъците, избягна с едно ловко извиване на тялото си протегнатата ръка на Шарло, достигна с три скока мостчето, плъзна се като маймуна между носачите, озова се на кея и се втурна наляво. А Даниел? Той се обърна — Даниел също успя да се изплъзне. Жак го видя как разблъска хората, как се спусна по стълбата и скочи на кея. Той побягна надясно, докато въображаемият капитан, наведен над перилата, се смееше, като ги гледаше как бягат. Жак отново се затича. Ще се намерят по-късно, засега най-важно е да се смесят с тълпата и да се отдалечат колкото се може повече от пристанището.
	След четвърт час, задъхан от умора, Жак се спря в една пуста улица на предградието. Най-напред той изпита злорадство, като си помисли, че може би са успели да хванат Даниел. Така му се пада. Планът им пропадна по негова вина. В този миг той го мразеше и беше готов да тръгне сам през полето, сам да избяга, без да се занимава повече с приятеля си. Купи си цигари и запуши. В края на краищата обаче все пак направи голям завой и през новия квартал се върна на пристанището. „Лафайет“ стоеше все още неподвижен. Отдалеч видя, че трите му палуби са претъпкани с хора; очевидно корабът се готвеше да дигне котва. Той скръцна със зъби, обърна се и тръгна обратно.
	Започна да търси Даниел, защото имаше нужда да излее някому яда си. Сновеше от улица на улица, докато излезе на Канебиерата*, където за момент се смеси с множеството; след това се върна обратно. Задушна горещина като пред буря тежеше над града. Жак бе цял облян в пот. Как да намери Даниел между всички тези хора? Колкото повече губеше надежда да го срещне, толкова повече желанието му да види приятеля си ставаше по-силно. Изсъхнали от цигарите и от треска, устните му горяха. Без да се страхува вече, че могат да го забележат и без да се тревожи от далечния грохот на гръмотевицата, той започна да тича насам-нататък. От дългото взиране очите му почнаха да го болят. Изведнъж градът се промени: от паважа сякаш заблика светлина и фасадите на сградите заблестяха ярко върху виолетовия фон на небето — наближаваше буря. Едри капки дъжд заискриха като звезди по тротоара. Силна гръмотевица изтрещя някъде съвсем наблизо и го накара да подскочи. Вървеше покрай стъпала, под един фронтон с колони — беше порталът на една църква. Той влезе вътре и сякаш потъна под огромните сводове.
	[* Главният булевард в Марсилия. — Б.пр.]
	Стъпките му кънтяха в празната църква. Познат мирис подразни носа му. Изведнъж той усети някакво облекчение, някаква сигурност; не беше вече сам, присъствието на бога го обкръжаваше и пазеше. Но в същия миг го обзе страх: откакто бе заминал, нито веднъж не бе помислил за Бога. Почувствува внезапно над себе си невидимия поглед, който прониква и в най-тайните намерения. Съвестта му шепнеше, че е извършил голямо прегрешение, че присъствието му осквернява светото място и че всеки момент бог може да го срази от небето.
	Дъждът се стичаше по покривите и ослепителни светкавици осветяваха цветните прозорци на абсидата. Гръмотевици трещяха, сякаш търсеха виновния, и кънтежът им се носеше около детето сред тъмнината на сводовете. Коленичил на един молитвен стол, Жак се свиваше и навел глава, каза набързо няколко пъти: „Патер ностер“ и „Аве Мария“.
	След малко гръмотевиците станаха по-редки и равномерна светлина се разля от прозорците; бурята се отдалечаваше. Непосредствената опасност бе минала. Жак имаше чувството, че е успял хитро да се изплъзне. Изправи се и седна на една пейка. Дълбоко в сърцето си той се чувствуваше виновен, но същевременно изпитваше някакво злобно задоволство, че се е изплъзнал от наказание, макар това задоволство да бе примесено със страх и болка. Свечеряваше се. Защо стоеше още тук? Успокоен, вцепенен от дългото стоене на колене, той гледаше колебливия пламък на кандилото в олтара със смътно чувство на незадоволеност и отегчение, сякаш се намираше в запусната църква. Клисарят дойде да затвори вратите. Жак побягна като крадец, без да се прекръсти и без да коленичи: съзнаваше, че не е получил опрощение от бога.
	Хладният вятър изсушаваше бързо тротоарите. Рядко се мяркаха минувачи. Къде можеше да е Даниел? Жак си помисли, че трябва да му се е случило някакво нещастие и очите му се изпълниха със сълзи. Той се мъчеше да ги задържи, объркваше пътя. Усили крачка. Струваше му се, че ако види в този момент Даниел да прекосява улицата, ще припадне от нежност.
	Часовникът на една черква удари осем. Прозорците светваха един по един. Почувствува глад и си купи хляб. Продължаваше да върви напред, изпълнен с отчаяние, и вече дори не поглеждаше хората, които минаваха по улицата.
	Два часа по-късно, смазан от умора, видя под дърветата на един тих булевард пейка и седна. От чинарите капеше вода.
	Една ръка грубо разтърси рамото му. „Сигурно съм заспал“ — помисли той и примря от страх, като видя пред себе си един стражар.
	— Прибирай се в къщи веднага!
	Жак стана и гузно се отдалечи. Вече не мислеше за Даниел; не мислеше за нищо. Краката го боляха и той само гледаше да не срещне някой стражар. Върна се към пристанището. Удари полунощ.
	Вятърът беше стихнал. Цветни светлинки се люлееха по две над водата. Кеят беше пуст. Без малко не настъпи краката на един просяк, който хъркаше, излегнат между две бали.
	Тогава почувствува изведнъж непреодолимо желание, по-силно от страха, да легне веднага, където и да било и да спи. Направи няколко стъпки, повдигна края на един голям брезент, препъна се в някакви сандъци, които миришеха на мокро дърво, падна и моментално заспа.


	По същото време Даниел скиташе из града и търсеше Жак.
	Беше обикалял около гарата, около хотела, където бяха преспали; след това намина към параходната компания — напразно. Слезе наново към кейовете. Мястото на „Лафайет“ беше празно, пристанището — безлюдно поради наближаващата буря.
	Върна се към града с наведена глава. Проливният дъжд шибаше рамената му. Купи провизии за Жак и за себе си и седна на една маса в кафенето, където бяха ходили сутринта. Дъжд като из ведро се изливаше над града. Хората вдигаха щорите на прозорците. Келнерите, покрили главите си с кърпи, събираха широките тенти на терасите пред кафенетата. Трамваите бързаха, без да дават сигнали, изпущайки искри към оловното небе, а от двете страни на колелата се образуваха водни струи, подобни на палешник. Краката му бяха мокри и той чувствуваше тежест в слепите очи. Какво ли ставаше с Жак? Той страдаше по-малко, че го е загубил, отколкото от мисълта, че малкият му приятел е сам, разтревожен и отчаян. Беше убеден, че ей сега ще го съзре как излиза зад ъгъла на хлебарницата; вече го виждаше как тътри крака през локвите, с измокрени дрехи, с бледо лице и очи, които блуждаят отчаяно. Двайсет пъти се припозна и бе готов да извика; оказваше се, че са непознати хлапета, които влизаха тичешком в хлебарницата и излизаха, носейки хляб под дрехата си.
	Минаха два часа. Вече не валеше. Нощта настъпваше. Даниел не смееше да напусне кафенето; струваше му се, че щом си отиде, Жак ще се покаже. Най-сетне тръгна отново към гарата. Белият глобус на вратата на техния хотел светеше. Малко лампи в квартала бяха запалени. Ще се познаят ли, ако се срещнат в тая тъмнина? Някакъв глас извика: „Мамо!“. Даниел видя едно момче на неговата възраст как прекоси улицата и настигна една дама, която го целуна. Минаха покрай него. Дамата бе отворила чадъра си, защото стрехите още капеха. Синът й я бе хванал под ръка. Разговаряйки, те изчезнаха в нощта. Изсвири локомотив. Даниел нямаше вече сили да устои на мъката си.
	Как сбърка, че последва Жак! Той го знаеше добре; съзнаваше го още от самото начало, от ранната среща в Люксембургската градина, където бяха решили да предприемат това лудешко приключение. Нито за миг не бе могъл да се освободи от увереността, че ако бе изтичал веднага да обясни всичко на майка си, тя не само нямаше да му отправи упрек, но щеше да го защити срещу всички и нищо лошо нямаше да му се случи. Защо се беше съгласил? За самия него постъпката му оставаше загадка.
	Той видя себе си в неделя сутринта във вестибюла. Когато го чу, че влиза, Жени беше изтичала насреща му. Върху табличката лежеше жълт плик с надпис на лицея — очевидно съобщение за неговото изключване; той го мушна под покривката на масата. Жени мълчеше и го гледаше втренчено с проницателните си очи. Тя беше отгатнала, че се разиграва някаква драма; последва го в стаята му и видя, че взема портфейла, в който държеше спестяванията си. Тя се хвърли върху него, прегърна го до задушаване и започна да го целува:
	— Какво има, какво ще правиш?
	Той й призна, че заминава, че е бил несправедливо обвинен, че всички учители са се съюзили срещу него и затова трябва да изчезне за няколко дни.
	— Сам ли заминаваш? — запита тя.
	— Не, с един другар.
	— Кой?
	— Тибо.
	— Вземи ме и мене!
	Той я привлече към себе си, сложи я на коленете си, както когато беше малко момиченце, и й пошепна:
	— А мама?
	Жени се разплака. Даниел й каза:
	— Не се страхувай и не вярвай това, което ще ти кажат. След няколко дни аз ще ви пиша и ще се върна. Само се закълни, че няма да кажеш никога, нито на мама, нито никому другиму, че съм се връщал, че си ме видяла и че знаеш, че заминавам. Чуваш ли? Никога, никога!
	В отговор тя бе кимнала рязко с глава. Той поиска да я целуне, но тя избяга в стаята си, като изплака с дрезгав глас; този вик на отчаяние още кънтеше в ушите му. Даниел закрачи по-бързо.
	Вървеше все направо, без да гледа къде отива, и скоро се озова на голямо разстояние от града, някъде в предградията. Паважът беше лепкав и фенерите редки. От двете страни на улицата в тъмнината се отваряха черни дупки — входове на дворове, вонящи коридори. В къщите писукаха деца. Стар грамофон скърцаше в една подозрителна кръчма. Даниел се обърна и дълго вървя в обратна посока. Най-сетне забеляза светлините на един семафор; очевидно гарата беше наблизо. Той беше капнал от умора. Осветен часовник показваше един часа. До разсъмване имаше още много време. Какво да прави? Потърси наоколо си място, където би могъл да се спре и да си поеме дъх. При входа на пуста сляпа улица видя газов фенер, който съскаше. Премина осветеното пространство и се скри в тъмнината. От лявата му страна се издигаше високата стена на фабрика; той се облегна на нея и затвори очи.
	Стресна го женски глас:
	— Хей, къде живееш? Да не си намислил да спиш тука!
	Жената го дръпна под фенера. Той не знаеше какво да отговори.
	— Имал си разправии с баща си, нали? На бас се ловя, че е така и не смееш да се прибереш в къщи.
	Гласът беше ласкав. Той подхвана предложената му лъжа. Свали шапка и отговори учтиво:
	— Да, госпожо.
	Тя се разсмя:
	— „Да, госпожо“! Е, все пак трябва да се върнеш в къщи. И на мене са ми се случвали такива работи. Щом рано или късно трябва да се прибереш, каква полза да чакаш? Колкото повече се бавиш, толкова по-мъчно ще бъде после.
	Даниел мълчеше.
	— Страх те е да не те бият ли? — запита тя, като сниши глас. Говореше като съучастник, свойски, със симпатия.
	Той не отговори нищо.
	— Ама че екземпляр! — извика жената. — От инат ще остане да спи на улицата! Хайде, ела у дома. Аз живея сама и ще ти постеля дюшек на пода. В края на краищата човек не може да остави едно дете да спи на улицата.
	Не приличаше на крадла. Даниел изпита огромно облекчение, че не е вече сам. Искаше да каже: „Благодаря, госпожо“, но замълча и я последва.
	След малко тя позвъни на една ниска врата. Не отвориха веднага. Коридорът миришеше на пране. Той се препъна в стъпалата.
	— Дай ръка — каза тя. — Аз съм свикнала да се качвам на тъмно.
	Той усети топлината на ръката й през ръкавицата. Остави се да го водят. Стълбището също беше топло. Даниел се чувствуваше щастлив, че е под покрив. Изкачиха се два-три етажа. Тя извади ключ, отвори една врата и запали лампата. Стаята беше неразтребена и леглото разхвърляно. Той стоеше по средата и мигаше срещу светлината, така изтощен, че просто заспиваше прав. Без дори да свали шапката си, тя измъкна от леглото един дюшек и го завлече в съседната стая. След това се обърна и се разсмя:
	— Просто умира за сън… Хайде, поне си събуй обувките!
	Той я послуша и с отпуснати ръце развърза връзките на обувките си. Изведнъж една натрапчива мисъл започна да се върти в главата му: утре сутрин точно в пет часа трябваше да отиде в бюфета на гарата, защото може би и Жак щеше да направи същото.
	— Трябва да ме събудите рано… — измърмори той.
	— Да, да — отговори тя, като се смееше.
	Усети, че тя му помага да си свали връзката и да се съблече. Строполи се на дюшека и заспа.


	Когато Даниел отвори очи, беше вече светло. Той мислеше, че е в стаята си в къщи, но светлите багри, които минаваха през завесите, му направиха впечатление; някой пееше — гласът беше на млада жена. Тогава си припомни всичко.
	Вратата на съседната стая бе отворена. Младо момиче, наведено над умивалника, си миеше лицето. То се обърна и като го видя, че се е облегнал на лакътя си, започна да се смее.
	— Ти си се събудил. Време беше…
	Това ли беше дамата, която бе видял снощи. По риза и къса фуста, с голи ръце и голи крака, тя приличаше на дете. Той не беше забелязал предишната вечер под шапката, че косите й бяха отрязани и вчесани назад по момчешки.
	Изведнъж мисълта за Жак го накара да изтръпне.
	„Боже мой — каза си той, — ами че аз трябваше да отида рано в бюфета…“
	Топлината на завивките, с които тя го бе покрила, беше така приятна, че той нямаше никакво желание да стане; освен това не смееше да мръдне, докато вратата е отворена. В този миг тя влезе в стаята, като носеше една димяща чаша и парче хляб, намазан с масло.
	— Хайде, изгълтай това и да те няма! Не искам да имам разправии с баща ти.
	Той се стесняваше, че е по риза и с отворена яка; стесняваше се да гледа голата й шия и рамене… Тя се наведе. Той взе чашата, като сведе очи, и започна да яде от учтивост. Девойката минаваше от едната стая в другата, като влачеше пантофите си и си тананикаше. Той не вдигаше очи от чашата си, но когато тя минаваше покрай него, без да иска, виждаше тънките й голи крака със сини вени и зачервените й пети, които стърчаха вън от пантофите. Хлябът му пресядаше. В началото на този пълен с нови неизвестности ден той се чувствуваше обезкуражен. Мина му през ума, че в къщи неговият стол е празен, когато семейството сяда на закуска.
	Изведнъж слънцето заля стаята. Младата жена беше отворила капаците на прозорците и свежият й глас се понесе в светлото утро като трелите на пойна птичка:
P>
	„Да беше любовта с корен,
	в градинка бих я посадила!…“
P$
	Това му дойде много. Този слънчев лъч и това весело безгрижие в момента, когато той се бореше срещу отчаянието… Сълзи се появиха в очите му.
	— Хайде, побързай! — извика тя весело, като взе празната чаша.
	Но забеляза, че той плаче.
	— Мъчно ли ти е? — запита девойката.
	Тя говореше с нежния глас на по-голяма сестра. Даниел не можа да задържи хълцанията си. Девойката седна на ръба на дюшека, прегърна го и за да го утеши, майчински (последен аргумент на всички жени) обхвана главата му и я притисна към гърдите си. Той не смееше да направи никакво движение. С цялото си лице чувствуваше как се повдигат под ризата топлите й гърди. Дъхът му секна.
	— Глупчо! — извика тя, като се дръпна назад и прикри бюста си с голата си ръка. — От това ли ти се завъртя главата? Я го виж ти… на неговата възраст! На колко си години?
	Без да мисли, Даниел излъга, както правеше вече от два дни.
	— На шестнайсет — смънка той.
	Тя повтори изненадана:
	— На шестнайсет?
	Държеше ръката му и разсеяно я разглеждаше; после повдигна ръкава му до лакътя.
	— Каква му е бяла кожата, като на момиче! — пошепна тя, като се усмихваше.
	След това повдигна китката на момчето и започна да я гали о бузата си; престана да се усмихва, пое въздух издълбоко и пусна ръката му.
	Преди той да разбере какво става, разкопча фустата си.
	— Хайде да ме стоплиш — пошепна тя и се мушна под завивките.


	Жак спа зле под втвърдилия се от дъжда брезент. Преди още да се зазори, той изскочи от скривалището си и тръгна да се разхожда в дрезгавината. „Разбира се, ако Даниел е на свобода — мислеше си той, — не може да не му мине през ума да дойде на бюфета на гарата.“ Той отиде на гарата много преди пет часа. Удари шест и той все още не се решаваше да си тръгне.
	Какво ставаше? Какво трябваше да направи? Той разпита къде се намира затворът и тръгна нататък. С разтуптяно сърце едва намери кураж у себе си да погледне надписа над затворената врата — „Градски затвор“.
	Може би Даниел беше там… Жак заобиколи безкрайната стена, отдалечи се малко от нея, за да може да види решетките на прозорците, но изплашен, бързо избяга.
	През цялата сутрин скита из града. Слънцето приличаше. Многолюдните улици изглеждаха като окичени от разноцветното бельо, което съхнеше по всички прозорци. По вратите на къщите жените разговаряха и се смееха високо, като че ли се караха. От време на време екзотичният изглед на улиците, чувството, че е свободен и че му предстоят приключения, събуждаха в него краткотрайно опиянение; но щом помислеше за Даниел, възторженото му настроение изчезваше. Той държеше ръката си в джоба и стискаше шишенцето с йод в шепата си. Ако не намери Даниел до вечерта, ще се самоубие! Закле се, че ще тури край на живота си и дори изказа думите полугласно, за да се обвърже по-сигурно; но дълбоко в себе си се съмняваше дали ще има кураж да изпълни това.
	Едва към единадесет часа, когато минаваше за стотен път пред кафенето, в което ги бяха осведомили къде се намира бюрото на параходната компания, зърна фигурата на Даниел.
	Впусна се между масите и столовете, но Даниел, който се владееше повече, стана и му направи знак.
	— Шт…
	Хората ги гледаха. Те си подадоха ръка. Даниел плати. Излязоха и завиха в първата улица. Тогава Жак хвана ръката на приятеля си, притисна се до него и го прегърна; изведнъж се разхълца и опря чело на рамото му. Даниел не се разплака; той продължаваше да върви побледнял и вперил твърдо поглед в далечината, като стискаше малката ръка на Жак; само устната му, извита на косо, потреперваше.
	— Спах като крадец на кея под един брезент! — каза Жак. — А ти?
	Даниел се смути. Той уважаваше много приятеля си и приятелството, което ги свързваше, а сега за първи път трябваше да скрие от него нещо, и то нещо много съществено. Тежестта на тайната му го задушаваше. За миг беше готов да му разправи всичко, но нямаше сила да почне. Продължаваше да мълчи, чувствуваше се объркан и не можеше да се освободи от натрапчивата представа за това, което се беше случило сутринта.
	— А ти как прекара нощта? — попита Жак.
	Даниел махна неопределено.
	— На една пейка, там някъде… Повечето време обикалях.


	Щом закусиха, започнаха да обсъждат положението си. Беше неблагоразумно да останат в Марсилия. Техните скитания из града скоро щяха да възбудят подозрения.
	— Е, тогава?… — запита Даниел, който мислеше за връщане.
	— Тогава — възрази Жак — трябва да отидем до Тулон. Аз обмислих всичко: дотам има двайсет-трийсет километра и ще вървим хей натам, наляво, като се движим по брега. Ще вървим пеша — все едно, че сме момчета, които се разхождат. А пък там има толкова кораби, че все ще намерим начин да отпътуваме.
	Докато Жак говореше, Даниел не можеше да откъсне очи от лицето на отново намерения си скъп приятел. Той гледаше осеяната му с лунички кожа, прозрачните уши и сините очи, в които прозираха представите за нещата, които споменаваше — Тулон, корабите, безкрайния морски хоризонт. Колкото и да желаеше да сподели красивата упоритост на Жак, разумът му го караше да бъде скептичен. Тон знаеше, че няма да могат да отплуват, но въпреки всичко не можеше да бъде сигурен. В известни моменти дори се надяваше, че се лъже и че фантазията ще опровергае разума му.
	Купиха си провизии и тръгнаха на път. Две момичета ги разглеждаха и им се усмихваха. Даниел се изчерви — за него полите им не криеха вече никаква тайна. Жак си подсвиркваше; той не беше забелязал нищо. Даниел чувствуваше, че преживяното тази сутрин, което още разпалваше кръвта му, беше поставило някаква преграда между тях. Жак не можеше вече да бъде в пълния смисъл на думата негов приятел — той беше още дете.
	Преминаха през предградията и достигнаха най-после пътя, който следваше, подобно на начупена черта, нарисувана с розов пастел, извивките на брега. Лек ветрец, изпълнен с ухания и солен вкус, духаше срещу тях. Вървяха бързо, газеха в белия прах и слънцето печеше рамената им. Близостта на морето ги опияняваше. Напуснаха пътя, за да изтичат към плажа, като крещяха, размахвайки ръце: „Талата, талата*!“ и се готвеха да се потопят в синята вода. Оказа се, че не могат да слязат до морето, защото на това място песъчливият бряг не се спущаше постепенно, както си бяха помислили. Пътят се надвесваше над нещо като дълбоко дере, еднакво широко отвсякъде, и морето навлизаше в сушата между отвесни скали. Под тях сипей от едри камъни образуваше огромен вълнолом, сякаш строен от циклопи. Вълните се блъскаха в тази гранитна маса, разбиваха се и крадешком пълзяха по гладките й стени, като ги обливаха с пяна. Хванати за ръце и наведени над пропастта, те съзерцаваха прехласнати развълнуваните води, които блестяха под яркото слънце. Техният мълчалив възторг бе примесен с малко страх.
	[* Море (гр.). — Б.пр.]
	— Гледай! — извика Даниел.
	На няколкостотин метра от тях една бяла, невероятно блестящо бяла лодка се плъзгаше по виолетово-синьото море. Долната й част беше боядисана в зелено — силно зеления цвят на млада издънка. Ударите на греблата я тикаха напред със скокове, които повдигаха предната й част; при всеки удар на греблата зеленият цвят искреше.
	— Ах, да можеше човек да опише това! — прошепна Жак, като докосна бележника си в джоба. — Чакай, ще видиш — извика той, като разтърси рамене, — Африка е още по-красива! Хайде, ела насам.
	И той се спусна между скалите по посока на пътя. Даниел тичаше до него. За миг той забрави грижата, която гнетеше сърцето му, изпаднал в луд възторг пред очакващите ги приключения.
	Достигнаха до едно място, където пътят се изкачваше и образуваше прав ъгъл, като се насочваше към няколко разпръснати къщи. Когато стигнаха до този завой, адски трясък ги прикова на място: грамада от коне, бъчви и колела лъкатушеше от единия край на пътя до другия и се носеше към тях с шеметна бързина. Преди да успеят да се отстранят, огромната маса се блъсна на петдесет метра от тях в една ограда, която се пръсна на парчета. Наклонът беше много голям и коларят не бе успял да спре огромната двуколка, натоварена с бъчви. Страшната тежест бе повлякла четирите едри коня, които, блъскани отзад, се изправиха на задните си крака и спъвайки се един друг, се струпаха на камара на завоя. Планината от разбити бъчви, от които бликаше вино, се стовари върху тях. Влудени от ужас хора махаха с ръце и тичаха с викове към тази купчина от окървавени конски глави, задници, копита, които трепереха в праха. Над цвиленето на конете, звънтенето на звънците, глухите ритания срещу желязната врата, дрънченето на веригите и псувните на коларите се издигна дрезгавото хъркане на средния кон, един сив першерон, който другите коне тъпчеха и който, с притиснати под тялото му крака, се задъхваше, омотан в каиши. Един човек с брадва в ръка скочи между конете, препъна се, падна, стана пак и най-после хвана сивия кон за ухото. Отчаяно заудря хамута с брадвата, но той беше железен и животното не можеше да се освободи; острието се нащърби. Човекът се изправи. Беше като луд. Захвърли брадвата към стената. Хъркането на коня се превърна в остро свирене, което се прекъсваше все по-често, и струя кръв бликна от ноздрите му.
	Жак почувствува как всичко се премрежва пред очите му. Той се опита да се залови за ръкава на Даниел, но пръстите му се бяха вдървили. Краката му омекнаха и той бавно се строполи на земята. Заобиколиха го хора и го заведоха в една градинка, където го сложиха до една помпа сред цветята и намокриха слепите му очи със студена вода. Даниел беше блед като него.
	Когато се върнаха отново на пътя, цялото село се занимаваше с разбитите бъчви. Конете бяха вече освободени. От четирите коня три бяха ранени и на два бяха счупени предните крака; те лежаха, опрени на колене. Четвъртият кон беше мъртъв. Той лежеше в канавката, където се изтичаше виното, и сивата му глава бе долепена до земята. Езикът се показваше от устата, матовите очи бяха полуотворени, а краката му бяха сгънати под тялото, като че ли умирайки, се бе постарал да заеме колкото се може по-малко място, за да го пренесат по-лесно в екарисажа. Неподвижността на тази мъртва плът, покрита с косми и изцапана с пясък, кръв и вино, контрастираше със задъханото дишане на другите три коня, които трепереха, изоставени посред пътя. Жак и Даниел видяха един от коларите да се приближава до трупа на коня. Върху изгорялото му лице, окръжено от коси, прилепнали от пот, израз на гняв, облагороден от някаква тържественост, показваше колко дълбоко изживява той тази катастрофа. Жак не можеше да откъсне очи от този човек. Той го видя как слага в ъгъла на устата си угарката, която държеше в ръка, и как, навеждайки се над коня, повдигна подутия език, вече почернял от мухи. Той бръкна с показалеца в устата на животното и разкри жълтеникавите му зъби. Няколко секунди остана така, превит надве, като пипаше виолетовите венци; после се изправи, потърси наоколо си съчувствие и срещна погледа на децата. Без дори да избърше изцапаните си с пяна пръсти, по които се бяха налепили мухи, той извади от устата си угарката.
	— Няма и седем години! — каза човекът, като сви рамене. Той говореше на Жак. — Най-добрият кон от четирите и най-работливият! Бих дал да ми отрежат два пръста, ей тези двата на’, да можех да го спася! — Той обърна глава, усмихна се горчиво и плю в праха.
	Момчетата продължиха пътя си потиснати; възторгът им бе минал.
	— Виждал ли си някога умрял, искам да кажа, умрял човек, наистина умрял? — попита Жак.
	— Не, не съм.
	— О, забележително нещо е, казвам ти… Отдавна ми се въртеше в главата да видя умрял човек. Една неделя, когато имахме час по катехизис, аз изтичах…
	— Къде изтича?
	— В моргата.
	— Сам?
	— Сам ами. О, мъртъвците са страшно бледи, не можеш да си представиш! Като восък. Всъщност там имаше двама — на единия лицето беше цялото накълцано, но другият беше съвсем като жив, дори и клепачите му не бяха затворени. Съвсем като жив — продължи той, — а пък беше умрял. Личеше си, че е умрял. Щом го погледнеш, защото в него имаше нещо такова… И у коня, нали видя, имаше същото нещо… Ех, когато бъдем свободни — заключи той, — трябва някоя неделя да те заведа в моргата…
	Даниел не го слушаше вече. Тъкмо бяха минали под балкона на една вила, където някакво дете свиреше гами. Жени!… Той виждаше пред себе си нежното лице на сестра си, нейния съсредоточен поглед, когато му извика: „Какво ще правиш?“ и когато сълзи се бяха показали в широко отворените й сиви очи.
	— Не съжаляваш ли, че нямаш сестра? — запита той след малко.
	— О, да, разбира се! Особено по-голяма сестра, защото аз все едно, че имам сестриче.
	Даниел го погледна учудено.
	— Госпожицата има у дома една своя племенница, сираче… — обясни Жак. — Тя е на десет години… Жиз… казва се Жизел, но й викаме Жиз. Тя ми е като сестриче. — Изведнъж очите му се навлажниха. Той заговори за други неща: — Ти си възпитан по-иначе. Първо, не си пансионер, живееш вече като Антоан; почти свободен си. Вярно е, че ти си разумен — заключи той малко тъжно.
	— А ти не си ли? — запита Даниел със сериозен тон.
	— О, аз — подхвана Жак, като се намръщи, — аз знам много добре, че съм непоносим. Но не мога другояче. На’, например, когато ме хване яд… Понякога просто не виждам нищо, чупя, блъскам, крещя мръсотии! Просто съм способен да скоча от прозореца или да убия някого. Казвам ти това, за да знаеш всичко — добави той. Очевидно изпитваше някакво мрачно задоволство да се самообвинява. — Но не знам всъщност дали вината е моя или на някой друг. Струва ми се, че ако живея с тебе, нямаше да съм същият, но не съм сигурен… — Той спря за миг и загледан в далечината, продължи: — Ако знаеше как се държат в къщи, когато се връщам вечер! Баща ми никога не гледа на мене сериозно. В училище свещениците казват, че съм чудовище, за да се подмажат на баща ми, за да покажат, че си дават много труд да възпитат сина на господин Тибо, който има такова влияние пред митрополита, нали разбираш? Но тате е добър, знаеш ли — заяви той с внезапно оживление, — много добър дори, уверявам те. Но не знам как да ти го обясня… Всичките тези негови фондации, комисии, речи; и на всичко отгоре винаги религията. И госпожицата също — за всичко лошо, което ми се случва, разправя все, че дядо господ ме наказвал. Разбираш ли? След вечеря тате се затваря в кабинета си и госпожицата ме кара да й разказвам уроците си в стаята на Жиз, докато я слага да спи. А пък аз никога не си знам урока. Тя не иска да ме оставя сам в стаята ми! Отвинтили са ми дори ключа на лампата, вярваш ли, за да не мога да чета вечер!
	— А брат ти? — запита Даниел.
	— Антоан ли, да, той е чудо човек, но никога го няма в къщи, нали разбираш? И освен това предполагам (макар и той никога да не ми го е казвал), че и той също никак не държи на семейството… Той беше вече голям, когато мама умря. Точно девет години е по-голям от мене и затова госпожицата никога не можа да му стъпи на врата. А пък аз… Тя ме подхвана още съвсем малък, нали разбираш?
	Даниел мълчеше.
	— Твоето е съвсем друга работа — повтори Жак. — Знаят да се държат с тебе, другояче си бил възпитаван. Също и за книгите: тебе те оставят да четеш всичко, у вас библиотеката е отворена. А на мене ми дават само дебелите томове с картинки, подвързани в червено и златно: Жюл Верн и други подобни глупости. Те дори не знаят, че пиша стихове. Ще направят цяла история от това! Няма да го разберат! Може би дори ще наредят да ме шпионират в училище, за да ме следят по-отблизо…
	Последва доста дълго мълчание. Пътят се отделяше от морето и се изкачваше към една горичка от коркови дъбове.
	Изведнъж Даниел се приближи до Жак и докосна ръката му.
	— Слушай — каза той; гласът му, който мутираше, стана басов и тържествен: — Аз мисля за бъдещето. Нищо не се знае. Може би ще бъдем разделени някой ден. Отдавна желаех да ти поискам нещо — като залог, като печат, който ще скрепи завинаги нашето приятелство. Обещай ми да ми посветиш първия си том стихове… О, без да слагаш име, а просто: „На моя приятел“, обещаваш ли?
	— Заклевам ти се — рече Жак, като се изправи. Той се почувствува пораснал.
	Когато стигнаха до горичката, те се спряха под дърветата. Над Марсилия залезът запалваше небето.
	Жак, чиито глезени се бяха подули, свали обущата и чорапите си и се излегна на тревата. Даниел го гледаше, без да мисли за нищо. Изведнъж той извърна очи от тези малки голи крака, чиито пети бяха зачервени.
	— Гледай, фар — каза Жак, като протегна ръка. Даниел се сепна. Някъде далеч на брега нещо бляскаше от време на време на жълтеникавия фон на небето. Той не отговори.
	Когато отново тръгнаха на път, вятърът беше станал по-студен. Имаха намерение да спят на открито, в храстите, но нощта, изглежда, щеше да бъде много студена.
	Вървяха половин час, без да разменят нито дума, докато изведнъж се озоваха пред една прясно варосана странноприемница; зад нея се виждаха беседки, разположени на тераси, които слизаха към морето. Голямата осветена стая изглеждаше празна. Те се съвещаваха известно време. Виждайки ги, че се колебаят, една жена отвори вратата. Тя вдигна към тях газовата лампа, чийто резервоар, пълен с петрол, блестеше като топаз. Жената беше дребна и възрастна: двете й дълги златни обици с висулки почти допираха до врата й, който приличаше на шия на костенурка.
	— Госпожо — попита Даниел, — имате ли една стая с две легла за тази нощ? — И преди тя да му отговори, поясни: — Ние сме братя и отиваме при баща си в Тулон, но много късно тръгнахме от Марсилия, та няма да можем да стигнем в Тулон тази вечер…
	— Разбира се, че няма да стигнете — усмихна се жената. Очите й бяха млади и весели и тя размахваше ръце, когато говореше. — Пеша до Тулон? Приказки ми разправяте! Няма значение. Ще ви дам стая. Два франка, ама плащате веднага.
	Даниел измъкна портфейла си.
	— Супата къкри на огъня, ще ви донеса две чинии — добави тя.
	Те се съгласиха.
	Стаята беше на тавана и имаше само едно легло с измачкани чаршафи. Без да разговарят, те се разбраха: събуха бързо обувките си и се мушнаха под завивката облечени, като се опряха гръб до гръб. Дълго не можаха да заспят. Месецът светеше точно срещу прозорците им. От съседния таван се чуваше глух шум — тичаха плъхове. Жак забеляза един отвратителен паяк, който пълзеше по светлата стена и после изчезна в сянката; каза си, че няма да мигне цялата нощ. Даниел мислено си припомняше плътския грях; въображението му разпалено рисуваше спомена за преживяното. Той не смееше да се помръдне, потънал в пот и задъхан от любопитство, отвращение и удоволствие.
	На следната сутрин Жак спеше още, когато Даниел, който се готвеше да стане, за да се откъсне от натрапчивите си мисли, чу някаква врява в странноприемницата. Цяла нощ той бе преследван от кошмара на своето приключение, затова първата му мисъл беше, че идват да го арестуват и да го изправят пред съда за разврат. И действително вратата, която нямаше ключалка, се отвори. Показаха се един стражар и съдържателката. Влизайки, той блъсна главата си в ниския горен праг на вратата и свали фуражката си.
	— Дотътриха се снощи целите в прах — обясняваше старата, като се смееше и люлееше дългите си обици. — Вижте им обувките! Разправяха ми бабини деветини, че искали да отидат пеша до Тулон и още не знам що си. Онзи там, големият — каза тя, като посочи с ръка Даниел и гривните й издрънчаха, — ми даде банкнота от сто франка, за да плати за стаята и за вечерята, а това струваше четири франка и половина.
	Стражарят четкаше с ръка фуражката си със забъркано изражение.
	— Ставайте, хайде! — избъбри той. — И си дайте имената, презимената и прочее.
	Даниел се колебаеше. Жак обаче беше скочил от леглото по чорапи, изправен като петле, готово за бой. Той изглеждаше решен да повали този дангалак-полицай и му крещеше в лицето:
	— Морио Льогран! А той е Жорж. Брат ми. Баща ни е в Тулон. Как ще ни спрете да отидем при него!


	След няколко часа те влизаха в Марсилия, седнали в една кола заедно с двама стражари и един мошеник, който имаше белезници на ръцете. Голямата врата на участъка се отвори, за да влезе колата, и после тежко се затвори.
	— Хайде, влизайте! — им каза някакъв стражар, отваряйки вратата на една килия. — И обърнете джобовете си! Дайте ми тия работи! Ще останете тука до обед, докато проверим доколко вярно е това, което разправяте.
	Но далеч преди обед дойдоха да ги заведат в канцеларията.
	— Безполезно е да отричате. Хванати сте. Търсим ви от неделя. Вие сте от Париж — вашето име е Фонтанен, а вашето Тибо. Деца от добри семейства, пък сте тръгнали по пътищата като престъпници!
	Даниел бе взел позата на обиден, но всъщност изпитваше дълбоко облекчение. Най-после се свърши! Майка му вече знаеше, че е жив и го чакаше. Той ще й поиска прошка и тази прошка ще изличи всичко; дори това, за което в този миг мислеше с ужас и което не би могъл никога да повери никому.
	Жак стискаше зъби и мислеше за шишенцето с йод и за камата, като свиваше отчаяно юмруци, мушнал ръце дълбоко в джобовете. Най-различни планове за отмъщение и за бягство минаваха през главата му. В този момент стражарят добави:
	— Вашите нещастни родители мислели, че сте умрели…
	Жак му хвърли страшен поглед; изведнъж лицето му се сгърчи и той избухна в плач. Виждаше баща си, госпожицата и малката Жиз… Сърцето му преливаше от нежност и срам.
	— Хайде, идете да поспите — поде стражарят. — Утре ще направим необходимото. Дотогава ще получим нареждания.


>>	VIII

	От два дни Жени лежеше в леглото си, унесена в полусън, много отслабнала, но треската беше вече минала.
	Изправена пред прозореца, г-жа дьо Фонтанен дебнеше шумовете по булеварда. Антоан беше отишъл да доведе бегълците от Марсилия и те трябваше да пристигнат тази вечер. Часовникът бе ударил вече девет, а тях още ги нямаше.
	Тя трепна. Не спря ли долу кола?
	Само за миг се озова на площадката на стълбището, хванала перилата с две ръце. Кученцето се беше втурнало и с радостно джавкане посрещна детето. Г-жа дьо Фонтанен се наведе и изведнъж — ето го! Тя виждаше само шапката му, чиято периферия скриваше лицето, виждаше движението на рамената му. Той вървеше напред, следван от Антоан, който държеше брат си за ръка.
	Даниел вдигна очи и видя майка си. Лампата на площадката осветяваше косите й и те изглеждаха бели, докато лицето й оставаше в сянка; но той все пак различаваше чертите й. Наведе глава и продължи да се изкачва, усещайки, че тя слиза към него. Свали шапката си, без да смее да вдигне очи, и се озова пред нея, облегнал чело на гърдите й. Но сърцето му беше измъчено и той почти не изпита радост: толкова беше чакал тази минута, че вече беше станал безчувствен; и когато тя най-после се дръпна настрана, в смирените му очи нямаше нито една сълза. Но Жак, който се беше облегнал на стената, избухна в плач.
	Г-жа дьо Фонтанен беше обхванала с две ръце лицето на сина си и го притегли към себе си. Никакъв упрек, само една дълга целувка. Но когато запита Антоан, гласът й трепереше още от тревогите през изминалата ужасна седмица:
	— Ами вечеряли ли са горките деца?
	Даниел прошепна:
	— А Жени?
	— Тя е вън от опасност. В леглото си е. Ще я видиш, тя те чака…
	Даниел се откъсна от майка си и изтича в апартамента.
	— Полека, миличък, внимавай, тя беше много болна…
	С очи, още замрежени от сълзи, които бързо изсъхнаха, Жак не можа да се въздържи и хвърли наоколо си любопитен поглед; значи, това е къщата на Даниел, това е стълбата, по която той се качва всеки ден, когато се връща от лицея; това е вестибюлът, през който минава; ето тази, която нарича _мама_ с така странно ласкав глас.
	— А вие, Жак — попита тя, — няма ли да ме целунете?
	— Отговори де! — каза Антоан усмихнат.
	Той го бутна напред и тя протегна ръце към него. Жак се приближи и опря челото си там, където Даниел бе сложил своето. Замислена, г-жа дьо Фонтанен докосна с пръсти червенокосата главичка, обърна към по-големия брат лицето си и направи усилие да се усмихне. Понеже Антоан, който стоеше на прага, изглежда, бързаше, тя му протегна двете си ръце над притисналото се към нея дете с жест, изпълнен с подчертана благодарност.
	— Навярно бързате да се приберете, баща ви също ви чака.


	Вратата на стаята на Жени беше отворена.
	Застанал на едно коляно пред леглото, опрял глава на чаршафа, Даниел беше уловил ръцете на сестра си и ги притискаше до устните си. Жени беше плакала. Протегнала ръце, тя се надигаше от леглото си. По лицето й се виждаше, че прави усилие. Беше така отслабнала, че само очите й изразяваха чувствата й. Погледът й бе поглед на болно дете, но твърд, волев и загадъчен, сякаш за дълго бе загубил младостта и свежестта си; беше вече поглед на жена.
	Г-жа дьо Фонтанен се приближи. Искаше й се да се наведе и да прегърне двете си деца, но Жени не трябваше да се уморява. Накара Даниел да стане и го изведе от спалнята.
	Другата стая бе весело осветена. Пред камината тя бе наредила масата за чай — препечени филийки хляб, масло, мед и покрити с една салфетка варени кестени, които Даниел много обичаше. Самоварът шумеше. Стаята беше топла, обстановката уютна. Даниел помисли, че ще му прилошее. Той направи знак с ръка, че не иска да вземе чинията, която майка му му подаваше. Стана й мъчно.
	— Какво, миличък? Няма ли да изпиеш с мене един хубав чай тази вечер?
	Даниел я погледна. Какво се беше променило? Тя пиеше както винаги чая си горещ, на малки глътки и на лицето й, останало в сянка, играеше усмивка през парата, която се вдигаше от чашата й. Лицето й бе малко по-уморено от преди, но си оставаше все същото! О, тази усмивка, този дълъг поглед… Той не можеше да понесе толкова нежност. Наведе глава, взе парче хляб и от приличие се престори, че яде. Тя продължаваше да се усмихва; беше щастлива и мълчеше. Преливаща от нежност, тя галеше челото на кученцето, сгушено в скута й.
	Даниел остави хляба. Побледнял, той запита с наведени очи:
	— А какво ти разправиха в лицея?
	— Аз им казах, че това не е истина.
	Най-сетне лицето на Даниел се отпусна. Той вдигна очи и срещна погледа на майка си — поглед, пълен с доверие, който все пак бе въпросителен; тя желаеше той да потвърди увереността й. Очите на Даниел отговориха съвсем ясно на неизречения въпрос. Тогава тя се доближи до него сияеща и прошепна съвсем тихо:
	— Защо, защо не дойде да ми разправиш всичко, мое голямо момче, вместо да…
	Но изведнъж тя се изправи, без да довърши фразата си. Чу се дрънчене на връзка ключове във вестибюла. Тя остана неподвижна, обърната към открехнатата врата. Кученцето размаха опашка и без да лае, се спусна към познатия гост.
	На вратата се появи Жером. Той се усмихваше. Беше без пардесю и без шапка. Видът му бе съвсем естествен; човек би помислил, че той живее в този апартамент и току-що е излязъл от стаята си. Той хвърли най-напред поглед към Даниел, но се отправи към жена си и й целуна ръка. Около него се носеше дъх на върбина и цитронела.
	— Ето ме и мене, мила. Какво е станало? Много съжалявам наистина…
	Даниел се приближи до него с радостно лице. Той беше свикнал да обича баща си, въпреки че в ранното си детство проявяваше към майка си много ревнива нежност; дори и сега изпитваше някакво несъзнателно задоволство, че баща му отсъствува от задушевната атмосфера на техния дом.
	— Ами ти си бил в къщи, а? Какви ми ги разправяха — каза Жером. Той държеше сина си за брадичката и го гледаше, като се мръщеше; после го целуна.
	Г-жа дьо Фонтанен стоеше права. „Ще го изпъдя, когато се върне“ — беше си казвала тя. Нито огорчението й бе минало, нито решението й бе разколебано, но сега тя бе изненадана, смутена — той й се бе наложил с непринудеността си. Не можеше да откъсне очи от него. Не искаше да си признае колко бе развълнувана от неговото присъствие, колко силно още й действуваше чарът на галещия му поглед, усмивката и жестовете му; той беше голямата любов в живота й. През ума й мина мисълта за пари и тя се залови за нея, за да се извини пред себе си за своята пасивност. Тази сутрин бе наченала последните си спестявания и не можеше повече да чака. Жером го знаеше и сигурно й беше донесъл издръжката за месеца.
	Даниел, който не знаеше какво да отговори, се обърна към майка си и с изненада видя върху нейното чисто майчинско лице… той не можеше да каже точно какво, но изразът й бе така особен, така разчувствуван, че той обърна срамежливо глава…
	В Марсилия Даниел бе загубил невинността си.
	— Трябва ли да го мъмря, мила? — запита Жером с лека усмивка, която разкриваше блестящите му зъби.
	Тя не отговори веднага, но после му подхвърли с тон, в който прозираше желанието да му отмъсти:
	— Жени едва не умря!
	Жером пусна сина си и направи крачка към нея с толкова изплашено лице, че тя веднага се съгласи да му прости всичко, за да изличи злото, което за миг бе пожелала да му причини.
	— Тя оздравя — извика г-жа дьо Фонтанен. — Успокойте се.
	И се усмихна насила, за да го успокои по-бързо. Тази усмивка беше всъщност моментна капитулация. Тя го разбираше. Обстоятелствата се стичаха така, че не можа да се държи толкова достойно, както бе решила.
	— Идете я вижте — прибави тя, като забеляза, че ръцете на Жером трепереха, — но не я събуждайте!
	Изтекоха няколко минути. Г-жа дьо Фонтанен беше седнала. Жером се върна, като стъпваше на пръсти, и внимателно затвори вратата. Лицето му сияеше от нежност, но тревогата му беше преминала. Той пак се смееше и премигваше.
	— Да бяхте я видели как спи! Обърнала се е настрана и си е опряла бузата на ръката. — С пръстите си той очертаваше във въздуха грациозната форма на заспалото дете. — Поотслабнала е, но може би така е по-добре — станала е по-хубава, не намирате ли?
	Тя не отговори нищо. Той я гледаше разколебан, после извика:
	— Но, Терез, вие сте съвсем побеляла!
	Тя стана и почти изтича до камината, над която висеше голямо огледало. Наистина два дни бяха достатъчни, за да побелеят напълно над слепите очи и около челото посребрените й, но все още руси коси. Даниел най-после разбра какво му се струваше различно и необяснимо у майка му. Г-жа дьо Фонтанен се разглеждаше в огледалото, не знаеше какво да мисли, но не можеше да не изпита чувство на съжаление към себе си. В огледалото тя видя Жером, който стоеше зад нея. Той се усмихваше и без да осъзнае това, тя се почувствува утешена от усмивката му. Изглеждаше, че това го забавлява много. Той докосна с пръст една обезцветена къдрица, която блестеше на светлината.
	— Чудесно ви отива, мила! Нищо не би могло да подчертае по-добре — как да кажа? — младостта на вашия поглед.
	Сякаш за да се извини, но главно, за да прикрие удоволствието си, тя каза:
	— О, Жером, прекарах ужасни дни и нощи! В сряда, след като бяхме опитали вече всичко, нямаше никаква надежда… Бях съвсем сама. Толкова ме беше страх.
	— Бедничката ми! — извика той поривисто. — Просто съм покъртен! А толкова лесно можех да се върна! Бях в Лион по онази работа, която ви е известна — обясни той с такава увереност, че тя започна за миг да се рови в паметта си. — Съвсем бях забравил, че нямате адреса ми. Впрочем аз бях заминал само за един ден, дори не можах да използувам същия билет за връщане.
	В този момент той си спомни, че отдавна не беше давал пари на Терез. Щеше да получи пари едва след три седмици. Пресметна това, което имаше в себе си, и направи гримаса. Побърза да й обясни:
	— И всичко това за една дребна работа. Не успях да сключа сериозна сделка. Надявах се до последния ден и се върнах с празни ръце. Тези големи лионски банкери са толкова мъчни за работа, толкова подозрителни! — Той се впусна в описание на пътуването си. Измисляше лесно, без ни най-малко да се смущава, и му беше приятно, че умее да разказва.
	Даниел го слушаше. За първи път в живота си изпита пред баща си някакъв срам. После без никакво основание и без ни най-малка връзка помисли за мъжа, за който му беше говорила онази жена в Марсилия, за „стария“, както казваше тя — един женен човек, търговец, който идвал винаги при нея следобед, защото вечер излизал само с „истинската си жена“. Също и лицето на майка му, която слушаше, му се стори в тази минута неразгадаемо. Погледите им се срещнаха. Какво прочете майката в очите на сина си? Проникна ли тя по-дълбоко в мислите му, които не бяха ясни и на самия него? Малко недоволна, тя каза бързо:
	— Хайде, иди си легни, миличък, ти си съсипан от умора.
	Даниел се подчини. В момента, в който се навеждаше да я целуне, той видя нещастната жена, напусната от всички, когато Жени умираше. И то по негова вина? Почувствува прилив на нежност заради злото, което й бе причинил. Прегърна я и най-после прошепна на ухото й:
	— Прости ми.
	Тя чакаше тази дума от мига на завръщането, затова не изпита щастието, което щеше да вкуси, ако той й бе поискал прошка по-рано. Даниел го почувствува и с яд помисли, че присъствието на баща му бе причина за това. Г-жа дьо Фонтанен помисли същото; но тя се сърдеше малко на сина си, че не бе заговорил, когато бяха още сами.
	Отчасти на шега, отчасти от лакомия Жером се приближи до сложената маса, разгледа я, като направи смешна гримаса, и запита:
	— За кого са всички тези лакомства? — После се изсмя кратко и звънливо: — Ха-ха-ха! — Изсмя се както обикновено: изкуствено, пресилено, отмятайки назад глава и въртейки очи.
	След това притегли до масата една табуретка и взе чайника.
	— Не пийте от този чай — каза г-жа дьо Фонтанен и сложи самовара. Жером започна да протестира. — Оставете, ще попаря нов чай — каза тя със сериозно лице.
	Бяха сами. Тя се бе приближила до масата, за да види кога ще кипне водата, и вдъхваше киселия аромат на лавандула и на върбина, който се носеше около Жером. Той вдигна глава към нея. Изразът на лицето му бе нежен и разкаян. С едната си ръка държеше парчета хляб като хлапак, а със свободната си ръка обхвана кръста на жена си без всякакво стеснение, което показваше дълъг любовен опит. Г-жа дьо Фонтанен рязко се освободи; страхуваше се да не прояви слабост. След като той махна ръката си, тя се доближи отново до масата, за да попари чая, и после пак се отдалечи.
	Държеше се с достойнство. Изглеждаше тъжна. Пред неговата безотговорност омразата й бе почнала да се стопява. Тя го разглеждаше крадешком в огледалото. Бронзовият му тен, бадемовите му очи, грациозното му тяло и малко екзотичният начин, по който беше облечен, придаваха нещо ориенталско на неговата отпуснатост. Терез си спомни, че когато бяха сгодени, беше писала в дневника си: „Моят любим е красив като индийски принц“. И сега продължаваше да го гледа с очите на младо момиче. Той беше седнал на косо върху ниското столче, протегнал крака към огъня. Държейки ножа с върха на пръстите си с грижливо излъскани нокти, той мажеше с масло една след друга препечените филийки хляб, слагаше им и мед и като се навеждаше над чинията, отхапваше от хляба. Когато свърши, изпи чая си наведнъж, изправи се с гъвкавостта на танцьор и отиде да се излегне в едно кресло. Човек би казал, че нищо не се е случило между тях и че той живееше вкъщи както преди. Жером галеше Пюс, която бе скочила на коленете му. На безимения пръст на лявата си ръка той носеше наследен от майка си пръстен с едър ахат — стара камея, на която млечният силует на Ганимед се открояваше върху черен фон. Халката се бе изтъркала от носене и при всяко движение на ръката пръстенът се плъзгаше нагоре-надолу по пръста.
	Тя следеше всичките му движения.
	— Нали ще ми позволите да запаля една цигара, мила?
	Жером беше непоправим и чудесен. Произнасяше по особен начин думата „мила“ с нежен, замиращ глас, сякаш даваше целувка. Сребърна табакера блесна между пръстите му. Тя си спомни за сухото й щракане, за навика му да изчуква цигарата на опакото на ръката си, преди да я пъхне в устата си. И как добре си спомняше дългите му ръце, по които се очертаваха сините вени; запалената клечка внезапно ги превръщаше в две прозрачни розови черупки! Опита се да разтреби спокойно масата. Тази седмица я бе съсипала от умора и тя си даде сметка за това точно когато имаше нужда от всичката си смелост. Седна. Не знаеше вече какво да мисли и чуваше неясно това, което _духът_ й нашепваше. Не беше ли я поставил бог до този грешник, за да може един ден да го подпомогне да тръгне по пътя на доброто? Не! Първият й дълг беше да спаси семейното огнище, децата. Мислите й постепенно се проясняваха. Тя се успокои, когато почувствува, че не е толкова слаба, колкото си мислеше. Задочната присъда над Жером, която бе произнесла в просветленото си от молитвата съзнание, оставаше неотменима.


	Жером я гледаше от известно време внимателно и замислено. После погледът му стана напълно искрен. Тя познаваше тази нерешителна усмивка, този поглед, изпълнен с очакване. Уплаши се, защото макар че всеки миг, дори въпреки желанието си, отгатваше какво се крие зад това капризно лице, все пак интуицията й винаги в края на краищата се сблъскваше с някаква преграда, зад която проницателността й затъваше като в подвижни пясъци. Тя често се беше питала: „Какъв е той всъщност?“.
	— Да, разбирам добре — започна Жером с известна доза рицарска меланхолия, — вие ме съдите строго, Терез. О, аз ви разбирам, разбирам ви много добре. Ако ставаше дума за някого другиго, аз бих го съдил като вас. Бих си казал: „Той е негодник“. Да, негодник, нека имаме смелостта да наречем нещата с истинските им имена. Но как да ви обясня всичко това?
	— Няма смисъл да ми обяснявате… — прекъсна го нещастната жена. Откровеното й лице имаше умолителен израз.
	Той беше потънал дълбоко в креслото, кръстосал крака; глезенът се показваше под повдигнатия панталон, а кракът му се полюляваше отпуснато.
	— Успокойте се, няма да споря. Фактите са налице и те ме осъждат. И все пак, Терез, може би за всичко това има и други обяснения, освен тези, които се виждат на пръв поглед. — Той се усмихна тъжно. Обичаше да намира причини за грешките си и да си служи с аргументи от морално естество; може би по този начин задоволяваше това, което бе останало у него от протестантското му възпитание. — Често — подхвана той — едно лошо деяние може да не бъде продиктувано от лоши мотиви. Понякога изглежда така, сякаш човек търси грубото задоволяване на един инстинкт, докато всъщност много често той отстъпва на някое чувство, което само по себе си е добро — например чувството на съжаление. Така той причинява страдания на едно същество, което обича, защото изпитва съжаление към друго същество, онеправдано, с по-долно социално положение, същество, което сигурно би могло да бъде спасено с малко внимание.
	Тя видя малката работничка, която хълцаше на кея. Други спомени изплуваха в съзнанието й — Мариет, Ноеми… Следеше с очи движението на лачената обувка, където ту блясваше, ту угасваше отражението на лампата. Припомни си времето, когато бяха младоженци: той често излизаше да вечеря навън — все непредвидени и неотложни делови задължения; връщаше се призори, затваряше се в стаята си и спеше до вечерта. Припомни си за анонимните писма, които четеше набързо и след това ги късаше, гореше или стъпкваше, без да успее да притъпи силата на отровата. Беше виждала как Жером прелъстява слугините й, как ухажва една след друга приятелките й. Тя остана без приятелки. Спомни си за упреците, които отначало се бе осмелила да му направи, за обмислените сцени, при които говореше прямо и със снизхождение, и виждаше пред себе си само един човек, роб на прищевките си, затворен, неуловим, който отричаше очевидното с пуританско възмущение и после веднага като някакъв хлапак се заклеваше усмихнато, че това е за последен път.
	— И така, вие виждате — продължи той, — аз се държа зле с вас, аз… О, да, да! Нека не се плашим от думите. И все пак аз ви обичам, Терез, от цялата си душа, уважавам ви и ви съжалявам. И никоя друга връзка, никога, кълна ви се, нито веднъж, нито за минута, нищо не може да се сравни с тази любов, единствената любов, вкоренена в душата ми!
	О, животът ми е грозен, аз не се оправдавам. Срамувам се от него. Но наистина, мила, вярвайте ми, вие ще извършите несправедливост, вие, която сте така справедлива, ако ме съдите само по това, което върша. Прегрешенията ми не показват истинския човек у мен. Изразявам се зле, чувствувам, че вие не ме разбирате… Чувствувам, че всичко това е хиляди пъти по-сложно, отколкото може да се изрази; и аз сам едва успявам да надникна в себе си в минути на просветление…
	Той замълча, извил глава, втренчил очи някъде надалеч, изтощен от искреното и напразно усилие да открие за миг истината за своя вътрешен живот. После вдигна глава и г-жа дьо Фонтанен почувствува как погледът на Жером докосна лицето й, поглед, привидно лек, който притежаваше способността, минавайки, да привлича погледите на другите, да ги улавя и да ги задържа, да ги залепва, така да се каже, за себе си, преди те да могат да се откъснат от него; този поглед напомняше магнит, който привлича, повдига и след това отпуща едно по-тежко парче желязо. Още веднъж очите им се срещнаха и се разделиха. „Ти може би — помисли си тя — си по-добър от живота, който водиш.“
	И повдигна рамене.
	— Вие не ми вярвате — пошепна той.
	Тя се постара да говори с безразличен тон.
	— О, бих искала да ви вярвам… Толкова пъти съм ви вярвала вече. Но това почти няма значение… Може да сте виновен, може и да не сте, може да имате някаква отговорност, може и да нямате… Жером, важното е, че злото е сторено. Това зло е постоянно и ще трае. Не може да продължава така. Нека се разделим окончателно.
	Тя толкова бе мислила за това през последните четири дни, че подчерта думите си с крайно сух тон, в значението, на който Жером не можеше да се съмнява. Тя видя смайването му, болката му и побърза да продължи:
	— Трябва да имаме пред вид децата. Докато бяха малки, те не разбираха и аз сама… — В момента, когато щеше да произнесе думата „страдах“, някакво чувство на срам я задържа. — Но злото, което вие ми сторихте, Жером, не засяга вече само мене, само моето… чувство. Вие носите това зло със себе си тук, то е във въздуха на нашия дом, във въздуха, който дишат децата. Няма да търпя повече това. Вижте какво направи Даниел тази седмица. Нека Бог му прости раната, която ми нанесе, както аз му простих. Той съжалява, защото сърцето му е останало чисто — в нейния поглед блесна искрица гордост и дори предизвикателство, — но аз съм сигурна, че вашият пример е допринесъл за това. Би ли заминал той така, с леко сърце, без да помисли как ще се тревожа, ако не ви виждаше как изчезвате постоянно… по работа?
	Тя стана, пристъпи колебливо към камината, вгледа се в побелелите си коси и като се наведе малко към мъжа си, добави, без да го погледне:
	— Много мислих, Жером. Много страдах тази седмица, молих се, мислих. Нямам намерение да ви упреквам. Впрочем тази вечер дори нямам сила за това, толкова съм съсипана от умора. Моля ви само да погледнете действителността право в лицето. Ще признаете, че съм права, че няма друго възможно решение. Общият ни живот… — тя се поправи — това, което остава от нашия общ живот, малкото, което остава, Жером, и то е дори много. — Тя се напрегна цяла, опря двете си ръце на мраморната плоча на камината и като подчертаваше всяка дума с едно движение на тялото и на ръцете си, изрече:
	— Ом-ръз-на ми то-зи жи-вот!
	Жером не отговори. Преди тя да може да се отстрани, той се плъзна в краката й, опря буза о бедрото й като дете, което иска да изтръгне прошка, и измърмори:
	— Нима бих могъл да се отделя от тебе? Нима бих могъл да живея без децата? Ще си пръсна черепа!
	Тя почувствува желание да се усмихне, толкова детински беше жестът, който той направи с ръка, допирайки я до сляпото си око. Жером улови ръката й, отпусната в полата, и я покри с целувки. Тя се отдръпна разсеяно и уморено погали челото му с върха на пръстите си. Жестът й показваше, че се е откъснала от него веднъж завинаги, но той го сметна за проява на майчинска нежност. Повдигна глава и разбра, че се е измамил.
	Тя се отдалечи от него. След това протегна ръка към малкия часовник на нощната масичка.
	— Два часът! — каза г-жа дьо Фонтанен. — Ужасно късно е. Моля ви се… Елате утре.
	Той хвърли поглед към часовника, след това погледна голямото подредено за нощта легло с една-единствена възглавница.
	— Мъчно ще намерите кола — прибави тя.
	Той направи неопределен, учуден жест. Не беше помислил, че ще трябва да си ходи тази вечер. Най-после не беше ли у дома си? Стаята му, винаги подредена, го чакаше. Можеше просто да мине през коридора и да си легне. Колко пъти беше се връщал посред нощ, след като беше отсъствувал по четири, пет и шест дни. На следната сутрин го виждаха на закуска по пижама, гладко обръснат да се шегува и да се смее високо, за да разсее мълчаливото недоверие у децата, което той не можеше да си обясни. Г-жа дьо Фонтанен знаеше всичко това и следеше хода на мислите му по лицето му, но нямаше намерение да прави отстъпки; тя отвори вратата, която водеше към вестибюла. Чувствувайки се в глупаво положение и малко обиден, той излезе, като запази държането на приятел, който се сбогува.
	Докато обличаше пардесюто си, той си спомни, че тя е без пари. Можеше да й остави без колебание няколкото банкноти, които имаше в джоба си, макар че нямаше никаква възможност да намери други пари за себе си; но мисълта, че подобен жест би могъл да повлияе на жена му, която, след като получеше пари, сигурно нямаше да си позволи да го изпрати така безцеремонно, засегна неговото чувство за деликатност; освен това страхуваше се Терез да не помисли, че той си прави някакви сметки. Затова се ограничи с думите:
	— Имам още много неща да ви кажа, мила…
	Тя помисли за решението си да скъса, след това за очакваната сума и отговори бързо:
	— Утре, Жером. Ако дойдете утре, ще ви приема и тогава ще говорим.
	Тогава той реши да си отиде с достойнство, като кавалер. Улови ръката на жена си и поднесе върха на пръстите й до устните си. За миг те останаха в нерешителност един срещу друг, но тя бързо дръпна ръката си и отвори вратата към стълбите.
	— Е, тогава, довиждане, мила… До утре.
	Тя го видя за последен път как слиза по стъпалата с шапка в ръка, вдигнал глава към нея, усмихнат.
	Вратата се затвори. Г-жа дьо Фонтанен остана сама. Опря челото си о рамката на вратата. Бузата й трепна от глухия трясък на затварящата се пътна врата, който разтърси заспалата къща. Пред нея на килима лежеше ръкавица от светла кожа. Без да мисли, тя я грабна, притисна я до устните си, вдъхна мириса й, като се мъчеше да усети през миризмата на кожа и тютюнев дим лекия дъх, който й беше така добре познат. Като се видя в огледалото, тя се зачерви, пусна ръкавицата, завъртя рязко електрическия ключ и сякаш освободена от самата себе си в мрака, пипнешком избърза към стаите на децата, където остана дълго, заслушана в дишането им.


>>	IX

	Жак и Антоан се качиха във файтона. Колата се движеше съвсем бавно и копитата на коня чаткаха по асфалта като кастанети. Улиците бяха тъмни. В мрака на старата разнебитена кола се носеше миризма на мухлясал плат. Жак плачеше. Умората, както и прегръдката на тази дама с майчинска усмивка събудиха в него угризения на съвестта. Как ще отговори на баща си? Той чувствуваше, че му премалява и смазан от мъка, се облегна на рамото на брат си, който го прегърна. За първи път тяхната въздържаност изчезна.
	Антоан искаше да заговори, но не успяваше да намери подходящ тон. В гласа му звучеше пресилена, малко грубовата простота.
	— Хайде, моето момче, стига… Свърши се… Защо изпадаш в такова състояние?…
	Той млъкна и се задоволи да притисне към себе си главата на малкия. Мъчеше го обаче любопитството.
	— Какво те беше прихванало, а? — подхвана той малко по-меко. — Каква е всъщност тая история? Той ли те подведе?
	— О, не. Той не искаше. Аз, аз сам…
	— Но защо?
	Отговор не последва. Антоан продължи несръчно:
	— Знаеш ли, аз разбирам от тия работи, тия връзки, завързани в училище. Пред мене можеш да признаеш много неща, аз разбирам от тия работи. Понякога човек се оставя да го увлекат…
	— Той е мой приятел, това е всичко — прошепна Жак, без да вдигне глава от рамото на брат си.
	— Но какво… какво правите, когато сте заедно? — осмели се да попита Антоан.
	— Разговаряме. Той ме утешава.
	По-старият брат не посмя да разпитва повече. „Той ме утешава.“ Тонът, с който бяха казани тези думи, накара сърцето му да се свие. „Значи, ти си много нещастен, мое момче?“ — понечи да каже той, когато Жак прибави дръзко:
	— Пък ако искаш да знаеш всичко, ще ти кажа: той ми поправя стиховете.
	— Тъй ли? Ами това е много добре, много ми харесва — отговори Антоан. — Доволен съм, че си поет.
	— Наистина ли? — запита детето.
	— Да, много съм доволен. Впрочем аз го знаех от по-рано. Чел съм твои стихове, намирах ги понякога захвърлени из къщи. Вярно е, че никога не съм ти говорил за това, но всъщност ние никога и не сме разговаряли двамата, и аз не знам защо… Но някои от тях ми харесаха много. Сигурно е, че ти имаш талант и ще трябва да го развиеш.
	Жак се наведе още повече към брат си.
	— Аз обичам поезията — прошепна той. — Всичко бих дал за стиховете, които обичам. Фонтанен ми дава книги… Но слушай, нали няма да кажеш на никого?… Той ме накара да прочета Лапрад, Сюли-Прюдом, Ламартин, Виктор Юго, Мюсе… О, Мюсе! Слушай, знаеш ли това:
P>
	Вечернице бледа, вестителко далечна,
	сияе твоят лик през залеза мъглив…
P$
	И после това:
P>
	О, боже,
	напусна ме отдавна, теб предано да служи
	оназ, що с мене спеше в брачното ни ложе.
	И все още свързани един с друг сме ние.
	Аз сам — почти мъртвец, а тя — със сетни сили.
P$
	Ами „Разпятието“ от Ламартин, знаеш го, нали?
P>
	От устните ти пих последното дихание
	с последната въздишка, с последното „прощавай“…
P$
	Красиво, а, и така се лее! Всеки път, като го прочета, просто се поболявам. — Сърцето му преливаше. — В къщи не разбират нищо — подхвана той. — Сигурно щях да си имам неприятности, ако знаеха, че пиша стихове. Ти не си като тях. — Той притискаше ръката на Антоан към гърдите си. — Отдавна си мислех, че си различен от тях, само че ти не казваше нищо; и после ти толкова рядко си в къщи… О, толкова съм щастлив! Да знаеш само колко съм щастлив! Сега чувствувам, че ще имам двама приятели, а не един.
	— „Аве, Цезар, ето галската девойка със сините очи…“ — започна да декламира Антоан, като се усмихваше.
	Жак се дръпна настрана.
	— Ти си чел тетрадката! — извика той.
	— Но, моля ти се, слушай…
	— А тате? — изкрещя малкият така сърцераздирателно, че Антоан заекна:
	— Не знам… Може би е прочел нещо… — Той не можа да довърши фразата си. Жак се хвърли в дъното на колата и се замята по седалката, обхванал главата си с ръце.
	— Това е долно! Абатът е езуит, мръсник! Ще му кажа, че е мръсник! Ще извикам пред целия клас, ще му плюя в лицето! Нека ме изпъдят от училище, пет пари не давам, пак ще избягам! Ще се самоубия!
	Той тропаше с крака и Антоан не смееше да каже дума. Изведнъж детето се смълча, сви се в ъгъла и притисна с ръце очите си. Зъбите му тракаха. Антоан се плашеше повече от мълчанието му, отколкото от гнева му. За щастие файтонът слизаше вече по улица Де Сен-Пер; пристигаха в къщи.


	Жак излезе пръв. Докато плащаше на коларя, Антоан не изпущаше от очи брат си, понеже се страхуваше, че може да побегне в тъмнината. Но детето изглеждаше смазано. Хлапашкото му лице, което носеше следи от пътуването и от мъката, беше сухо; очите му бяха наведени.
	— Позвъни, моля ти се — каза Антоан.
	Жак не отговори, нито се помръдна. Антоан го накара да влезе. Той се подчини кротко. Не помисли дори за любопитството на леля Фрюлинг, вратарката. Чувствуваше се смазан от очевидното си безсилие. Асансьорът го повдигна като перо, за да го хвърли отново във властта на баща му. Той бе обграден от всички страни, беше пленник на семейството и на обществото. Не виждаше никаква възможност за съпротива.
	Щом се озова на площадката и видя запален познатия полилей както в дните, когато баща му даваше мъжки вечери, той въпреки всичко изпита някакво приятно чувство, че се намира отново сред старите си спомени. А когато в дъното на вестибюла се показа госпожицата, облечена в черно и накуцвайки, по-дребничка и по-немощна от преди, той изпита желание да се хвърли в прегръдките й, забравил всякаква омраза. Тя го прегърна и го обсипа с милувки, като нареждаше монотонно със задавен, писклив глас:
	— Какъв грях! Безсърдечно момче! Искаше да ни умориш от тревога! Боже господи, какъв грях! Нямаш ли сърце? — Кротките й очи се напълниха със сълзи.
	Двете крила на вратата на кабинета се отвориха и бащата се появи.
	Когато съзря Жак, той не можа да устои на чувствата си; беше развълнуван. Спря се и затвори клепачи, сякаш чакаше виновният син да се хвърли в краката му, както в гравюрата на Грьоз, която висеше в салона.
	Жак се втрещи от страх. Кабинетът беше осветен празнично. Двете прислужнички се появиха на вратата на коридора. Г-н Тибо беше облечен в редингот, макар че обикновено в този час той носеше домашната си дреха. Всички тези необикновени неща парализираха момчето. То се откъсна от прегръдките на госпожицата, направи крачка назад и застана с наведена глава, без да знае какво чака; толкова нежност се бе натрупала в сърцето му, че му се доплака, но същевременно почувствува и желание да избухне в смях. Но още първата дума, която изговори г-н Тибо, изключи детето от семейния кръг. Държането на Жак, и то в присъствието на други хора, уби в един миг и най-слабото желание у бащата да бъде снизходителен. И за да смаже бунтовника, той нарочно прояви пълно безразличие.
	— А, ето те най-после — каза той, като се обърна само към Антоан. — Почвах да се чудя защо се бавиш. Всичко нормално ли мина? — И след като Антоан му отговори утвърдително, стискайки меката ръка, която баща му подаде, добави: — Благодаря ти, драги мой, че ме избави от такава грижа… от такава тежка грижа.
	Той се поколеба няколко секунди, като все още очакваше изблик на чувства у виновния. Хвърли сърдит поглед към прислужничките, после към детето, което наведе към килима непроницаемото си лице. Тогава окончателно сърдит, бащата заяви:
	— Още утре ще обмислим мерките, които трябва да се вземат, за да не се повтарят вече подобни безобразия.
	Когато госпожицата пристъпи към тях, за да го бутне в ръцете на баща му — движение, което Жак отгатна, без да вдигне глава, и което чакаше като последна надежда за спасение, г-н Тибо я спря с властен жест.
	— Оставете го, оставете го! Той е негодник с каменно сърце! Не си заслужаваше така да се тревожим заради него. — Той се обърна отново към Антоан, който дебнеше момента да се намеси: — Антоан, драги мой, направи ни тази услуга да се занимаеш и тази нощ с този безделник. Обещавам ти, че утре ще се освободим от него.
	Всички се раздвижиха. Антоан се приближи до баща си, а Жак боязливо вдигна глава. Но г-н Тибо продължи с тон, който не търпеше възражения:
	— Хайде, чуваш ли, Антоан? Заведи го в стаята му. Този скандал трае вече прекалено дълго.
	Щом Антоан, който водеше със себе си Жак, изчезна в коридора, където прислужничките се отдръпнаха към стената, сякаш покрай тях водеха на екзекуция някакъв престъпник, г-н Тибо, чиито очи бяха все още затворени, се върна в кабинета и затръшна вратата след себе си.


	Той само премина през кабинета, за да влезе в спалнята си. Тя беше наредена с мебелите, които бе виждал от най-ранното си детство в спалнята на своите родители в къщата при фабриката на баща си близо до Руан. Беше ги получил в наследство и ги беше пренесъл в Париж, където дойде да следва в юридическия факултет: скрина от махагоново дърво; креслата с високи облегала; завесите от син рипс; леглото, където бяха умрели най-напред баща му, а след няколко месеца и майка му; молитвеният стол, тапициран с извезаната от майка му тъкан; разпятието, закачено над него, което той сам бе поставил в скръстените ръце на баща си, а след това и на майка си.
	Най-сетне, когато остана сам в спалнята, едрият човек можа да се отпусне и да се покаже такъв, какъвто беше всъщност; умората пролича върху лицето му и чертите му придобиха естествен израз: той заприлича на портретите от детските си години. Приближи се до молитвения стол с чувство на униние. С привичен жест бързо кръстоса подпухналите си ръце. Сега във всичките му движения прозираше нещо леко, тайно, самотно. Той дигна нагоре безстрастното си лице. Погледът му, който премина под клепките, беше втренчен в разпятието. Той призна пред бога своето разочарование, своето ново изпитание: и от глъбините на сърцето си, очистено от всякаква омраза, се замоли като баща за заблуденото дете. Измъкна между религиозните книги, сложени на молитвения стол, броеницата, която бе получил за първото си причастие; зърната й, излъскани от четиридесетгодишна употреба, се плъзгаха леко между пръстите му. Той затвори очи, но лицето му беше устремено в Христос. През целия му живот никой не беше го виждал с тази вътрешна усмивка, с това щастливо лице. От тихото движение на устните увисналите му бузи трепереха и резките движение на главата, които той правеше от време на време, за да освободи врата си от високата яка, сякаш люлееха кадилница в подножието на небесния трон.


	На следния ден Жак седеше сам в стаята си на неподреденото легло. Не знаеше какво да прави тази събота сутрин; не беше във ваканция, а трябваше да стои в стаята си. Той мислеше за лицея, за часа по история, за Даниел. Слушаше сутрешните шумове, които не му бяха познати и които му се струваха враждебни — шума от метенето на килимите, трясъка на врати, които течението затваряше. Не се чувствуваше смазан; беше по-скоро възбуден, но бездействието и тайнствената заплаха, която се носеше в къщата, му причиняваха непоносима тревога. Би посрещнал с радост възможността да прояви преданост, да направи някаква героична и необикновена жертва и така да излее наведнъж нежността, която преливаше в сърцето му и го задушаваше. От време на време той изпитваше съжаление към самия себе си и това го караше да вдига глава; вкусваше за няколко минути извратеното удоволствие — смесица от неразбрана любов, от омраза и гордост.
	Някой натисна дръжката на вратата. Беше Жизел. Току-що й бяха измили косите и черните къдрици съхнеха по рамената и; беше по риза и панталонки; вратът, ръцете и краката й бяха мургави и с широкия си панталон, с хубавите си кротки като на куче очи, със свежите си устни и разрошена коса тя приличаше на алжирско арабче.
	— Какво искаш? — запита Жак не много любезно.
	— Дойдох да те видя — отговори тя, като го гледаше.
	Деветгодишна, Жизел бе отгатнала много неща през последната седмица. Най-после Жако се беше върнал. Но всичко не беше наред, защото г-н Тибо беше повикал леля й тъкмо в момента, когато й вчесваше косата; и тя я беше оставила с разпилени коси, като й беше заръчала да стои мирна.
	— Кой звънеше? — попита той.
	— Господин абатът.
	Жак се намръщи. Тя се качи на леглото и седна до него.
	— Горкият Жако! — прошепна Жизел.
	Тази проява на обич му подействува така добре, че за да й благодари, той я взе на коленете си и я целуна. Но продължаваше да се ослушва.
	— Хайде, бягай, идат! — прошепна той, като я бутна към коридора.
	Едва има време да скочи от леглото и да отвори граматиката. Зад вратата се чу гласът на абат Векар:
	— Добър ден, миличко. Тук ли е Жако?
	Той влезе и се спря на прага. Жак стоеше с наведени очи. Абатът се приближи и му дръпна ухото.
	— Хубава я нареди! — каза той.
	Но упоритият вид на детето го накара веднага да промени подхода си. С него той винаги действуваше предпазливо. Към тази често заблудена овца той изпитваше особена симпатия, примесена с любопитство и уважение; беше схванал каква сила се крие у Жак.
	Абатът седна и притегли момчето към себе си.
	— Поне поиска ли прошка от баща си? — започна той, макар много добре да знаеше какво е положението.
	Жак изпита раздразнение от неговата преструвка. Той му хвърли безразличен поглед и направи знак, че не е. Настъпи кратко мълчание.
	— Дете мое — продължи свещеникът с огорчен и малко колеблив глас, — всичко това ми причинява голяма мъка, не го крия. Досега въпреки твоите лудории винаги съм те защищавал пред баща ти. Казах му: „Жако има добро сърце, той ще се поправи. Нека бъдем търпеливи“. Но днес не зная вече какво да кажа и това, което е още по-сериозно, не зная какво да мисля. Научих за тебе неща, които никога, никога не бих посмял да помисля. Но ще се върна после на този въпрос. Аз си казвах: „Той ще има време да размисли и ще се върне при нас разкаян. Няма вина, която да не може да бъде изкупена с искрено разкаяние“. А вместо това — ето че ти стоиш със зло лице, без да направиш дори жест на съжаление, без да пролееш една сълза. Този път горкият ти баща е просто отчаян. Мъчно ми е да го гледам. Той се пита до каква степен си паднал морално, щом сърцето ти е така напълно пресъхнало. И, бога ми, и аз се питам същото.
	Жак стискаше юмруци в джобовете си и забиваше брадичката си в гърдите, за да не се разхълца и за да не може нито един мускул на лицето му да издаде чувствата му. Само той знаеше как страда от това, че не е поискал прошка. Какви щастливи сълзи би пролял той, ако бяха го приели вкъщи, както Даниел бе приет у тях! Но не! Щом е така, той никога нямаше да позволи на когото и да било да разбере какви чувства изпитва към баща си, никога нямаше да прояви своята животинска привързаност, примесена със злоба, която сякаш се бе усилила още повече, откакто загуби всяка надежда, че ще му отвърнат със същото чувство.
	Абатът мълчеше. Спокойното му лице правеше мълчанието още по-тежко. След малко, вперил поглед някъде в далечината, без всякакъв увод, той започна, сякаш декламираше:
	— Един човек имаше двама сина; младият син събра всичко, отиде в далечна страна и там прахоса имота си, като живееше разпътно. А след като разпиля всичко, дойде на себе си и рече: „Ще стана и ще отида при баща си и ще му река: Татко, съгреших против небето и пред тебе и не съм вече достоен да се нарека твой син“. И стана, та отиде при баща си. И докато беше още далеч, видя го баща му и му домиля; и като се затече, прегърна го и го обцелува. А синът му рече: „Татко, съгреших против небето и пред тебе и не съм вече достоен да се нарека твой син“.
	В този момент мъката на Жак надделя над волята му и той избухна в плач.
	Абатът промени тона.
	— Знаех, че не си развален до мозъка на костите си, мое дете. Тази сутрин прочетох една молитва за тебе. Е, хайде, иди като блудния син при баща си. Той ще се трогне и ще те съжали. И той ще каже също: „Да се веселим, защото моят син беше загубен и се намери!“.
	Тогава Жак си спомни, че полилеят във вестибюла беше запален по случай неговото завръщане, че г-н Тибо беше облякъл редингота си; мисълта, че може би беше измамил очакванията на семейството, което се готвеше да празнува завръщането му, го развълнува още повече.
	— Искам да ти кажа и друго — подхвана свещеникът, като галеше червенокосата главичка. — Баща ти е взел спрямо теб сериозно решение… — Той се поколеба и търсейки думите си, продължи да гали клепналите уши, които се сгъваха и се изправяха като пружини и най-после се зачервиха. Жак не смееше да направи и най-малкото движение. — Едно решение, което одобрявам — натърти абатът, като постави показалеца на устните си, търсейки настойчиво погледа на детето. — Той иска да те изпрати далеч от нас за известно време.
	— Къде? — извика Жак със задавен глас.
	— Той ще ти го каже сам, мое дете. Но каквото и да мислиш за неговото решение отначало, трябва да приемеш това наказание, което идва от едно огорчено сърце като мярка, взета за твое добро. Може би отначало ще ти бъде понякога тежко да се озоваваш сам със себе си през дългите часове. В такива мигове спомняй си, че за добрия християнин няма самота и че бог не напуща тези, които имат вяра в него. Хайде, целуни ме и ела да поискаш прошка от баща си.


	След няколко минути Жак се върна в стаята с подуто от сълзи лице и пламтящ поглед. Той пристъпи към огледалото и разгледа лицето си с ожесточение, вгледа се дълбоко в очите си, сякаш му бе необходимо да има пред себе си образа на човешко същество, на което може да излее омразата и злобата си. Чу, че някой ходи в коридора. Вратата му нямаше вече ключ и той натрупа цяла барикада от столове срещу нея. Изтича до масата, надраска няколко реда с молив, мушна листчето в един плик, написа адреса, сложи марка и стана. Беше като луд. Кому да повери това писмо? Наоколо му имаше само врагове. Открехна прозореца. Утринта беше мрачна, улицата пуста. Но долу една възрастна дама и едно дете вървяха бавно насам. Жак пусна писмото, което започна да се върти във въздуха и най-после падна на тротоара. Той бързо се дръпна назад. Когато отново се осмели да надникне от прозореца, писмото беше изчезнало; дамата и детето се отдалечаваха.
	Тогава с изчерпани сили изстена като животно, уловено в капан, и се хвърли върху леглото си; извит като дъга, с опрени о таблата крака, разтърсван от безсилен гняв, той хапеше възглавницата, за да заглуши стенанията си. Бе запазил още достатъчно разсъдък, за да не позволи на семейството да види отчаянието му.
	Същата вечер Даниел получи следната бележка:
C>
	„_Драги мой,_
	Моя единствена любов, нежност и красота на живота ми!
	Пиша ти това като завещание. Отделят ме от тебе, отделят ме от всичко, ще ме пратят на едно място, не смея да ти кажа какво място, не смея да ти кажа къде! Срамувам се за баща си!
	Чувствувам, че няма да те видя вече, тебе, моя единствен, тебе, който можеше да ме направиш добър.
	Сбогом, скъпи мой, сбогом! Ако ме направят прекалено нещастен и много лош, ще се самоубия. Тогава ти ще им кажеш, че съм се убил нарочно заради тях! И все пак аз ги обичах!
	Но моята последна мисъл на прага на гроба ще бъде за тебе, скъпи приятелю!
	Сбогом!
@	Ж.“
C$


>	Втора част
>	Изправителният дом

>>	I

	Макар че от деня, когато миналата година беше довел двете избягали деца, Антоан не беше идвал при г-жа дьо Фонтанен, прислужницата го позна и въпреки че беше девет часът вечерта, направо го покани да влезе.
	Г-жа дьо Фонтанен беше в стаята си с двете си деца. Седнала пред камината под лампата, тя четеше на глас някаква книга. Жени, сгушена в едно дълбоко кресло, усукваше плитката си и слушаше с втренчени в огъня очи. Даниел, малко по-настрана, с кръстосани крака и блок на колената, довършваше една скица с въглен на майка си. Антоан се спря за миг на прага и още при влизането си почувствува колко ненавременно е посещението му, но не можеше да се върне назад.
	Г-жа дьо Фонтанен го прие малко студено; тя изглеждаше учудена. Остави децата в стаята и заведе Антоан в салона. Щом разбра какво го води при нея, тя отиде да повика сина си.
	Даниел сега изглеждаше на седемнадесет години, макар че всъщност бе само петнадесетгодишен; наболите му мустаци подчертаваха линията на устата. Леко смутен, Антоан гледаше младежа право в лицето с малко предизвикателен вид, сякаш искаше да каже: „Аз съм от тези, които вървят право към целта, без заобикалки“. И както миналата година, някакъв таен инстинкт го караше да пресилва малко свободното си и откровено държане поради присъствието на г-жа дьо Фонтанен.
	— Ето за какво се отнася — каза той. — За вас идвам. Нашата вчерашна среща ме накара да се замисля. — Даниел изглеждаше изненадан. — О, да — подхвана Антоан, — ние едва разменихме няколко думи, вие бързахте, аз също, но ми се стори, че… как да кажа… и после вие не ме попитахте нищо за Жак. От това заключих, че той ви пише. Пише ви, нали? Подозирам дори, че той ви пише неща, които аз не зная и които ми е нужно да зная. Не, почакайте, изслушайте ме. Жак напусна Париж през юни миналата година. Април наближава, значи, стават девет месеца, откакто е там. Не съм го виждал оттогава и той не ми е писал, но баща ми го вижда често. Той ми казва, че Жак е добре, че работи, че отдалечаването от семейството и дисциплината са дали отличен резултат. Мами ли се той? Или го лъжат? Откакто ви срещнах вчера, много съм неспокоен. Мина ми през ума, че може би той е нещастен… на това място… и че като не зная нищо, не мога да му помогна. Тази мисъл ми е непоносима. Тогава реших да дойда да говоря с вас, ей така, направо. Апелирам към вашата обич към него. Въпросът не е да издадете това, което ви е доверил. Но на вас той сигурно пише какво става там. Вие единствен можете да ме успокоите или да ме накарате да се намеся.
	Даниел слушаше с безразличие. Първата му мисъл бе да откаже да разговаря. Държеше главата си вдигната и понеже беше смутен, гледаше Антоан с остър поглед. След малко, объркан, той се обърна към майка си, която го наблюдаваше с любопитство и чакаше да види какво ще направи. Той продължаваше да се колебае. Най-после тя се усмихна.
	— Кажи истината, моето момче — каза тя, като махна решително с ръка. — Човек никога не съжалява, че не е излъгал.
	Тогава Даниел направи същия жест и реши да говори. Да, той получавал от време на време писма от Тибо, все по-къси и по-къси, в които приятелят му казвал все по-малко и по-малко. Той знаел, че другарят му е пансионер при един почтен учител в провинцията, но не знаел точно къде. Марките на пликовете били подпечатани в пощенски вагон от северната железопътна мрежа. Вероятно бил настанен някъде при частен учител, за да се подготви за изпитите.
	Антоан правеше усилие да прикрие смайването си. С какво старание Жак криеше истината от най-близкия си приятел! Защо? От срам? Сигурно същият срам, който караше г-н Тибо да представя пред хората изправителния дом в Круй, където бе затворил сина си, като „религиозен институт на брега на Оаза“. Изведнъж му мина през ума, че може би тези писма са диктувани на Жак. Може би измъчват детето. Той си спомни за кампанията, почната от един революционен вестник в Бове, и за ужасните обвинения, хвърлени срещу Института за борба с детската престъпност — лъжи, които г-н Тибо бе опровергавал в един процес за клевета, спечелен напълно от него. Но все пак?
	Антоан се осланяше само на себе си.
	— Бихте ли ми показали някои от тези писма? — попита той. Виждайки, че Даниел се зачерви, той се извини, като се усмихна със закъснение. — Само едно. Което и да е…
	Без да отговори и без да запита майка си с очи, Даниел излезе от стаята.
	Останал сам с г-жа дьо Фонтанен, Антоан изпита същото чувство, което бе имал при миналогодишната си среща с нея: че е попаднал в съвсем чужда нему среда, която възбуждаше любопитството му и го привличаше. Тя гледаше пред себе си и като че ли не мислеше за нищо. Но присъствието й бе сякаш достатъчно да стимулира душевния живот на Антоан и да усили неговата проницателност. Около тази жена въздухът придобиваше някаква особена проводимост. В този момент той беше сигурен, че в атмосферата имаше неодобрение; и не се мамеше. Без да осъжда Антоан или г-н Тибо (тъй като не знаеше каква е съдбата на Жак), тя имаше впечатлението, спомняйки си за единственото си посещение в дома на улица Дьо л’Юниверсите, че това, което се върши там, често заслужава порицание. Антоан отгатна мислите й; той бе почти съгласен с нея. Разбира се, ако някой си позволеше да критикува поведението на баща му, той би възразил; но сега дълбоко в сърцето си той беше заедно с г-жа дьо Фонтанен против г-н Тибо. Още миналата година — той си го спомняше много добре, — след като за първи път бе вдъхнал атмосферата, в която живееше семейство дьо Фонтанен, въздухът в бащината му къща му бе станал непоносим дни наред.
	Даниел се върна. Той подаде на Антоан една измачкан плик.
	— Това е първото — каза той. След миг добави: — И най-дългото — и седна на стола си.
C>
	„_Драги Фонтанен,_
	Пиша ти от новия си дом. Не се опитвай да ми пишеш — строго е забранено. С изключение на това, всичко друго е много добре. Моят учител е добър, държи се мило с мене и аз уча много. Имам много другари, които също са много мили. Освен това баща ми и брат ми ме посещават всяка неделя. Разбираш, че съм много добре. Моля те, скъпи ми Даниел, в името на нашето приятелство не съди строго баща ми, ти не можеш да разбереш всичко. Аз знам, че той е много добър и не сбърка, като ме махна от Париж, където губех времето си в лицея. Аз сам съм съгласен с това; и съм доволен. Не ти давам адреса си, за да съм сигурен, че няма да ми пишеш, защото това ще бъде ужасно за мене.
	Пак ще ти пиша при първа възможност, мой скъпи, скъпи Даниел.
@	Твой Жак“
C$
	Антоан препрочете два пъти бележката. Ако не беше разпознал известни особености от почерка на брат си, той би се усъмнил, че писмото е от Жак. Адресът на плика беше писан от друга ръка; селски почерк — разтегнат, колеблив, зацапан. Той бе смаян както от формата, така и от съдържанието на писмото. Защо бяха тези лъжи? „Много другари!“ Жак живееше в килия, в прочутия „специален павилион“, създаден от г-н Тибо в изправителния дом в Круй за деца от добри семейства, който, според твърденията му, бил винаги празен. Той не разговаряше с никакво живо същество, освен с прислужника, който му носеше храната и го водеше на разходка, и с учителя, който идваше от Компиен, за да му дава уроци два-три пъти седмично. „Баща ми и брат ми ме посещават всяка неделя!“ Г-н Тибо ходеше официално в Круй на първо число всеки месец като председател на дирекционния съвет и си заминаваше обратно същия ден. Тогава нареждаше да доведат за няколко минути сина му в приемната. Колкото до Антоан, той няколко пъти беше пожелал да посети брат си през лятната ваканция, но г-н Тибо се беше противопоставил: „При режима, на който е подложен брат ти — казваше той, — много е важно да не се прекъсва уединението“.
	Облегнал лакти на колената си, Антоан въртеше писмото в ръце. Той съзнаваше, че дълго време няма да може да се успокои. Изведнъж се почувствува така объркан, така сам, че изпита желание да повери всичко на тази просветена жена, която случаят изпречваше на пътя му. Вдигна очи към нея. Скръстила ръце в полата си, замислена, тя като че ли го чакаше да заговори. Погледът й беше проницателен.
	— Можем ли да ви помогнем с нещо? — прошепна тя полуусмихната.
	Леките й бели коси правеха усмивката и цялото й лице да изглеждат по-млади.
	Но точно когато искаше да й се довери, той се поколеба. Даниел го наблюдаваше строго като съдия. Антоан се страхуваше да не се покаже нерешителен и особено да не създаде у г-жа дьо Фонтанен погрешна представа за себе си; държеше тя да го смята за силен, енергичен мъж, какъвто всъщност беше. Но пред себе си той намери по-добра причина: да не издава тайната, която Жак така грижливо пазеше. Без да търси някакви извинения и чувствувайки се неуверен, той стана и протегна ръка с този сериозен израз на лицето, който му беше присъщ и който сякаш казваше: „Не ме разпитвайте. Вие отгатвате мисълта ми. Разбираме се. Сбогом“.


	Когато излезе навън, той закрачи бързо напред. Повтаряше си: „Спокойствие. Решителност“. Пет-шест години научни занимания го задължаваха да разсъждава с привидна логика: „Жак не се оплаква, следователно той не е нещастен“. А всъщност мислеше тъкмо обратното. На съзнанието му се натрапваше кампанията, водена в печата преди известно време срещу изправителния дом. Спомняше си особено ясно една статия, озаглавена „Тъмници за деца“, в която се описваше с подробности материалната и морална нищета на питомците, зле хранени, настанени в лоши помещения, подлагани на телесни наказания и често оставяни напълно във властта на суровите пазачи. Неволно той сви заканително юмрук. На всяка цена щеше да извади нещастното дете оттам. Благородна роля! Но как да постъпи? Да предупреди баща си, да говори с него? И дума да не става! Всъщност той въставаше именно срещу баща си, срещу института, основан и ръководен от него. Съзнанието, че се бунтува срещу баща си, беше така ново за него, че най-напред му стана неловко, а след това изпита гордост.
	Спомни си какво бе станало миналата година, на следния ден от завръщането на Жак. Още рано сутринта г-н Тибо беше повикал Антоан в кабинета си. Абат Векар току-що бе пристигнал. Г-н Тибо крещеше:
	— Негодник! Трябва да се пречупи волята му!
	Той отваряше голямата си космата ръка и после бавно я свиваше в юмрук. След това беше казал със самодоволна усмивка:
	— Смятам, че зная как трябва да се реши въпросът.
	И след известна пауза най-сетне бе повдигнал клепачи и бе промълвил:
	— Круй.
	— Жак в изправителния дом! — беше извикал Антоан.
	Спорът се беше разгорещил.
	— Трябва да се сломи волята му! — повтаряше г-н Тибо и свиваше ръка така, че пръстите му пращяха. Абатът се колебаеше. Тогава г-н Тибо беше изложил специалния режим, на който ще бъде подложен Жак и който по думите му изглеждаше бащински и разумен. След това убедително, като подчертаваше с паузи мислите си, бе заключил: — Така защитен от зловредни изкушения, очистен в усамотението си от лошите инстинкти, обикнал труда, той ще навърши шестнадесетата си година и тогава, надявам се, ще може да се върне между нас в семейния кръг.
	Абатът одобряваше.
	— Усамотението прави чудеса — подсилваше той.
	Антоан, разколебан от доводите на г-н Тибо и от одобрението на свещеника, най-после беше повярвал, че те са прави.
	Сега той не можеше да прости на баща си и още по-малко на себе си слабостта, която бе проявил.
	Крачеше бързо напред, без да гледа къде отива. Пред паметника на Белфорския лъв се обърна кръгом и тръгна обратно с широки крачки, като палеше цигара след цигара и духаше дима срещу вечерния ветрец. Трябваше да нанесе удар право в целта: да отиде веднага в Круй, да се яви като обвинител…
	Една жена се приближи до него и му подметна няколко думи с ласкав глас. Той не отговори нищо и продължи да върви надолу по булевард Сен-Мишел. „Като обвинител! — повтаряше си той. — Ще разкрия измамата на настоятелите, жестокостта на тъмничарите, ще направя скандал, ще върна детето в къщи!“
	Но ентусиазмът му намаля. Мислите му се бяха раздвоили: покрай големия план се промъкна и една прищявка. Той мина на другия бряг на Сена, като си даваше сметка къде го водят желанията му. Защо пък не? Твърде възбуден беше, за да може да заспи. Пое въздух, изпъчи гърдите си и се усмихна. „Бъди силен, покажи се мъж“ — помисли си той. Навлизайки бодро в тъмната уличка, изпита благородно, вдъхновяващо чувство — решението, което бе взел, му се виждаше светло, красиво, едва ли не осъществено; точно когато се готвеше да изпълни единия от плановете си, които от четвърт час раздвояваха вниманието му, другият му се струваше вече почти постигнат. Бутайки с привичен жест стъклената врата, той реши окончателно: „Утре е събота — невъзможно е да напусна болницата. В неделя, в неделя сутрин заминавам за изправителния дом.“


>>	II

	Бързият влак не спираше в Круй и затова Антоан трябваше да слезе във Венет, последната спирка преди Компиен. Скочи от влака крайно възбуден. През време на пътуването не беше успял да съсредоточи мисълта си в медицинските книги, които носеше със себе си, въпреки че идната седмица щеше да се явява на изпит. Решителният час наближаваше. От два дни той с такава точност си представяше предстоящия кръстоносен поход, че във въображението му Жак беше вече свободен и той мислеше само как да спечели отново обичта на брат си.
	Трябваше да измине около два километра по хубав равен път, облян от слънце. За първи път тази година след много дъжделиви седмици пролетта най-сетне се усмихваше и разпръсваше своя дъх в мартенското утро. Антоан гледаше с възхищение бранувани ниви от двете страни на пътя, които вече се зеленееха, склоновете, които се спущаха към Оаза, блеснали от светлина под синьото небе, и леките изпарения на хоризонта. За миг той изпита желание предположенията му да излязат неверни — това беше миг на слабост, но толкова спокойствие и чистота го заобикаляха от всички страни!… Невъзможно беше в тази красота да съществува тъмница за деца!
	Трябваше да премине цялото село Круй, за да достигне до изправителния дом. Изведнъж, след като зави зад последните къщи, той изтръпна: без да го беше виждал някога, отдалеч позна голямото, покрито с керемиди здание с редиците решетъчни прозорци, със слънчевия часовник, който блестеше на слънцето; усамотената сграда, опасана от варосани стени като ново гробище, се издигаше сред варовита равнина, лишена от всякаква растителност. Човек би помислил, че това е затвор, ако не беше филантропичният надпис, издълбан в камъка над първия етаж, чиито златни букви се открояваха на стената: „Фондация Оскар Тибо“.
	Антоан тръгна по голата алея, която водеше към изправителния дом. Малките прозорци сякаш гледаха отдалеч приближаващия се посетител. Той стигна до портала и дръпна камбанката, която прозвуча странно в неделната тишина. Едното крило на вратата се отвори. Голямо овчарско куче, завързано с верига за колибата, започна бясно да лае. Антоан влезе в двора, който всъщност представляваше градинка — покрита с чакъл пътека заграждаше тревна леха, завършваща пред главното здание във форма на полукръг. Той чувствуваше, че го наблюдават, но не забелязваше никакво живо същество, освен кучето, което опъваше веригата и не преставаше да лае гръмогласно. Вляво от входа се издигаше малък параклис с каменен кръст на покрива; вдясно, над вратата на една ниска постройка, се виждаше надпис: „Дирекция“. Той се отправи към тази страда. Вратата се отвори точно когато достигна до площадката. Кучето продължаваше да лае. Антоан влезе в постлания с плочки вестибюл, боядисан в охра, покрай чиито стени бяха наредени нови столове като в манастирска приемна. Стаята беше силно отоплена. Гипсов бюст на г-н Тибо в естествена големина украсяваше дясната стена; в тази ниска стая той изглеждаше огромен. Скромно разпятие от черно дърво, украсено с чимшир, поправяше отчасти впечатлението от бюста на отсрещната стена. Застанал прав сред стаята, Антоан беше нащрек. Не, не се беше излъгал! Тук миришеше на затвор!
	Най-после едно малко прозорче в дъното на стаята се отвори и един от надзирателите подаде глава навън. Антоан му хвърли визитната си карта и картата на баща си и сухо каза, че желае да говори с директора.
	Минаха около пет минути.
	Вбесен, Антоан се готвеше да влезе направо в дома, когато в коридора се чу лек шум от стъпки. Един закръглен млад човек, рус, с очила, облечен в кафява фланелена пижама, изтича към него със сияещо лице, като подскачаше с турските си чехли и протягаше двете си ръце.
	— Добър ден, докторе. Каква приятна изненада! Брат ви ще бъде възхитен да ви види. Аз ви познавам добре. Господин основателят на дома често говори за своя по-голям син, лекаря. Впрочем има и семейна прилика. Да, наистина! — каза той, като се смееше. — Уверявам ви. Но, моля ви се, влезте в кабинета ми. И извинявайте. Аз съм господин Фем, директор на дома.
	Побутвайки Антоан към директорския кабинет, той тръгна след него, като влечеше крака; вървеше така близо до госта си с вдигнати, разперени ръце, сякаш беше готов да го задържи, ако случайно се подхлъзне.
	Покани Антоан да седне и се настани зад бюрото.
	— Надявам се, че господин основателят се радва на добро здраве — каза той с нежен глас. — Той не остарява, какъв необикновен човек! Колко жалко, че не е могъл да дойде с вас!
	Антоан разглеждаше с недоверчив поглед обстановката и студено наблюдаваше това лице на рус китаец и златните очила, зад които две свити весели очички се движеха непрекъснато. Неподготвен за такъв прием и за такива словоизлияния, доста смутен, че този усмихнат млад човек по пижама се оказа директор на затвора (той си го представяше като стражар в цивилни дрехи, с отблъскваща външност, или поне като директор на колеж), Антоан трябваше да направи усилие, да придобие наново самоувереността си.
	— Дявол да го вземе! — извика изведнъж г-н Фем. — Но вие сте дошли точно по време на литургията! Всички деца са в параклиса; и вашият брат също. Какво да направим? — Той погледна часовника си. — Остават още двадесет минути; може би половин час, ако има много деца, които се причестяват. Сигурно има. Господин основателят трябва да ви е казал, ние тук имаме много добър свещеник — млад, пъргав, много го бива, няма втори като него! Откакто е тук, религиозните чувства на нашите питомци са напълно преобразени. Но колко жалко, че трябва да чакате! Какво да направим?
	Антоан стана безцеремонно. Той не забравяше целта на посещението си.
	— Щом помещенията са празни в момента — каза той, като гледаше дребничкия директор, — неудобно ли ще бъде да разгледам дома? Много ме интересува да видя всичко отблизо. Още от детските години толкова често съм чувал да се говори за него…
	— Наистина ли? — запита директорът изненадан. — Нищо по-лесно от това — добави той, без да се помръдне от мястото си. Продължаваше да се усмихва, но сякаш се замисли за малко. — О, знаете ли, в зданието няма нищо интересно. То е малка казарма и нищо повече. Като ви казвам казарма, все едно, че сте я видели; няма нищо за гледане.
	Антоан продължаваше да стои прав.
	— О, напротив, много бих желал да разгледам помещенията — заяви той и понеже директорът го наблюдаваше недоверчиво с малките си свити очи, сякаш думите на Антоан му се виждаха забавни, той добави: — Уверявам ви.
	— Тогава, докторе, с удоволствие ще ви разведа. Един момент само, да си облека дрехата и да си обуя обущата. Ей сега ще бъда на ваше разположение.
	Той изчезна. Антоан чу, че се звъни. След това камбаната на двора удари пет пъти. „Охо — рече си той, — дават тревога. Неприятелят е проникнал в крепостта.“ Не го сдържаше на едно място. Приближи се до прозореца, но стъклата бяха матови. „Спокойствие — повтаряше си той. — Отваряй си очите, събирай доказателства. А когато дойде време да се действува, ще знаеш как да постъпиш.“
	Най-после г-н Фем се върна. Слязоха заедно по стълбите.
	— Нашият параден плац! — каза директорът, като тържествено посочи двора и се засмя снизходително.
	След това изтича до кучето, което отново се беше разлаяло, и така жестоко го ритна в хълбока, че то веднага се прибра в колибата си.
	— Занимавате ли се с цветарство? Сигурно да, лекарите разбират от растения, дявол да го вземе!
	Явно от желание да се хареса на Антоан той се спря посред градинката и запита:
	— Можете ли да ми дадете съвет? С какво да покрия тази стена? С бръшлян? Ще трябва да се чака с години…
	Без да отговори, Антоан се насочи към главното здание. Обиколиха целия приземен етаж. Антоан вървеше напред, като се взираше във всичко, и безцеремонно отваряше всички затворени врати. Нищо не се изплъзваше от погледа му. Стените бяха варосани в горната част и измазани с катран на височина два метра от земята. Всички прозорци бяха с матови стъкла, както в стаята на директора, и с решетки. Той поиска да отвори един прозорец и директорът извади от джоба си специален ключ. Антоан забеляза, че пълните му жълти ръчички бяха извънредно ловки. През отворения прозорец огледа с окото на полицай задния двор: той беше пуст. Представляваше голям четвъртит плац, покрит със суха, отъпкана кал и заграден с високи стени, посипани отгоре с начупени стъкла. Не се виждаше никакво дърво.
	Г-н Фем с увлечение говореше за предназначението на разните помещения: учебни стаи, дърводелска работилница, шлосерска работилница, електрическа работилница и т.н… Стаите бяха малки и части. В трапезариите дежурните момчета бършеха масите от небоядисано дърво; кисела миризма идеше от умивалниците, които се намираха в ъглите.
	— След ядене всички питомци мият канчетата и лъжиците си на тези умивалници. Не им даваме ножове, разбира се, нито дори вилици…
	Антоан го гледаше, без да разбира, и директорът добави, като смигна с очи:
	— Нищо остро…
	На първия етаж също се редуваха класни стаи и работилници. Там имаше и баня с душове, които, изглежда, не се използуваха често, но директорът се гордееше много с тях. Той обикаляше весело от стая в стая, протегнал напред разперените си ръце, и докато говореше, машинално буташе някой тезгях до стената, вдигаше пирон от пода, затваряше докрай някой капещ кран и подреждаше всичко, което не бе на мястото си.
	На втория етаж се намираха спалните. Те бяха два вида: в повечето от тях имаше по десетина покрити със сиви одеяла легла, наредени в права линия, и рафтове, на които момчетата поставяха торбите си. Те щяха да приличат напълно на малки войнишки спални, ако не беше желязната клетка, покрита с гъста мрежа, която се намираше посред стаята.
	— Вътре ли ги затваряте? — попита Антоан, като посочи клетката.
	Г-н Фем вдигна комично ръце, сякаш се ужасява, и след това се разсмя:
	— Не, разбира се! Там спи надзирателят. Виждате ли, той поставя леглото си в средата, еднакво отдалечено от всички страни на клетката. Така вижда всичко, чува всичко и за него няма никаква опасност. Впрочем той има и звънец, с който може да даде тревога; жиците минават под пода.
	Други спални представляваха малки тухлени килии една срещу друга, затворени с решетки като клетки в зоологическа градина. Г-н Фем се спря на прага. В усмивката му понякога се долавяше разочарование и замечтаност, които за миг придаваха на кукленското му лице меланхолията на статуите на Буда.
	— А, докторе — обясни той, — тук са настанени „опасните“! Тези, които са дошли при нас прекалено късно, за да могат сериозно да се поправят. Те не са цвете за мирисане… Между тях има и доста порочни. Задължени сме да ги държим изолирани… през нощта.
	Антоан се приближи до една от решетките. В тъмнината той различи нечисто, разхвърляно легло и стени, нашарени с мръсни рисунки и надписи. Той отстъпи крачка назад.
	— Не гледайте, това са тъжни неща — въздъхна директорът, като го поведе по-нататък. — Вижте, ето коридора, където надзирателят се разхожда цялата нощ. Тук надзирателят не си ляга и електричеството не се гаси през нощта. Макар че са добре заключени, тези малки негодници са способни да направят някоя беля… О, напълно са способни! — Той поклати глава и изведнъж се разсмя, като присви очи; тъжният му израз бе изчезнал напълно. — Какви не типове виждаме тука! — заключи той някак наивно, като повдигна рамене.
	Антоан бе така заинтригуван от всичко видяно, че вече не мислеше за въпросите, които си беше приготвил. Но все пак каза:
	— Как ги наказвате? Бих желал също да видя вашия карцер.
	Г-н Фем направи крачка назад, отвори широко очи и леко плесна с ръце.
	— Боже милостиви, какъв карцер! Моля ви се, докторе, да не мислите, че се намирате в Ла Рокет*! Слава богу, тук нямаме никакъв карцер. Затварянето е забранено по устав и можете да си представите, че господин основателят никога не би се съгласил на подобни методи.
	[* Стар парижки затвор. — Б.пр.]
	Антоан се смути; той чувствуваше иронията в малките присвити очи, чиито клепки мигаха зад очилата. Почваше да му става неудобно да играе ролята на мнителен инспектор. Нищо от това, което бе видял досега, не му даваше основание да продължава тази роля. Доста объркан, той дори се запита дали директорът не е вече доловил съмненията му, които го бяха накарали да дойде в Круй; мъчно бе да се разбере това, защото откровеността на г-н Фем му изглеждаше съвсем непресторена, въпреки че в очите му от време на време проблясваше нещо хитро.
	Директорът престана да се смее, приближи се до Антоан и го хвана за лакътя:
	— Искахте да се пошегувате, нали? Вие знаете така добре, както и аз, какъв е резултатът от прекалената строгост — бунт или това, което е още по-лошо, притворство… Господин основателят произнесе много хубава реч по този въпрос на конгреса в Париж по време на изложението…
	Той говореше тихо и гледаше младия човек с особена симпатия, сякаш Антоан и той бяха измежду малцината избрани, които единствено могат да разискват по тези педагогически проблеми, без да изпаднат в грешките на обикновените простосмъртни. Антоан се почувствува поласкан и благоприятното впечатление, което бе получил, се усили.
	— Разбира се, в двора ние имаме, както във всички казарми, една малка сграда, която на плана архитектът беше означил като „дисциплинарни помещения“…
	— ?…
	— … но държим там само въглища и картофи. Каква полза от карцери? — допълни той. — Колко повече може да се постигне чрез убеждение!
	— Така ли смятате? — рече Антоан.
	Директорът се усмихна и отново докосна ръката му.
	— Да се разберем — призна той. — Трябва да ви кажа от самото начало, че това, което наричаме убеждение, е всъщност лишаване от известен вид храна. Всички наши питомци са лакоми. На тяхната възраст това е понятно, нали? Сухият хляб, докторе, оказва невероятно въздействие… Но човек трябва да знае да прилага това средство. Главното е да не се уединява детето, върху което искаме да въздействуваме. Виждате колко сме далеч от карцерите. Трябва да накараш детето да яде парчето сух хляб в един ъгъл на трапезарията, и то на обед, когато се дава най-вкусното ядене, така че да усеща миризмата на хубавата яхния, която пуща пара, да гледа как другите лакомо ядат. Ето, на това не може да се устои! Нали? На тази възраст човек така бързо отслабва! Две седмици, три седмици — никога повече — и успявам да сломя и най-упоритите. Морално въздействие! — заключи той, като разтвори широко очи. — И никога не ми се е налагало да вземам други мерки, никога не съм вдигнал ръка върху някои от децата, които ми са поверени!
	Лицето му сияеше от гордост и нежност. Изглежда, че той наистина обичаше тези негодници, дори онези, които му правеха най-големи бели.
	Те слязоха обратно по стълбите. Г-н Фем извади часовника си.
	— И накрая нека да ви покажа една много поучителна гледка. Ще разправите какво сте видели на господин основателя. Сигурен съм, че ще остане доволен.
	Те преминаха градинката и влязоха в параклиса. Г-н Фем предложи светена вода на Антоан. Около шейсет момчета, облечени в работнически комбинезони, бяха коленичили на каменния под; те стояха съвършено неподвижни и редиците им сякаш бяха изравнени с канап. Четирима мустакати надзиратели, облечени в сини костюми с червени кантове, се движеха между тях и не ги изпущаха нито за миг от погледа си. Пред олтара свещеникът, подпомогнат от две деца, привършваше службата.
	— Къде е Жак? — попита Антоан.
	Директорът посочи галерията, под която стояха, и тръгна на пръсти към вратата.
	— Брат ви винаги стои горе по време на службата — каза г-н Фем, когато излязоха вън. — Той е винаги сам, тоест с момчето, което му прислужва. А, тъкмо ще кажете на господин баща ви, че сме наели новия прислужник, за когото му бяхме говорили. Има вече една седмица, откакто е тук. Другият, дядо Леон, беше малко поостарял и ще бъде по-подходящ за надзирател на някои от работилниците. Новият е младеж от Лотарингия — чудесно почтено момче. Тъкмо е завършил военната си служба. Бил е ординарец на полковника и имаме за него отлични сведения. Така на брат ви ще бъде по-малко скучно по време на разходките, нали? Господи, аз съм се разприказвал, а децата вече излизат.
	Кучето започна да лае бясно. Г-н Фем го накара да млъкне, намести очилата си и застана в центъра на парадния плац.
	Двете крила на вратата на параклиса се отвориха и децата, по трима в редица, придружени от надзирателите, които вървяха отстрани, започнаха да маршируват като на военен парад. Те бяха гологлави и носеха платнени обуща с въжени подметки, които заглушаваха стъпките им; приличаха на ученици, които отиват на гимнастика. Комбинезоните им бяха чисти и пристегнати в кръста с кожени колани, чиито токи блестяха на слънцето. Най-възрастните трябва да имаха седемнадесет-осемнадесет години, а най-малките — десет-единадесет. Повечето от тях бяха бледи, с наведени очи, със спокойни лица, в които нямаше нищо младежко. Антоан, който ги разглеждаше най-внимателно, не забеляза никакви двусмислени погледи, никакви злобни усмивки, нито дори хитър израз по лицата им; тези деца не изглеждаха „опасни“. Той трябваше да признае в себе си, че нямаха вид на мъченици.
	Когато малката колона изчезна в зданието, дървената стълба продължи да кънти с глух ритъм; Антоан се обърна към г-н Фем, който сякаш го чакаше да заговори и забеляза:
	— Отлично държане.
	Дребничкият човек не отговори, но леко потъркваше пълничките си ръце, като че ли ги миеше със сапун, и зад очилата очите му, блеснали от гордост, изразяваха благодарност.


	Едва когато дворът опустя, Жак се появи на огрените от слънце стъпала на параклиса.
	Той ли беше това момче? Толкова се беше променил, толкова бе пораснал, че Антоан го гледаше, без да може да го познае. Той не носеше униформата на изправителния дом, а сукнен костюм и филцова шапка; наметнат бе с палто. Едно двадесетгодишно набито русо момче, което не беше облечено като надзирател, го следваше. Те слязоха от площадката. Нито единият, нито другият, изглежда, бяха забелязали Антоан и директора. Жак вървеше спокойно, загледан в земята, и едва на няколко крачки от г-н Фем вдигна глава; спря се, погледна учудено и веднага свали шапка. Жестът му бе съвършено естествен, но Антоан се запита дали учудването му не е престорено. Макар че Жак се усмихваше, лицето му оставаше спокойно и по него не се четеше истинска радост. Антоан пристъпи напред с протегната ръка; и той също се преструваше, че се радва.
	— Каква приятна изненада, Жак, нали? — извика директорът. — Но аз ще ви мъмря: трябва да си обличате пардесюто и да го закопчавате, когато сте в параклиса. Галерията е студена и може да настинете.
	Щом г-н Фем му заговори, Жак се обърна към него. Гледаше го право в очите с почтителен израз и напрегнато внимание, като че ли се мъчеше да схване смисъла, който се крие зад думите му. След това, без да отговори, веднага облече палтото си.
	— Много пораснал ми се виждаш, знаеш ли?… — смотолеви Антоан, като разглеждаше смаяно брат си. Той се мъчеше да разбере в какво се състои тази пълна промяна във външен вид, в походка, в израз на лицето; промяна, която сковаваше порива на чувствата му към Жак.
	— Няма ли да останете малко навън, толкова е приятно сега? — предложи директорът. — Жак ще ви заведе в стаята си, когато се поразходите из градината.
	Антоан се колебаеше.
	— Искаш ли? — попита той, като гледаше брат си право в очите.
	Жак сякаш не го чу. Антоан предположи, че не му се щеше да остане там, под прозорците на затвора.
	— Не — рече той, — по-добре ще бъде да отидем в твоята… стая, нали?
	— Както желаете — извика директорът. — Но аз бих искал да ви покажа още нещо преди това. Трябва да видите всичките ни питомци. Елате с нас, Жак.
	Жак последва г-н Фем, който, размахал ръце, се смееше като разлудувал се ученик и побутваше Антоан към един навес, построен до стената при входа. Под навеса имаше десетина зайчарника. Г-н Фем страшно обичаше да се занимава със скотовъдство.
	— Всички тези се родиха в понеделник — започна да обяснява той с възторг — и, вижте, вече проглеждат, миличките! Отсам са мъжките. Гледайте този там, докторе — продължи той, като бръкна в една клетка и измъкна за ушите един едър сребърен заек, шампанска порода, който бързо риташе със задните си крака, — той е от „опасните“!
	Той не влагаше нищо в думите си и продължаваше да се смее чистосърдечно. Антоан си спомни за спалнята и за клетките с железни решетки.
	Г-н Фем се обърна. На лицето му беше изписана усмивката на човек, който чувствува, че не оценяват любезността му.
	— Дявол да го вземе, аз съм се разприказвал, а вие ме слушате просто от учтивост, нали? Ще ви заведа до стаята на Жак и ще ви оставя. Хайде, вървете напред, Жак, и ни покажете пътя.
	Жак тръгна напред. Антоан го настигна и сложи ръката си на рамото му. Мъчеше се да си припомни хилавото, нервно същество с къси крачета, което беше отишъл да доведе от Марсилия миналата година.
	— Ти си станал висок колкото мен.
	От рамото ръката му мина по врата на Жак, който беше изтънял като на птиче. Крайниците му се бяха удължили и като че ли бяха станали по-тънки — китките се подаваха от ръкавите, под панталона се виждаха глезените му; походката му бе вдървена и неловка, но същевременно в нея имаше гъвкавост и младост, нещо съвършено ново у Жак.
	Павилионът за „специалните“ питомци бе прилепен до зданието на дирекцията и за да се влезе в него, човек трябваше да мине през канцеларията. Пет съвършено еднакви стаи бяха наредени край коридора, боядисан в охра. Г-н Фем обясни предназначението им; Жак беше единственият „специален“ и останалите стаи бяха празни; момчето, което прислужваше на Жак, спеше в една от тях, а другите се използуваха за склад.
	— Ето и килията на нашия затворник — каза директорът, като щипна леко Жак по ухото; Жак се усмихна и се дръпна настрана, за да ги остави да минат преди него.
	Антоан огледа стаята внимателно.
	Човек би я взел за стая в скромен, но добре поддържан хотел. Тя беше облепена с тапети на цветя и доста светла, макар че светлината падаше отгоре, от два полукръгли прозореца с матови стъкла, затворени с решетка и мрежа; те бяха под самия таван и понеже стаята беше по-висока от двора, намираха се на повече от три метра височина от земята. В стаята не влизаше слънце, но тя беше топла, дори претоплена от централното отопление. Мебелировката се състоеше от един чамов шкаф, два плетени стола и една черна маса, на която книгите и речниците бяха грижливо подредени. Малкото легло, гладко като маса за билярд, бе постлано с чаршафи, които като че ли бяха току-що поставени. Легенът бе сложен върху чиста покривка и няколко съвършено нови кърпи висяха на закачалката. Щателният преглед, който Антоан направи на обстановката, съвършено обърка представите му. Всичко, което беше видял от един час насам, бе напълно противоположно на това, което бе очаквал: Жак живееше съвършено отделен от другите деца, отнасяха се с него внимателно и с обич, а директорът беше славно момче и съвсем не приличаше на тъмничар. Всички сведения, които му бе давал г-н Тибо, се оказаха верни. Колкото и да бе упорит, Антоан трябваше да се откаже от подозренията си.
	Той забеляза, че директорът го гледа.
	— Добре си настанен тук — каза веднага Антоан, като се обърна към Жак.
	Жак не отговори. Той сваляше палтото и шапката си, които прислужникът пое от ръцете му и ги постави на закачалката.
	— Брат ви казва, че сте добре настанен — повтори директорът.
	Жак се обърна бързо кръгом. Той се държеше учтиво, много възпитано, нещо, което брат му никога не беше виждал у него.
	— Да, господин директоре, много добре.
	— Няма защо да преувеличаваме — поде г-н Фем, като се усмихна. — Скромно е, но ние гледаме само да е чисто. Впрочем за това трябва да се похвали Артюр — добави той, като се обърна към момчето. — Ето, леглото е направено като за преглед…
	Лицето на Артюр светна. Антоан, който го гледаше, не можа да се въздържи да не му кимне приятелски с глава. Прислужникът имаше кръгла глава, чертите му бяха безволеви, очите бледи, но в усмивката и погледа му имаше нещо честно и нежно. Той беше застанал до вратата и сучеше мустаците си, които изглеждаха почти безцветни в сравнение със загорялото му лице.
	„Такъв е, значи, тъмничарят, когото си представях в мрака на някакво подземие с мъждукащ фенер и връзка ключове в ръка“ — каза си Антоан неволно и се присмя на себе си. Той се приближи до книгите и весело ги разгледа.
	— Салустий? Напредваш ли по латински? — запита той със закачлива усмивка.
	Г-н Фем отговори вместо Жак.
	— Може би не трябва да го казвам пред него — каза той, като се преструваше, че се колебае, и смигна на Жак, — но трябва да призная, че учителят му е доволен от неговото прилежание. Учим осем часа на ден — продължи той по-сериозно. После се приближи до черната дъска, която бе закачена малко накриво и я оправи, без да спре да говори. — Но това не ни пречи да се разхождаме два часа с Артюр, каквото и да е времето. Баща ви държи много на това. И двамата имат здрави крака и аз им давам пълна свобода да си избират маршрута. Със стария Леон беше друго; не ходеха много, но затова пък събираха билки покрай оградите. Нали? Трябва да ви кажа, че дядо Леон е бил прислужник в аптека на млади години и познава куп растения с латинските им имена. Полезни знания. Но всъщност аз предпочитам Жак да ходи на разходка из полето, това е по-добре за здравето му.
	Докато г-н Фем говореше, Антоан се обърна на няколко пъти към брат си. Човек би казал, че Жак слуша като насън. Понякога сякаш правеше усилие да внимава и тогава смътна тревога полуотваряше устните му и клепките му затреперваха.
	— Дявол да го вземе! Аз бърборя ли, бърборя, а Жак толкова отдавна не е виждал брат си! — извика г-н Фем, като направи няколко крачки заднишком към вратата и размаха приятелски ръце. — Вие ще вземете влака в единадесет часа, нали? — запита той.
	Антоан не беше помислил за влака. Очевидно г-н Фем не се съмняваше — това личеше по тона му, — че той ще вземе първия влак и Антоан почувствува, че няма сили да отхвърли тази възможност да се измъкне; този тъжен дом, безразличието на Жак го потискаха. При това вече можеше да бъде спокоен — всичко беше наред. Нямаше какво повече да прави тук.
	— Да — отвърна той, — за жалост трябва да се върна рано, за втората визитация…
	— Няма защо да съжалявате, това е единственият влак до довечера. Хайде, довиждане.
	Двамата братя останаха сами. Настъпи кратко неловко мълчание.
	— Седни на стола — каза Жак, като се готвеше да седне на леглото. В този момент забеляза втория стол и го предложи на Антоан, като повтори съвсем естествено: — Седни на стола — вместо да каже просто: „Седни“. Самият той също седна.
	Нищо не се изплъзваше от вниманието на Антоан и той веднага подозрително запита:
	— Обикновено ти имаш само един стол тука, нали?
	— Да. Но Артюр днес ми е донесъл своя стол, както в дните, когато имам урок.
	Антоан не настоя за повече подробности.
	— Всъщност не си зле настанен тук — рече той, като отново хвърли поглед наоколо си. После посочи чистите чаршафи и кърпи и запита: — Често ли сменят бельото?
	— В неделя.
	Антоан говореше с рязък и весел тон, който му беше присъщ, но който в тази кънтяща стая и при безразличието на Жак звучеше някак хапливо и дори нападателно.
	— Представи си — каза той, — аз се страхувам, не знам защо, че не се държат добре с тебе…
	Жак го погледна изненадано и се усмихна. Антоан не сваляше очи от брат си.
	— Слушай, наистина, между нас казано, от нищо ли не се оплакваш?
	— От нищо.
	— Не искаш ли да се възползувам от случая да издействувам нещо от директора?
	— Какво да издействуваш?
	— Е, знам ли аз? Помисли и реши сам.
	Жак като че ли се замисли, усмихна се отново и поклати глава.
	— Няма какво да искам. Нали виждаш, всичко е много добре.
	Гласът му бе не по-малко променен от външността му — мъжки глас, топъл и сериозен, с приятен, макар и малко глух тембър, който звучеше странно у този юноша.
	Антоан го гледаше.
	— Колко си се променил! Човек дори не може да каже, че си се променил, просто си друг човек. Съвсем друг…
	Той не откъсваше поглед от Жак, като се мъчеше да открие в това ново лице някогашните черти. Червеникавите коси бяха същите, може би сега бяха станали малко по-тъмни и биеха на кестеняво, но си оставаха все така остри и растяха ниско над челото; тънкият, лошо оформен нос беше същият; напуканите устни бяха същите, но сега лек рус мъх хвърляше сянка върху тях; масивната челюст, станала още по-широка, бе същата; и щръкналите уши бяха същите — сякаш опъваха устата и я правеха по-голяма. И все пак този младеж не приличаше на вчерашното дете. „Човек би казал, че дори и темпераментът му е променен — помисли Антоан. — Той беше така жив, винаги така неспокоен, а сега това плоско, заспало лице… Беше така нервен, а сега е съвсем апатичен…“
	— Я стани малко.
	Жак се усмихна покорно, но очите му не се усмихваха, и остави брат си да го прегледа. Зениците му бяха замъглени.
	Антоан опипваше ръцете и краката му.
	— Колко си пораснал! Не чувствуваш ли умора от това бързо израстване?
	Жак поклати глава. Антоан го държеше пред себе си, хванал китките му. Той забеляза бледността на кожата, върху която луничките изпъкваха по-силно, и леките сенки под очите.
	— Не ти е много добър цветът на лицето — подхвана той с по-сериозен глас. Намръщи се и сякаш се готвеше да каже още нещо, но замълча.
	Изведнъж покорното, неизразително лице на Жак му припомни подозрението, което му бе минало през ума, когато Жак се беше показал на двора.
	— Предупредиха ли те, че те чакам след службата? — запита той внезапно, без всякакъв увод.
	Жак го гледаше и сякаш не разбираше въпроса му.
	— Когато излезе от параклиса — настоя Антоан, — знаеше ли, че съм пристигнал?
	— Не, разбира се. Отде бих могъл да знам?
	Той се усмихваше наивно учуден.
	Антоан се разколеба и пошепна:
	— Аз пък помислих, че… Може ли да се пуши тук? — подхвана той, за да промени разговора.
	Жак го погледна стреснато и когато Антоан му подаде табакерата си, лицето му стана мрачно.
	— Не, аз не пуша — отговори той и лицето му посърна.
	Антоан не знае вече какво да каже. Както винаги, когато човек желае да продължи разговора със събеседник, който едва отговаря, той се мъчеше да поставя въпроси.
	— Значи, наистина — започна той отново — нямаш нужда от нищо? Имаш ли всичко, каквото ти трябва?
	— Ами да.
	— Удобно ли ти е леглото? Имаш ли достатъчно завивки?
	— О, да, дори ми е много топло.
	— Ами учителят ти? Добър ли е към тебе?
	— Много добър.
	— Не ти ли омръзва да учиш така, все сам?
	— Не.
	— А вечер какво правиш?
	— Лягам си след вечеря в осем часа.
	— А кога ставаш?
	— В шест и половина, като удари камбаната.
	— Свещеникът идва ли да те види понякога?
	— Да.
	— Как е той?
	Жак вдигна замрежените си очи към Антоан. Очевидно не разбра въпроса и затова не отговори.
	— Ами директорът? Идва ли и той?
	— Да, често.
	— Той ми се вижда приятен. Обичат ли го?
	— Не знам. Сигурно го обичат.
	— Никога ли не се срещаш с… другите?
	— Никога.
	При всеки въпрос Жак, който бе навел очи, потръпваше леко, като че ли му струваше усилие да минава така бързо от един въпрос на друг.
	— Ами поезията? Пишеш ли още стихове? — запита Антоан шеговито.
	— Не, не пиша вече.
	— Защо?
	Жак поклати глава, после се усмихна спокойно и усмивката замръзна върху устните му. Би се усмихнал по същия начин, ако Антоан го беше запитал: „Тичаш ли още с обръча си?“.
	Тогава, изчерпал всичките си въпроси, Антоан се реши да заговори за Даниел. Жак не очакваше това и лека червенина се разля по бузите му.
	— Че как да получавам писма от него? — отговори той. — Тук е забранено да се получават писма.
	— Но ти? Ти не му ли пишеш? — възрази Антоан.
	Той наблюдаваше внимателно брат си. Жак се усмихна по същия начин както преди малко, когато Антоан бе заговорил за поезия. Той леко сви рамене и отговори:
	— Всичко това е стара история… Не ми говори за тия работи.
	Какво искаше да каже? Ако беше отговорил: „Не, никога не съм му писал“, Антоан щеше да настоява, щеше да го изобличи, и то с някакво скрито удоволствие, защото безразличието на брат му започваше вече да го дразни. Но Жак избягваше въпроса, говореше твърдо и тъжно; това сковаваше Антоан. В същия миг му се стори, че погледът на Жак се плъзна покрай него и се впери във вратата. В психическото състояние, в което се намираше, този поглед бе достатъчен, за да събуди отново всичките му предишни подозрения. Вратата беше със стъкла, очевидно за да може да се наблюдава отвън какво става в стаята; над нея имаше отвор без стъкло, покрит с малка решетка, и от коридора можеше да се чува всичко, което се говори вътре.
	— Има ли някой в коридора? — запита изведнъж Антоан рязко, като си повиши гласа си.
	Жак го погледна, сякаш брат му беше полудял.
	— Как, в коридора ли? Да, понякога… Защо?… Тъкмо видях, че дядо Леон минава.
	В този миг се почука на вратата. Дядо Леон идваше да се запознае с брата на Жак. Той седна фамилиарно на ръба на масата.
	— Е, как, надявам се, че го намирате добре! Поправил се е от есента, нали?
	Той се смееше. Лицето му бе като на ветеран от войската; имаше увиснали мустаци, смееше се като веселяк и тогава ябълките му се изпълваха с кръв и се покриваха с тънки червени нишки, които се разклоняваха чак до бялото на очите и замътваха погледа му, в чийто израз имаше нещо бащинско, но същевременно и хитро.
	— Върнаха ме пак в работилниците — обясни той, като клатеше рамене. — А пък аз бях толкова свикнал с господин Жак! Ех, няма какво — каза той, като си тръгваше, — човек трябва да е доволен от всичко… Много поздрави на господин Тибо, кажете му от страна на дядо Леон… Той ме познава добре.
	— Какъв чудесен човек е този старец! — каза Антоан, когато Леон излезе. И продължи прекъснатия разговор: — Мога да му предам писмо от тебе, ако искаш.
	Понеже Жак не разбра какво иска да каже, Антоан обясни:
	— Не желаеш ли да драснеш две думи на Фонтанен?
	Той упорито дебнеше в спокойните черти на Жак някаква следа от вълнение, някакъв спомен от миналото. Напразно. Младежът клатеше глава, но без да се усмихва сега.
	— Благодаря, няма нужда. Няма какво да му пиша. Това е стара работа.
	Антоан се задоволи с това. Беше му дошло вече до гуша. Пък и времето минаваше. Той извади часовника си.
	— Десет и половина. След пет минути трябва да тръгна.
	Жак сякаш се смути изведнъж, очевидно искаше да каже нещо. Какво? Той започна да разпитва брат си за здравето му, за часа, в който заминава влакът, за изпитите му. Когато Антоан стана, той бе поразен от тона, с който Жак каза, въздъхвайки:
	— Нима си отиваш вече? Постой още малко…
	Мина му през ума, че може би детето беше разочаровано от студенината му и че може би посещението му е било по-приятно, отколкото показваше.
	— Доволен ли си, че дойдох? — пошепна той неловко.
	Жак като че ли мислеше за нещо; той потръпна, погледна учудено и отговори с учтива усмивка:
	— О, да, много съм доволен. Благодаря ти.
	— Е, тогава ще гледам да дойда пак… Довиждане — рече Антоан, малко засегнат.
	Той отново загледа брат си право в лицето, като напрегна цялата си проницателност; нежността му също се събуди.
	— Често мисля за тебе, братче — осмели се да каже той. — Все се страхувам, че не си щастлив тук… — Те бяха близко до вратата. Антоан хвана ръката му. — Ти би ми казал, ако си нещастен, нали?
	По лицето на Жак се изписа стеснение. Той се наведе, като че ли искаше да довери нещо на брат си. Най-после се реши и бързо-бързо пошепна:
	— Би трябвало да дадеш нещо на Артюр, прислужника… Той е толкова услужлив… — Виждайки, че Антоан е смаян и се колебае, той добави: — Ще му дадеш нещо, нали?
	— Да не станат разправии? — рече Антоан.
	— Не, не. Като си отиваш, кажи му довиждане любезно и му пусни малък бакшиш… Ще го направиш, нали? — Гласът му беше почти умолителен.
	— Разбира се. А ти наистина ми кажи, не си ли нещастен?
	— О, не — отвърна Жак с едва доловима отсянка на раздразнение. След това запита със снишен глас: — Колко ще му дадеш?
	— Не знам. Колко да му дам? Двайсет франка стигат ли? Искаш ли да му дам петдесет?
	— О, да, петдесет! — каза Жак смутено и радостно. — Благодаря, Антоан. — И той стисна ръката, която брат му му подаде.


	Когато Антоан излезе от стаята, прислужникът минаваше по коридора. Той прие бакшиша без колебание и приветливото му още детинско лице се зачерви от удоволствие. Той заведе Антоан в кабинета на директора.
	— Единадесет без четвърт — съобщи г-н Фем. — Имате още достатъчно време, но все пак трябва да тръгвате.
	Те преминаха вестибюла, където бюстът на г-н Тибо се мъдреше тържествено. Сега Антоан го погледна без ирония. Той си даваше сметка, че баща му с пълно основание се гордее с този институт, изцяло създаден от него; дори почувствува известна гордост, че е негов син.
	Г-н Фем го придружи до пътната врата, като му заръчваше да предаде почитанията му на г-н основателя; смееше се непрекъснато, присвиваше очи зад очилата си и държеше ръката на Антоан в ръцете си, които бяха меки и пълнички като на жена. Най-после Антоан успя да се откъсне от него. Дребното човече остана на пътя, гологлаво под слънчевите лъчи, размахвайки ръце и продължавайки да се смее и да клати глава в знак на приятелски чувства.
	„Пъхнал си бях тази муха в главата като някое празноглаво момиче — казваше си Антоан, като вървеше по пътя. — Този дом не е лош и Жак не е нещастен там. Най-глупавото от моя страна беше — хрумна му внезапно, — че си загубих времето да разпитвам Жак като следовател, вместо да поприказвам с него приятелски. — Не беше далеч от мисълта, че брат му не съжаляваше, когато той си тръгна. — Но пък и той се държеше така — помисли си Антоан с раздразнение, — показваше се толкова безразличен!“
	И въпреки всичко той съжаляваше, че не предразположи Жак към по-задушевен разговор.
	Антоан нямаше приятелка и се задоволяваше със случайни връзки; но той беше вече двадесет и четири годишен и понякога чувствуваше пустота в сърцето си; искаше му се да съжалява някое слабо същество, да подкрепи някого със силата си. Колкото повече се отдалечаваше от изправителния дом, толкова повече обичта му към малкия му брат се усилваше. Кога ще го види пак? За малко не се върна назад.
	Вървеше наведен, защото слънцето блестеше в очите му. Когато вдигна глава, разбра, че е сбъркал пътя. Някакви деца му показаха как може да мине напреко през нивите. Той ускори крачка. „Какво ще правя, ако изпусна влака?“ — помисли си той на шега. Представи си как ще се върне в изправителния дом, как ще прекара целия ден с Жак. Ще му разправи за своите въображаеми страхове; за това, че баща му не знае за пътуването му; ще се държи като другар, който му поверява тайни; ще му припомни как се върнаха с файтон от гарата след завръщането им от Марсилия и как онази вечер беше почувствувал, че могат да станат истински приятели. Желанието му да пропусне влака стана така силно, че той забави крачка, чудейки се как да постъпи. Изведнъж чу изсвирване на локомотив. Облаци пушек се издигаха от лявата му страна над горичката. Без да мисли, той се затича. Гарата се виждаше вече. Билетът му беше в джоба и той можеше да скочи в някой вагон даже от противоположната страна на перона. Прилепил лакти до тялото си, отметнал назад глава, с развята брада, той поемаше въздуха с пълни гърди. Чувствуваше се горд с мускулите си; сигурно щеше да стигне навреме.
	Но бе направил погрешна сметка — не бе предвидил прелеза на железопътната линия. За да достигне до гарата, линията правеше завой, като минаваше под малък мост. Антоан напразно усилваше своя бяг, напрягаше до краен предел силите си — достигна моста, когато влакът вече тръгваше от гарата; изпусна го за някакви стотина метра.
	Но беше толкова горд, че не искаше да признае поражението си; щеше му се да се убеди, че е предпочитал да се случи така.
	„Можех да скоча във фургона, ако исках — каза си той, — но тогава щях да замина, без да съм видял Жак повторно.“
	Доволен от себе си, той се спря.
	Изведнъж всичко, което си бе въобразявал преди малко, взе конкретна форма: обед в ханчето, връщане в изправителния дом, дълга разходка с Жак.


>>	III

	Беше вече към един часът, когато Антоан се озова отново във „Фондацията Тибо“. Г-н Фем тъкмо излизаше. Той бе така изненадан, че остана няколко секунди като вкаменен, а очите му играеха зад очилата. Антоан му разправи как е изпуснал влака. Едва тогава г-н Фем се разсмя и се разприказва.
	Антоан предложи да излезе с Жак на разходка и да прекарат заедно целия следобед.
	— Господи… — рече директорът смаян. — Нашият правилник…
	Но Антоан настояваше, докато г-н Фем отстъпи.
	— Е, вие ще обясните на господин основателя как е станало… Ей сега ще отида да намеря Жак.
	— И аз ще дойда с вас — рече Антоан.
	За жалост той пристигна в лош момент. Едва влязъл в коридора, видя брат си клекнал в една ниша, която администрацията наричаше „ватер-клозети“, с отворена врата; облегнат на вратата, Артюр пушеше лулата си.
	Антоан побърза да влезе в стаята. Директорът си търкаше ръцете, сякаш тържествуваше.
	— Виждате ли — извика той, — ние пазим децата, които ни са поверени, дори на това място.
	Жак се върна. Антоан очакваше, че той ще се чувствува неловко, но момчето се закопчаваше спокойно и чертите на лицето му не изразяваха нищо, нито дори учудване, че отново вижда брат си. Г-н Фем обясни, че му разрешава да излезе с брат си до шест часа. Жак го гледаше в лицето, сякаш се мъчеше да схване какво му казват, но не промълви нито дума.
	— А сега аз тръгвам, извинявайте — продължи г-н Фем с тънкото си гласче. — Има заседание на общинския съвет, а аз съм кмет на Круй — извика той от вратата, като избухна в смях, като че ли това бе най-смешното нещо в света. Антоан също се усмихна.
	Жак се облече, без да бърза. Антоан забеляза, че Артюр му подава дрехите много почтително и дори започна да лъска обувките му; Жак не възразяваше.
	Стаята вече нямаше този спретнат вид, както сутринта, когато Антоан беше приятно изненадан от чистотата й. Той потърси какво бе променено в нея. Таблата със закуската стоеше на масата — мръсна чиния, празно канче, трохи хляб. Чистото бельо беше изчезнало — само една изцапана кърпа висеше на закачалката; под каната имаше парче мръсна и протъркана мушама; белите чаршафи бяха заменени с измачкани чаршафи от грубо небелено платно. Изведнъж съмненията му отново се събудиха, но той не зададе никакъв въпрос.
	Когато излязоха на пътя, Антоан запита весело:
	— Накъде ще отидем? Ти не познаваш Компиен. Има малко повече от три километра, ако вървим по брега на Оаза. Съгласен ли си?
	Жак прие. Той като че ли се стараеше да не противоречи в нищо на брат си.
	Антоан го хвана под ръка и тръгна в крак с него.
	— Какво ще кажеш за номера с кърпите? — запита той, като гледаше засмяно брат си.
	— Номерът с кърпите ли? — повтори Жак, който не разбра какво иска да каже той.
	— Да, тази сутрин, докато се разхождах из дома, те имаха достатъчно време да ти поставят хубави чисти чаршафи и нови кърпи. Обаче нямаха късмет — аз се върнах, когато не ме чакаха, и…
	Жак се спря и като се поусмихна насила, каза:
	— Ти, изглежда, искаш непременно да изкараш, че всичко в дома е лошо. — Плътният му глас трепереше малко. Той млъкна, тръгна отново и почти веднага заговори с усилие, като че ли му беше безкрайно скучно да приказва за толкова незначителни неща. — Всичко е много по-просто, отколкото предполагаш. Сменят бельото всяка първа и трета неделя в месеца. Артюр, който ми прислужва от десетина дни, беше сменил чаршафите и кърпите миналата неделя и понеже е нов човек, сметнал е, че трябва и днес да сложи чисти, защото е неделя. В склада му казали, че е сбъркал, и го накарали да върне чистото бельо, което имам право да получа едва идната седмица. — Жак млъкна и се загледа в полето.
	Разходката почваше зле. Антоан веднага се опита да промени насоката на разговора, но мисълта за собствената му непохватност го тормозеше и не му позволяваше да попадне на простия и лек тон, с който искаше да води разговора. Жак отговаряше с „да“ или „не“, когато Антоан му задаваше въпроси, но явно никак не се интересуваше от разговора. Най-после той каза:
	— Моля ти се, Антоан, не казвай на директора за тая история с бельото. Само ще мъмрят Артюр за нищо.
	— Разбира се.
	— Нито на тате? — добави Жак.
	— Никому няма да кажа, бъди спокоен! Не съм и имал такова намерение. Слушай — подхвана той, — ще ти кажа истината: представи си, не знам защо си бях втълпил, че всичко е лошо в този дом и че ти не си щастлив…
	Жак се извърна леко към него и го погледна със сериозен израз на лицето.
	— Цялата сутрин все се оглеждах да открия нещо — продължи Антоан. — Най-после разбрах, че съм се лъгал. Тогава се престорих, че уж съм изпуснал влака. Не желаех да замина, преди да съм имал време да разговарям малко с тебе… Разбираш, нали?
	Жак не отговори нищо. Щеше ли да му бъде приятен този разговор? Антоан не беше сигурен; страхуваше се, че е направил погрешна стъпка и замълча.
	Пътят слизаше към реката и поради наклона те тръгнаха по-живо. Достигнаха един от ръкавите й, който беше канализиран. Малък железен мост минаваше над шлюза. Три големи празни шлепа, чиито кафяви корпуси се издигаха високо, стояха в почти неподвижната вода.
	— Би ли искал да пътуваш с шлеп по реката — попита весело Антоан. — Да се носиш бавно по каналите между тополите, да се спираш по шлюзовете, да гледаш как се раздига утринната мъгла и как залязва слънцето вечер, да пушиш цигара на носа на шлепа, да не мислиш за нищо и да си люлееш краката над водата… Ти рисуваш ли още?
	Този път Жак видимо потръпна и Антоан беше сигурен, че се зачерви.
	— Защо питаш? — отвърна той с малко несигурен глас.
	— Ей така — рече Антоан заинтригуван. — Би могло да се направи интересна скица — тези три шлепа, шлюза, мостчето…
	Пътеката, отъпкана от конете, които теглеха шлеповете, се разширяваше и ставаше истински път. Наближаваха до големия ръкав на Оаза, която беше придошла.
	— Ето Компиен — каза Антоан.
	Той се спря и за да се запази от слънцето, сложи ръка на челото си. Над раззеленилото се поле разпозна върха на черковната кула и закръглената камбанария на черквата, които се открояваха на далечното небе. Смяташе да назове по име сградите, които виждаше, когато, хвърляйки поглед към брат си, забеляза, че Жак гледа в земята пред краката си, макар че беше вдигнал ръка, за да си направи сянка. Той сякаш чакаше да продължат разходката си. Без да каже нищо, Антоан тръгна отново.
	Цял Компиен беше излязъл из улиците. Антоан и Жак се смесиха с тълпата, която минаваше по моста. Трябва да бяха приемали новобранци предния ден, защото група наконтени младежи купуваха от амбулантните търговци дълги трицветни панделки. Мнозина от тях се бяха наловили за ръце и заели целия тротоар, вървяха, препъваха се и пееха войнишки песни. По главната улица, задръстена с момичета в светли рокли и драгуни, избягали от казармата, семейства се срещаха и си разменяха поздрави. Жак беше като пиян — гледаше всички тези хора със смущение, което го гнетеше.
	— Да отидем някъде другаде, Антоан! — каза той с умолителен тон.
	Те се отбиха встрани от главния булевард и поеха по тясна, мрачна и тиха улица, която се изкачваше нагоре. Когато излязоха на площад Дю Пале, силната светлина заслепи Жак; той започна да мига и да се озърта. Спряха се и седнаха под дърветата на алеята, които още хвърляха сянка.
	— Слушай — каза Жак, като тури ръка на коляното на Антоан.
	Камбаните на „Сен-Жак“ започваха да бият за вечерня. Трептенията им сякаш бяха в унисон със слънчевата светлина.
	Антоан си помисли, че детето е опиянено от първия пролетен ден, без да съзнава това.
	— За какво мислиш, братче? — подхвърли той.
	Вместо да отговори, Жак стана и те тръгнаха към парка.
	Момчето не обръщаше никакво внимание на великолепния пейзаж. Като че ли само гледаше да избяга от местата, където имаше хора. Привличаше го тишината около замъка и то тръгна към балюстрадата на терасата. Антоан го последва, като говореше ту за едно, ту за друго — за подрязаните чимшири, които се открояваха рязко върху свежата зеленина на тревата; за гълъбите, които кацаха по рамената на статуите; но получаваше само уклончиви отговори.
	Изведнъж Жак запита:
	— Ти говори ли с него?
	— С кого?
	— С Фонтанен.
	— Да, разбира се, срещнах го в Латинския квартал. Той сега учи в „Луи льо Гран“*.
	[* „Луи льо Гран“ — известен парижки лицей. — Б.пр.]
	— А, така ли! — възкликна Жак. И с разтреперан глас, напомнящ малко заплашителния тон, с който така често говореше някога, добави: — Ти не му каза къде съм, нали?
	— Той не ме попита за това. Защо? Не искаш ли да знае?
	— Не.
	— Защо?
	— Ей така.
	— Чудесно обяснение. Сигурно имаш и други съображения?
	Жак го погледна глупаво; не беше разбрал, че Антоан се шегува. Той не се усмихна и тръгна отново.
	Изведнъж запита:
	— А Жиз знае ли?
	— Какво да знае, къде се намираш ли? Не, мисля, че не знае. Но с децата човек не може да бъде никога сигурен какво знаят и какво не знаят…
	Той използува повода, който му даде Жак, и продължи:
	— Някои дни тя има вид на съвсем голямо момиче — слуша всичко, което се говори, и хубавите й очи се разтварят така широко. А други дни е цяло бебе. Ще повярваш ли, вчера, докато госпожицата я търсеше навсякъде, тя си играела спокойно на кукли под масата във вестибюла; а скоро ще стане на единайсет години.
	Те слязоха към лехата с глицинии и Жак се спря в подножието на стълбата до един сфинкс от розов мрамор на жилки и започна да гали излъсканото му чело, което блестеше на слънцето. За кого мислеше? За Жиз, за госпожицата? Може би виждаше старата маса във вестибюла с покривката с ресни и сребърния поднос с визитни карти. Антоан си помисли, че е отгатнал вярно. Той продължи весело:
	— Ей богу, не знам откъде й хрумват тия мисли в главата! За едно дете нашата къща не е весела. Госпожицата я обожава, но нали я знаеш каква си е — плаши се от всичко, забранява й всичко, не я оставя сама нито за минута…
	Той се разсмя, като гледаше брат си весело, с вид на съучастник; чувствуваше, че подробностите на семейния им живот бяха скъпи и на двамата, имаха смисъл само за тях двамата и винаги щяха да останат за тях нещо единствено и незаменимо; неповторими спомени от детските години. За миг Жак се усмихна принудено. Въпреки това Антоан продължи:
	— Пък и на обед и на вечеря не е по-весело, нали знаеш. Тате мълчи или повтаря пред госпожицата речите, които е държал по своите конгреси; понякога ще разправи най-подробно как е прекарал деня. А, щях да забравя, знаеш ли, кандидатурата му в Института* се нарежда.
	[* Френският институт отговаря приблизително на БАН. — Б.пр.]
	— Така ли? — каза Жак и чертите на лицето му се разнежиха малко. Той помисли един момент и се усмихна. — Толкова по-добре.
	— Всички приятели са се размърдали — подхвана Антоан. — Абатът върши чудеса — нали има връзки във всички групички. Изборът ще стане след три седмици. — Той не се смееше вече и тихо добави: — Не е кой знае какво да си член на Института, но все пак е нещо. А и тате го заслужава напълно, не мислиш ли?
	— О, да — извика Жак непринудено. — Всъщност тате е добър, знаеш ли… — Той се спря, изчерви се, сякаш искаше да прибави още нещо, но не се решаваше.
	— Чакам тате да се настани добре под купола*, за да направя домашен преврат — заговори Антоан с оживление. — Много съм натясно в крайната стая. Просто се чудя вече къде да си сложа книгите. Знаеш ли, че дадоха на Жиз твоята стая. Смятам да накарам тате да вземе под наем малкия апартамент в партера, апартамента на стария красавец; той си излиза на петнадесети. Три стаи — ще имам истински работен кабинет, в който бих могъл да приемам пациенти, и дори нещо като лаборатория в кухнята…
	[* Френският институт се помещава в сграда с висок купол. — Б.пр.]
	Изведнъж той почувствува срам — говореше на затворника за свободния си живот, за желанието си да се нареди по-удобно; споменал беше стаята на Жак, като че ли той никога няма да се върне в къщи. Замълча. Жак отново доби безразличния си вид.
	— А сега да отидем да хапнем нещо, какво ще кажеш? — каза Антоан, за да промени насоката на разговора. — Трябва да си огладнял.
	Той бе загубил вече надежда, че ще може да установи някаква близост с брат си.
	Върнаха се в града. Улиците, изпълнени с хора, шумяха като кошер. Тълпи нахлуваха във всички сладкарници. Застанал на тротоара, Жак стоеше неподвижно пред наредените на пет рафта пасти с лъскави захарни пури и изобилно покрити с крем; тази гледка сякаш го задушаваше.
	— Хайде, влизай! — каза Антоан усмихнато. Ръцете на Жак трепереха, когато пое чинията, която Антоан му подаде. Седнаха в дъното на сладкарницата пред цял куп пасти, които си бяха избрали. От полуоткрехнатата врата на кухнята се носеше на вълни миризма на ванилия и на горещо тесто. Свит на стола си, с палени с кръв очи, като че ли щеше да се разплаче, Жак ядеше бързо, без да каже дума; щом свършеше една паста, той чакаше Антоан да му поднесе друга, след което веднага започваше отново да яде. Антоан поръча две чаши порто. Жак взе чашата — пръстите му още трепереха, — накваси устните си, опари се от силното питие и се закашля. Антоан пиеше чашата си на малки глътки и като че ли не обръщаше внимание на брат си. Жак се почувствува по-смел, отпи една глътка, която мина през него като огън; изпи втора глътка и след това изпразни чашата си до дъно. Когато Антоан започна да му налива втора чаша, той се престори, че не забелязва това и едва когато чашата беше пълна, направи жест, че не иска да пие повече.


	Когато излязоха от сладкарницата, слънцето вече клонеше към залез и въздухът бе станал по-студен. Но Жак не чувствуваше хлада. Бузите му горяха и по цялото му тяло се разливаше блажено чувство, така ново за него, че бе почти болезнено.
	— Имаме да ходим още три километра — каза Антоан. — Трябва да се връщаме.
	Жак едва не се разплака. Той сви юмруци в джобовете си, стисна зъби и наведе глава. Антоан, който го гледаше крадешком, забеляза такава промяна в чертите му, че почувствува страх.
	— Умори ли те тази дълга разходка? — запита той.
	В тона на гласа му Жак долови нотка на непозната досега неясност. Той не беше в състояние да произнесе нито дума, обърна към брат си сгърченото си лице и най-после очите му се наляха със сълзи.
	Смаян, Антоан тръгна мълчаливо до него. Те излязоха от града, минаха по моста и когато тръгнаха по пътеката край канала, детето се приближи до него и го хвана под ръка.
	— Не съжаляваш ли за обичайната си разходка? — запита Антоан усмихнато.
	Жак не отговори нищо. Опиянението от свободата, което сякаш го заливаше на вълни от няколко часа насам, изпитото вино, този така тих, така тъжен следобед, всичко това му дойде много. Той не бе в състояние да превъзмогне вълнението, което го изпълваше, и избухна в плач. Антоан го прегърна и седна с него на насипа. Той вече не търсеше да разкрие някакви страшни тайни в живота на брат си, но изпитваше огромно облекчение, че най-после се стопи безразличието, с което се сблъскваше от тази сутрин.
	Бяха сами на уединения бряг, до текущата вода, под прибуленото небе; залезът гаснеше на хоризонта. Пред тях водата люлееше малка закотвена лодка, която шумеше в сухите тръстики.
	Имаха още много път и не трябваше да се заседяват. Антоан се мъчеше да накара детето да вдигне глава.
	— За какво мислиш? Защо се разплака?
	Жак се притисна още повече към брат си.
	Антоан се опита да си спомни думите, които бяха накарали брат му да се разплаче.
	— Помисли си за обичайната разходка, за това ли?
	— Да — призна детето, колкото да отговори нещо.
	— Защо? — настоя Антоан. — Къде се разхождаш неделен ден?
	Никакъв отговор.
	— Не обичаш ли да излизаш с Артюр?
	— Не.
	— Защо не ми каза? Ако съжаляваш за стария дядо Леон, лесно може да се нареди…
	— О, не! — прекъсна го Жак с неочаквана живост. Той се изправи и на лицето му така ясно се изписа омраза, че Антоан остана като гръмнат.
	Жак сякаш не бе в състояние да седи повече; стана, дръпна брат си и закрачи бързо напред, без да промълви дума. След като почака няколко минути, Антоан реши да „разреже цирея“, дори с риск да зададе някой нетактичен въпрос.
	— Значи, и с дядо Леон не обичаш да излизаш? — смело поде той.
	Жак продължаваше да върви с широко отворени очи, със стиснати зъби, без да произнесе дума.
	— Но той се държеше добре с тебе, нали? — подхвърли Антоан.
	Не последва отговор. Антоан се уплаши, че Жак отново може да се затвори в себе си и се опита пак да го хване под ръка, но детето се дръпна и ускори крачките си. Антоан го следваше смаян и се чудеше как отново да спечели доверието му. Изведнъж Жак изхълца, тръгна по-бавно и без да обърне глава, каза през сълзи:
	— Не го разправяй, Антоан, не казвай никога на никого… с дядо Леон аз не съм се разхождал, почти никога не излизах…
	Той млъкна. Антоан вече отваряше уста, за да започне да го разпитва, но в същия миг никакъв таен инстинкт му подсказа, че не трябва да издаде нито звук. И действително след малко Жак подхвана с колеблив и дрезгав глас:
	— През първите дни, да, излизахме… Именно когато ходехме на разходка, той започна да… да ми разправя разни неща. И ми даваше книги — аз не знаех, че съществуват такива неща. И след това ми предложи да препраща писмата ми, ако искам… По това време писах на Даниел. Но нямах пари за марки. Тогава… ти не знаеш… Той беше видял, че мога малко да рисувам. Сещаш се, нали?… Той именно ми казваше как трябва да се прави… Тогава в замяна плащаше пощенските марки за писмата ми до Даниел. Показваше вечер рисунките на надзирателите и всички искаха още рисунки, все по-сложни… Оттогава дядо Леон вече не се стесняваше и престана да ме води на разходка. Вместо да ходим из полето, той ме караше да заобикаляме зад дома, за да минем през селото… Децата тичаха след нас… Тръгвахме по една уличка, за да влезем в кръчмата през задния двор. Той отиваше да пие, да играе на карти, да прави не знам що си, а през всичкото това време, докато той беше вътре, мен ме скриваха в една пералня под една стара завивка…
	— Скриваха те?
	— Да, в една празна пералня ме държаха заключен два часа.
	— Но защо?
	— Не знам. Кръчмарите се страхуваха, разбираш ли. Един ден в пералнята бяха прострели дрехи да съхнат и тогава ме затвориха в коридора. Жената каза… каза… — Той се разхълца отново.
	— Какво каза?
	— Каза: „Трябва да се внимава с това семе…“. — Той хълцаше така силно, че не можа да продължи.
	— … това семе? — повтори Антоан, като се наведе.
	— „Разбойническо семе…“ — изрече най-после детето и се разрида неудържимо.
	Антоан слушаше. Любопитството му да научи всичко задуши за миг жалостта, която изпитваше към брат си.
	— А после? — рече той. — Разправяй, разправяй.
	Жак се спря рязко и се залови за ръката на брат си.
	— Антоан, Антоан — извика той, — закълни ми се, че няма да кажеш нищо. Нали няма да кажеш? Закълни ми се! Ако някога тате се усъмни в нещо, той ще… Тате е добър, знаеш ли… Много мъчно ще му бъде. Той не е виновен, че не разбира нещата като нас… — Жак замълча за миг. — О, Антоан, ти… Не ме оставяй, Антоан, не ме оставяй! — изстена той внезапно.
	— Разбира се, че няма да те оставя, момчето ми. Имай доверие. Аз съм тук… Нищо няма да кажа, ще направя всичко, каквото искаш. Но кажи ми истината.
	Жак не се решаваше да продължи.
	— Биеше ли те?
	— Кой?
	— Дядо Леон.
	— О, не! — Жак беше толкова изненадан, че не можа да не се усмихне през сълзи.
	— Не те ли бият?
	— Не, разбира се.
	— Наистина? Никой никога ли не те бие?
	— Никой не ме бие.
	— Е, тогава?
	Мълчание.
	— А новият, Артюр? И той ли не е добър?
	Жак клатеше глава.
	— Какво? И той ли ходи в кръчмата?
	— Не.
	— Така. А с него разхождаш ли се?
	— Да.
	— Тогава от какво си недоволен? Груб ли е с теб?
	— Не.
	— Тогава какво? Може би не ти харесва?
	— Не.
	— Е, каква е причината?
	— Ей така.
	Антоан се колебаеше.
	— Но защо не се оплачеш, дявол да го вземе? — избухна той най-после. — Защо не отидеш да обясниш всичко това на директора?
	Разтреперан като в треска, Жак се притискаше до Антоан и повтаряше с умолителен глас:
	— Не, не… Антоан, ти ми се закле, нали? Ти ми се закле, че няма да кажеш нищо. Нищо, нищо на никого.
	— Да, разбира се, ще постъпя, както искаш. Само че питам: защо не се оплака на директора от дядо Леон?
	Жак клатеше глава и не продумваше дума.
	— Може би предполагаш, че директорът знае всичко, което се върши, и го търпи? — подхвърли Антоан.
	— О, не.
	— Какво мислиш за директора?
	— Нищо.
	— Смяташ ли, че той тормози другите деца?
	— Не… Защо?
	— На вид изглежда мил човек, но вече не знам какво да кажа. И дядо Леон изглеждаше добър човечец! Чувал ли си да говорят срещу директора?
	— Не.
	— А надзирателите? Те боят ли се от него? Дядо Леон, Артюр страхуват ли се от директора?
	— Да, малко.
	— Защо?
	— Не знам. Защото е директор.
	— А ти? По отношение на тебе забелязал ли си нещо?
	— Какво нещо?
	— Как се държи с тебе, когато идва да те види?
	— Не знам.
	— Не смееш ли да говориш свободно с него?
	— Не.
	— Но ако му беше казал, че дядо Леон ходи в кръчмата, вместо да те води на разходка, и че те затваря в пералнята, какво, мислиш, щеше да направи?
	— Щеше да изхвърли дядо Леон — отговори Жак ужасен.
	— Е, тогава какво те въздържаше да се оплачеш?
	— Ей така.
	Антоан се мъчеше да разплете този възел от опасения и съучастничества, които караха брат му да мълчи.
	— Не искаш ли да ми кажеш какво те е възпряло? А може би всъщност и ти сам не знаеш? — запита Антоан.
	— Ами рисунките… които те ме накараха… да подпиша — прошепна Жак, като наведе глава. Той се поколеба, замълча, после изведнъж каза: — Но не е само това. Виждаш ли, не може да се каже нищо на г-н Фем, защото той е директор. Разбираш ли?
	Тонът му беше уморен, но искрен. Антоан не настоя повече. Той не разчиташе вече много на себе си — схванал бе, че е прекалено склонен към прибързани заключения.
	— Учиш ли поне добре? — поде той.
	Те наближаваха отново шлюза, до който стояха шлеповете; сега прозорчетата им бяха осветени. Жак вървеше, впил поглед в земята.
	Антоан повтори:
	— Значи, и учението не върви?
	Жак кимна с глава, без да повдигне очи.
	— Но директорът твърди, че учителят ти бил доволен от тебе.
	— Защото така му казва учителят.
	— Но защо ще му го каже, ако не е вярно?
	Изглеждаше, че Жак трябва да прави усилие, за да отговаря на тези непрекъснати въпроси.
	— Виж какво — каза той уморено, — учителят е стар човек и не го интересува дали уча. Идва да ми дава уроци, защото така са му казали, това е всичко. Знае, че никой няма да провери, пък и той самият предпочита да няма домашни работи за поправяне. Седи при мене един час, приказваме. Той се държи съвсем другарски, разправя ми за Компиен, за учениците си, разни работи… И на него не му върви по мед и масло… Говори ми за дъщеря си, която имала някаква болест в стомаха и която се карала с жена му — той бил женен втори път, — за сина си, който бил сержант — него пък го деградирали, защото направил много дългове заради някаква жена… Преструваме се, че работим. Уж имам тетрадки, вземам уроци, а всъщност нищо не правим…
	Жак млъкна. Антоан не намираше какво да отговори. Той се чувствуваше почти неловко пред този хлапак, който имаше вече такъв опит в живота. Впрочем нямаше и за какво да разпитва повече. Без Антоан да го кара, детето заговори отново с тих, монотонен глас. Той не можеше да схване добре връзката между мислите на момчето в този безреден поток от думи, нито дори какво го бе накарало изведнъж да се разприказва толкова, след като бе мълчало така упорито.
	— Нали знаеш, наливат малко вино във водата и тя става розова — уж да изглежда по-богата трапезата — и аз им я давам, разбираш? Дядо Леон отначало искаше да му я давам, а пък аз не държа толкова на розовата вода, предпочитам да пия вода от каната. Но това, което ми дотяга, е, че постоянно обикалят из коридора. С техните терлици човек не ги чува. Понякога дори се плаша. Не че се страхувам от тях, но защото не мога да направя нито едно движение, без да ме видят или чуят… Постоянно си сам, а всъщност никога не си сам, разбираш ли, нито на разходка, нито никъде! Това не е нищо, знам, но с време нямаш представа как започва да ти действува… Струва ти се, че ще ти призлее… Някои дни ми иде да се скрия под леглото и да плача… Не, не за да плача, а за да плача и _никой да не ме вижда_, разбираш ли? Както например тази сутрин, когато ти пристигна. Казаха ми, че си дошъл, когато бях в параклиса. Директорът беше пратил секретаря да прегледа облеклото ми, донесоха ми палтото и шапката, защото бях гологлав… О, не мисли, че правят това, за да те измамят, Антоан… Не, съвсем не е така; правят това по навик. Така и в понеделник, първия понеделник от месеца, когато тате идва за съвета, винаги правят такива неща, дреболии разни, за да бъде доволен тате… Както и с бельото. Това, което ти видя, е чистото бельо, което е винаги в моя шкаф, за да може да постелят леглото, ако дойде някой… Не че ме оставят с мръсно бельо, доста често го сменят; дори ако поискам чиста кърпа допълнително, дават ми я. Но такъв им е обичаят, разбираш — искат да изглежда по-наредено, когато дойде някой…
	Може би греша, като ти разправям това, Антоан. Ти пак ще си въобразиш разни несъществуващи неща. Уверявам те, че няма от какво да се оплаквам. За мене режимът е много мек, не правят нищо нарочно, за да ме тормозят, напротив. Но именно този мек режим, разбираш ли?… И после, няма какво да правиш! Цял ден седиш и няма нищо, абсолютно нищо какво да правиш! Отначало часовете ми изглеждаха дълги, дълги, нямаш представа какво беше! После скъсах пружината на часовника си и от този ден тръгна по-добре; малко по малко свикнах. Не знам как да ти го обясня… то е, като че ли потъваш в някакви дълбочини, като че ли всичко у тебе заспива… Човек не страда всъщност, защото е като че ли в заспало състояние… Но все пак е мъчително, нали разбираш?
	Той млъкна за момент и след това с отривист глас започна още по-колебливо:
	— И после, Антоан, не мога да ти кажа всичко… Но ти знаеш… Когато човек е така сам, в края на краищата започват да му идват цял куп мисли, които не са хубави… Особено като… И тези истории, които ми разправяше дядо Леон, знаеш… и рисунките… Е, всъщност човек се развлича малко, нали разбираш? Правя го… И през нощта пак мисля за това… Знам, че не бива… Но като си съвсем сам, разбираш… О, аз не би трябвало да ти разправям тия работи… Сигурен съм, че ще съжалявам за това… Но толкова съм уморен тази вечер, само да знаеш… Не мога да се сдържа…
	Изведнъж той се разплака още по-силно.
	Жак изпитваше някакво особено неприятно чувство: струваше му се, че лъже въпреки желанието си, че колкото повече се мъчи да каже истината, толкова по-малко успява. Всичко, което разказваше, беше вярно; но все пак той съзнаваше, че с тона си, с крайната си възбуда, с подбора на фактите дава невярна картина на живота си и че не може да постъпи другояче.
	Те вървяха съвършено бавно, а им оставаше да изминат още половината от пътя. Стана пет и половина. Беше още светло и леката мъгла, която се носеше над реката, полека-лека се разпростираше над полето и го закриваше.
	Поддържайки брат си, който се спъваше постоянно Антоан напрягаше ума си. Той не разсъждаваше върху това какво е необходимо да направи; решението му беше вече взето: трябваше да измъкне детето от изправителния дом, но търсеше начин да получи съгласието му. Това не беше лесно. Още при първите му думи Жак увисна на ръката му и хълцайки, му припомни, че се е заклел да не казва нищо и да не прави нищо.
	— Няма, нищо няма да кажа, моето момче, нали ти обещах. Нищо няма да направя против волята ти. Само изслушай ме! Тази духовна самота, тази леност, това, че никога не си сам… А аз тази сутрин си мислех, че ти си щастлив тук.
	— Но аз съм щастлив тук! — За един миг всичко, от което се бе оплаквал, изчезна; той си спомняше само за мекия затворнически режим, за еднообразните дни, за безделието, за липсата на надзор, за това, че беше далеч от своите.
	— Ти си щастлив тук ли? Щеше да бъде срамота, ако е така! Ти! Не, моето момче, не мога да повярвам, че ти харесва да гниеш тук. Ти пропадаш, ти затъпяваш. Достатъчно продължи всичко това. Обещах ти да действувам само с твое съгласие и ще сдържа думата си. Бъди спокоен. Но разсъди сам, да погледнем хладнокръвно на нещата, да разгледаме положението двамата, като приятели… Нали сме приятели сега?
	— Да.
	— Имаш ли доверие в мене?
	— Да.
	— Тогава? От какво се страхуваш?
	— Не искам да се върна в Париж.
	— Но слушай, моето момче, след всичко, което ми разказа за твоето съществуване тук, все пак животът в семейството не може да бъде по-лош.
	— О, и още как!…
	Антоан млъкна, поразен от това възклицание.
	Смущението му се увеличаваше. „Дявол да го вземе“ — повтаряше си той, без да може да спре мислите си на нещо. Нямаше време за губене. Струваше му се, че се движи в тъмнина. После изведнъж сякаш някаква завеса се разкъса в съзнанието му. Той беше намерил решението на въпроса. За няколко секунди бе изградил мислено цял план за действие. Разсмя се от удоволствие.
	— Жак! — извика Антоан. — Изслушай ме, без да ме прекъсваш! Или не, отговори ми: ако изведнъж ние двамата се озовяхме сами в света, не би ли дошъл при мене, да живеем заедно?
	Момчето не разбра веднага думите му.
	— О, Антоан — каза то след кратко мълчание, — как може да стане това, ами тате…
	Бащата се изпречваше пред бъдещето му. Една и съща мисъл мина през главата и на двамата: „Как всичко би се наредило, ако изведнъж…“. Антоан се засрами от собствената си мисъл, щом съзря отражението й в очите на брат си. Той обърна глава настрана.
	— О — рече Жак, — ако можех да живея с тебе, само с тебе, бих се променил напълно! Бих работил много… Бих работил, бих станал може би истински поет.
	Антоан махна с ръка, за да го прекъсне.
	— Слушай тогава: ако ти дам дума, че никой друг, освен мене няма да се занимава с тебе, ще се съгласиш ли да излезеш оттук?
	— Д-д-да… — Той се съгласяваше от обич към брат си и защото не искаше да му противоречи.
	— Ще се съгласиш ли аз да организирам живота ти, уроците ти, да се грижа за тебе във всичко, като че ли си мой син.
	— Да.
	— Добре — каза Антоан и замълча. Той разсъждаваше. Когато си наумеше нещо, винаги се стремеше към него бурно и настойчиво, затова никога не се съмняваше, че ще успее да изпълни плановете си. Действително досега бе постигнал всичко, което бе преследвал с упоритост. Той се обърна към брат си и се усмихна.
	— Това не са празни мечти — поде Антоан, като продължаваше да се усмихва. — Аз си давам сметка с какво се нагърбвам — добави той с решителен глас. — За две седмици, чуваш ли, за две седмици ще уредя всичко… Не губи кураж! Сега се прибери в дома спокойно, като че ли нищо не е било. И само след две седмици, заклевам ти се, ще бъдеш свободен.
	Без да разбира добре какво има пред вид Антоан, Жак се притискаше до него, внезапно изпълнен с жажда за нежност; идеше му да прегърне брат си, да се сгуши до него и да стои така дълго, без да мръдне, само да чувствува топлината на тялото му.
	— Не губи кураж! — повтори Антоан.
	Той се чувствуваше ободрен и по-благороден; приятно му беше, че е изпълнен с жизнерадост и сила. Сравняваше живота си с живота на Жак. „Горкото момче, винаги му се случват неща, които не се случват на другите хора!“ Мисълта му всъщност беше — „неща, които никога не ми се случват на мене“. Той го съжаляваше, но същевременно изпитваше истинско удоволствие, че е Антоан, уравновесеният Антоан, който е създаден, за да бъде щастлив, да стане велик човек, голям лекар. Искаше му се да тръгне по-бързо, да си засвири весело. Но Жак едва се мъкнеше, сякаш бе капнал от умора. Впрочем те бяха вече почти стигнали до Круй.
	— Не губи кураж! — пошепна той още веднъж, като стисна под мишницата си лакътя на Жак.
	Г-н Фем пушеше пурата си пред входната врата. Той ги видя отдалеч и подскачайки, се затича към тях.
	— Е, най-после! Ама дълга разходка направихте! Обзалагам се, че сте ходили да разгледате Компиен!
	Той се смееше от удоволствие и вдигаше ръце. — Покрай реката ли минахте? А, чудесен път, нали? Прекрасен е нашият край, нали? — Той измъкна часовника си. — Не искам да ви се налагам, докторе, но ако не желаете пак да изпуснете влака…
	— Трябва да бягам — рече Антоан. Той се обърна към брат си и каза: — Довиждане, Жак. — Гласът му бе развълнуван.
	Свечеряваше се. Понеже лицето на Жак беше в сянка, той зърна неясно покорния му израз, наведените клепачи, блуждаещия по хоризонта поглед.
	— Довиждане — повтори Антоан.


	Артюр чакаше на двора. Жак искаше да се сбогува с директора, но г-н Фем бе гърбом към него, защото слагаше резето на вратата, както правеше всяка вечер. Сред лая на кучето Жак чу гласа на Артюр.
	— Хайде, тръгвайте!
	Той последва прислужника.
	Върна се в килията си с някакво неясно чувство на облекчение. Столът, на който бе седял Антоан, бе все тъй до масата. Чувствуваше се още стоплен от обичта на брат си. Облече работните си дрехи. Тялото му бе уморено, но умът му бе буден. Струваше му се, че днес в него се бе родило някакво ново, безплътно същество, което държеше във властта си обикновения Жак и го гледаше как действува.
	Не го свърташе на едно място и той започна да се разхожда из стаята. Ново, мощно чувство — съзнание за силата му — го държеше прав. Приближи се до вратата, залепи чело до прозорчето и остана така, втренчил очи в лампата в пустия коридор. Задушният въздух от парното отопление усилваше умората му. Той почти заспиваше. Изведнъж една сянка се изправи от другата страна на стъклото. Заключената врата се отвори. Артюр носеше вечерята.
	— Хайде, по-скоро, мръснико!
	Преди да почне да яде лещата, Жак извади от подноса парчето сирене и канчето с розова вода.
	— За мене ли е това? — попита прислужникът. Усмихна се, взе парчето сирене и отиде да го изяде при шкафа, за да не го видят през прозорчето на вратата. Винаги по това време, преди да отиде на вечеря, г-н Фем обикаляше по пантофи из коридора и обикновено едва след като си бе отишъл, забелязваха минаването му по противната миризма на боя за обуща, която проникваше в стаята през открехнатото прозорче.
	Жак привършваше вечерята си, като топеше едри залъци в черния сос на лещата.
	— Хайде сега, бързо в леглото! — каза Артюр, когато Жак се нахрани.
	— Но още няма осем часа.
	— Хайде, бързо! Днес е неделя. Момчетата ме чакат.
	Жак не отговори нищо и започна да се съблича. Артюр, пъхнал ръце в джобовете, го гледаше. В русото му, малко животинско лице и в набитото му тяло на хамалин все пак имаше нещо добродушно.
	— Братлето ти добре си живее — рече той, сякаш казваше някаква мъдрост, и направи жест, като че ли пуща монета в джоба на жилетката си. Усмихна се, взе празния поднос и излезе.
	Когато се върна, Жак бе вече в леглото.
	— Готово ли е? — Той бутна с крак обувките под умивалника. — Слушай, не можеш ли да си подредиш малко нещата, преди да си легнеш? — После се приближи до леглото. — Чуваш ли, мръснико? — Той хвана с две ръце Жак за рамената и започна да се смее някак си особено. На лицето на Жак се появи мъчителна усмивка. — Да не криеш нещо под възглавницата? Някоя свещ, някоя книжка? — Той мушна ръката си под чаршафа. Но с едно рязко движение, което Артюр не можа нито да предвиди, нито да възпре, детето се отскубна и като отскочи назад, опря гръб о стената. Омраза блесна в очите му.
	— Охо — възкликна Артюр, — много ни е гъдел тази вечер! — А след миг добави: — И ние можем да поразправим някои нещица…
	Той говореше тихо, като поглеждаше към вратата. След това, без да обръща повече внимание на Жак, запали нощната лампичка, която оставаше да гори цялата нощ, угаси лампата на тавана със специалния ключ, който носеше в джоба си, и излезе, като си подсвиркваше.
	Жак чу как той завъртя два пъти ключа на вратата и се отдалечи, влачейки терлиците си по плочите. Тогава той се намести в средата на леглото, опъна краката си и остана така, излегнат по гръб. Зъбите му тракаха. Всичкият му кураж го напусна. Припомни си деня, припомни си признанията, които бе направил, и го обхвана бяс. След това изпадна в отчаяние: представи си Париж, Антоан, къщата, разправиите, ученето, семейния контрол… О, направил беше непоправима грешка — предал се бе на враговете! „Но какво искат, какво искат всички от мене?“ Сълзи течаха от очите му. Той се залови отчаяно за мисълта, че тайнственият план на Антоан ще се окаже неосъществим, че баща му ще се противопостави. Сега виждаше баща си като спасител. Да, този план ще пропадне и в края на краищата ще го оставят тук. Изправителният дом означаваше самота, вцепенение, мир, щастие.
	На тавана отражението на кандилото трептеше над главата му.
	Да, тук имаше мир, щастие.


>>	IV

	В полумрака на стълбата Антоан се размина със секретаря на баща си г-н Шал, който се промъкваше като плъх покрай стената и като го видя, се спря и го погледна уплашено.
	— А, вие ли сте? — Той бе възприел от шефа си манията да казва винаги тази фраза, когато срещне някого. — Лоши новини! — пошепна той. — Групата на професорите е предложила кандидатурата на декана на факултета по литература. Най-малко петнадесет гласа загубени! А с гласовете на юристите ще станат двайсет и пет. Нали? Това се казва лош късмет. Шефът ще ви обясни подробно. — От стеснителност той постоянно покашляше и си мислеше, че има хронически катар; затова по цял ден смучеше хапчета. — Трябва да бягам, че мама ще се безпокои — поде той, като видя, че Антоан не му отговаря. Измъкна часовника си, допря го до ухото си, преди да го погледне, вдигна яката си и изчезна.
	От седем години вече този дребен очилат човечец бе ежедневният сътрудник на г-н Тибо и за него знаеха толкова, колкото и първия ден, когато пристигна. Той говореше малко, с тих глас и винаги изказваше общоизвестни истини, като употребяваше много синоними. Беше изпълнителен и роб на многобройни дребни привички. Живееше с майка си, към която, изглежда, проявяваше трогателно внимание. Обувките му винаги скърцаха. Малкото му име беше Жюл, но г-н Тибо, от уважение към себе си, наричаше секретаря си г-н Шал. Антоан и Жак го бяха кръстили Хапчето или Скучния.


	Антоан влезе направо в кабинета на баща си, който подреждаше бюрото си, преди да си легне.
	— А, ти ли си? Лоши новини!
	— Да — прекъсна го Антоан, — г-н Шал ми каза.
	С рязко движение г-н Тибо измъкна гушата си от яката; той се дразнеше, когато се окажеше, че хората знаят това, което иска да им разкаже. Но в този момент Антоан не го беше грижа за това; той обмисляше своя план и усещаше, че започва да губи самоувереността си. Но осъзна колебанието си навреме и веднага мина в нападение:
	— Аз също ти нося много лоши новини. Жак не може да остане повече в Круй. — Той пое въздух и продължи на един дъх: — Тъкмо пристигам оттам. Видях го. Разпитах го и той ми направи признания. Открих отвратителни неща. Затова идвам да говоря с тебе. Налага се да го извадим оттам колкото е възможно по-скоро.
	Г-н Тибо остана неподвижен няколко секунди. Когато заговори, само гласът му издаваше до каква степен бе смаян.
	— Ти?… В Круй? Ти? Кога? Каква работа имаш там? И без да ме предупредиш! Полудял ли си? Обясни ми, моля ти се, каква е тази история!
	Макар да изпита облекчение, че с първия скок бе преодолял препятствието, Антоан се чувствуваше някак неуверен и не можеше да продължи. Последва напрегнато мълчание. Г-н Тибо бе отворил очи, но те бавно се затвориха отново, сякаш против волята му. Той седна и опря юмруци на бюрото.
	— Обясни ми, драги — подхвана бащата, като натъртваше тържествено всяка сричка. — Казваш, че си бил в Круй. Кога?
	— Днес.
	— Как? С кого?
	— Сам.
	— Ами… пуснаха ли те?
	— Естествено.
	— А позволиха ли ти… да видиш брат си?
	— Прекарах целия ден с него. Сами бяхме през всичкото време.
	Антоан имаше предизвикателен начин да натъртва края на фразите си, което разпали гнева на г-н Тибо, но същевременно му подсказа, че трябва да бъде предпазлив.
	— Вече не си дете — забеляза той, като че ли бе установил възрастта на Антоан по гласа му. — Сигурно разбираш колко неуместна е подобна постъпка, и то извършена без мое знание. Имаше ли някакви особени съображения да отидеш в Круй, без да ме уведомиш? Писал ли ти беше брат ти, повикал ли те беше?
	— Не, внезапно ме обхванаха съмнения.
	— Съмнения? За какво?
	— За всичко… За режима… За въздействието, на което е подложен Жак от осем месеца насам…
	— Наистина, драги мой, ти… ме изненадваш! — Г-н Тибо се колебаеше, подбираше умерени изрази, но големите му стиснати юмруци и резките движения на главата опровергаваха думите му. — Това… недоверие спрямо баща ти…
	— Всеки може да се излъже. И случаят го доказва!
	— Случаят го доказва ли?
	— Слушай, тате, няма смисъл да се сърдиш. Мисля, че и двамата желаем едно и също нещо — доброто на Жак. Когато ти разкажа в какво състояние на духовна отпадналост го заварих, ти ще бъдеш първият, който ще реши, че Жак трябва веднага да напусне изправителния дом.
	— Само това не!
	Антоан направи усилие да не чуе подигравателния смях на баща си.
	— О, да, тате!
	— Казвам ти, това няма да стане!
	— Тате, когато чуеш…
	— Ти да не ме вземаш случайно за глупак? Да не си въобразяваш, че чакам ти да ми дадеш сведения, за да науча какво става в Круй, където от десет години правя всеки месец общ преглед и получавам доклади? Нищо не се решава без предварително да е разисквано на заседанието на съвета, който председателствувам аз. Така ли е?
	— Тате, това, което видях там…
	— Достатъчно по този въпрос. Брат ти ти е разправил кой знае какви измислици. Не му е било трудно на тебе да ги разправя! Нека се опита пред мен да говори.
	— Жак не се оплакваше от нищо.
	Недоумение се изписа по лицето на г-н Тибо.
	— Е, тогава какво? — възкликна той.
	— Именно това е най-сериозното: казва, че е спокоен, дори, че е щастлив, че му харесва да живее там! — Понеже г-н Тибо се изсмя самодоволно, Антоан пусна отровната си стрела: — Горкото дете, има такива спомени от къщи, че предпочита да остане в затвора.
	Обидата не попадна в целта.
	— Отлично! Значи, всички сме съгласни. Какво повече искаш?
	Антоан не беше достатъчно сигурен, че ще издействува освобождаването на Жак, ако разкрие всичко, което детето му бе поверило; реши да си послужи само с общи обвинения и да премълчи останалото.
	— Ще ти кажа истината, тате — започна той, като впи поглед в очите на г-н Тибо. — Аз се страхувах, че децата са подложени на лишения, че ги измъчват, че ги слагат в карцер. Да, всичките ми опасения за щастие се оказаха неоснователни. Но у Жак видях една духовна отпадналост, която е сто пъти по-лоша. Лъжат те, когато ти казват, че уединението има добро въздействие върху него. Лекарството е много по-опасно от болестта. Той прекарва дните си в опасно безделие. Учителят му, да не говорим за него… Истината е, че Жак не учи нищо; очевидно е, че умът му става неспособен за най-малкото усилие. Ако този опит продължи, вярвай ми, това ще значи да се опропасти завинаги бъдещето му. Той е изпаднал в такова състояние на безразличие и слабост, че ако остане още няколко месеца в това вцепенение, ще бъде много късно да се възстанови здравето му.
	Антоан не сваляше очи от баща си; той сякаш се мъчеше да измъкне с погледа си искрица съгласие от това безстрастно лице. Г-н Тибо, масивен, свил врат между раменете, седеше напълно неподвижен; напомняше тези дебелокожи животни, чиято сила не се забелязва, когато са в покой; впрочем той всъщност приличаше на слон с широките си плоски уши и с хитрия израз, който понякога проблясваше в очите му. Пледоарията на Антоан го успокои. Вече на няколко пъти едва бяха успели да потушат разни скандални истории в дома, няколко надзиратели трябваше да бъдат отстранени, без да дават обяснения за причините на уволнението им. За момент г-н Тибо се бе уплашил, че Антоан е разкрил нещо… Сега той си отдъхна.
	— Смяташ ли, че ми съобщаваш нещо ново? — запита той с добряшки тон. — Всичко, което каза, прави чест на твоето вродено благородство, драги мой. Но позволи ми да ти кажа по съвест, че тези въпроси за превъзпитаване на младежите са много сложни и в тази област човек не може да добие компетентност за един ден. Вярвай на моя опит и на опита на специалистите. Слабост, вцепенение, казваш ти. Слава богу! Знаеш какво представляваше брат ти. Мислиш ли, че може да се сломи подобен стремеж към зло, без да се смаже волята? Като отслабне, с мярка, разбира се, едно порочно дете, отслабват и лошите му инстинкти и така може да успееш да го превъзпиташ; практиката доказва това. И после, погледни, не се ли е променил брат ти? Той вече не изпада в такава ярост както преди, дисциплиниран е, учтив е към всички, с които има допир. Ти сам казваш, че вече обича реда, новия си редовен живот. Нямаме ли основание да се гордеем с такъв резултат, получен за по-малко от година?
	С дебелите си пръсти г-н Тибо сучеше върха на брадата си. Когато свърши, той погледна сина си изкосо. Звучният му глас и тържественият начин, по който говореше, сякаш придаваха тежест и на най-незначителните му думи. Антоан, комуто г-н Тибо винаги въздействуваше по особен начин, почувствува, че самоувереността му го напуща. Но от прекалена гордост г-н Тибо направи погрешна стъпка.
	— Впрочем, питам се, защо ли си давам труд да доказвам колко е уместна една мярка, която не подлежи на разглеждане и няма да бъде отменена. Върша напълно съзнателно това, което смятам, че трябва да извърша, и не съм длъжен да давам отчет, комуто и да било. Запомни го веднъж завинаги, драги мой.
	Антоан кипна.
	— По този начин няма да ме накараш да млъкна, тате. Повтарям ти, Жак не може да остане в Круй.
	Г-н Тибо отново се изсмя язвително. Антоан направи усилие да се овладее…
	— Не, тате, престъпление би било да се остави Жак там. У него има нещо ценно, което не трябва да се загуби. Пък и да ти кажа ли: ти често си се лъгал относно неговия характер; той те дразни и ти не виждаш неговите…
	— Какво не виждам? Едва откакто замина, живеем спокойно. Не е ли така? Добре, когато се поправи, ще се погрижим да го върнем. А дотогава… — Той вдигна юмрук, като че ли щеше да го стовари с всичка сила, но после отвори ръка и леко опря длан на масата. Гневът му тлееше. Най-сетне Антоан избухна.
	— Жак няма да остане в Круй, тате, гарантирам ти!
	— О, о! — каза г-н Тибо с подигравателен тон. — Да не си забравил, драги, че ти не си господар там?
	— Не, не съм забравил. Затова те и питам: какво смяташ да правиш?
	— Какво смятам да правя ли? — пошепна бавно г-н Тибо. Той се усмихна студено и за миг полуотвори клепачи. — Много ясно какво: ще направя строго мъмрене на г-н Фем, че те е приел без мое разрешение и ще забраня да те пущат в изправителния дом.
	Антоан кръстоса ръце на гърдите си.
	— Така, а твоите брошури, твоите сказки! Всичките ти красиви думи! Пред конгресите, да, само там, но пред един интелект, който затъпява, дори когато се отнася за сина ти, нищо няма значение. Не желаем усложнения, искаме си спокойствието и да става каквото ще.
	— Клеветник! — извика г-н Тибо и стана прав. — А, това беше неизбежно! Отдавна виждам накъде вървиш. Някои думи, които ти се изплъзваха на масата, твоите книги, твоите вестници, неохотното изпълнение на религиозните задължения… Едното е свързано с другото — изоставиш ли религиозните принципи, следва морална анархия… И накрая идва бунтът!
	Антоан вдигна рамене.
	— Нека не смесваме нещата. Става дума за детето и това е въпрос, който не търпи отлагане. Тате, обещай ми, че Жак…
	— Забранявам ти да ми говориш за него! Ясно ли е?
	Те се измериха с очи.
	— Това ли е последната ти дума?
	— Махай се!
	— А, ти не ме познаваш, тате — пошепна Антоан с предизвикателен смях. — Кълна ти се, че Жак ще излезе от тая тъмница! И нищо, нищо няма да ме спре!
	С внезапна буйност огромният мъж тръгна към сина си, стиснал зъби.
	— Махай се!
	Антоан отвори вратата. На прага той се обърна и с глух глас натърти:
	— Нищо няма да ме спре! Та ако трябва да водя дори цяла кампания в _моите_ вестници!


>>	V

	Рано сутринта на следния ден Антоан, който не бе мигнал цяла нощ, чакаше в притвора на архиепископията да се свърши литургията. Искаше да уведоми абат Векар за случилото се, за да може той да се застъпи за Жак; Антоан не виждаше други изгледи за успех.
	Разговорът трая дълго. Абатът предложи на Антоан стол и седна до него като за изповед. Слушаше го съсредоточено, облегнат на стола, наклонил глава наляво, както бе обичаят му. Не го прекъсна нито веднъж. Безцветното му лице с дълъг нос не бе много изразително; от време на време обаче той хвърляше благ и настойчив поглед към Антоан, сякаш търсеше да проникне отвъд думите му. Макар че виждаше Антоан по-рядко, отколкото другите членове на семейството, той хранеше особено уважение към него; интересното беше, че всъщност това уважение му бе внушено от г-н Тибо — успехите на сина му ласкаеха неговото честолюбие и той често го хвалеше.
	Антоан не се опитваше да убеди абата с умело подбрани аргументи; той просто му разправи подробно как бе прекарал деня в Круй и каква разправия бе имал вечерта с баща си. Абатът го упрекна за това, без да каже нито дума, просто с един многозначителен жест; той винаги държеше ръцете си до гърдите, пълни ръце на духовник, които вяло се отпускаха и без да променят мястото си, внезапно се оживяваха, като че ли природата ги бе надарила със способността да говорят, способност, която тя не бе дала на неизразителното му лице.
	— Сега съдбата на Жак е във вашите ръце, господин абат — заключи Антоан. — Само вие можете да убедите баща ми.
	Абатът не отговори. Той погледна Антоан така мрачно, така разсеяно, че младият човек остана в недоумение. Тогава той почувствува своето безсилие и непреодолимите трудности, които се изправяха пред плановете му.
	— А после? — запита тихо абатът.
	— Какво после?
	— Да предположим, че баща ви върне Жак в Париж. Какво ще го прави?
	Антоан се смути. Той имаше собствен план, но не знаеше как да го изложи; толкова му се струваше мъчно абатът да приеме по начало подобно нещо: двамата братя да напуснат апартамента на баща си, да се настанят в партера на къщата, да откъснат напълно детето от властта на бащата и Антоан да се натовари сам с възпитанието му, да следи учението и поведението му. Този път абатът не можа да не се усмихне, но в усмивката му нямаше ирония.
	— С много тежка задача се нагърбвате, драги приятелю.
	— О — възрази Антоан с жар, — убеден съм, че това дете има нужда от много голяма свобода! То не може да се развива, ако бъде постоянно под принуда! Смейте ми се, ако искате, господин абат, но аз си оставам убеден, че ако наистина само аз се занимавах с него…
	Вместо отговор свещеникът отново поклати глава и втренчи в него тежък поглед, който сякаш идваше от много далеч и проникваше много надълбоко. Антоан си отиде отчаян. След резкия отказ на баща си незаинтересоваността на абата разруши почти всичките му надежди. Той щеше да се изненада много, ако узнаеше, че абатът беше решил да отиде още същия ден да говори с г-н Тибо.


	Но не стана нужда абатът да си дава този труд.
	Той се прибра в къщи, както правеше всяка сутрин след службата, за да изпие чаша студено мляко. Щом влезе в апартамента, където живееше със сестра си и който беше на две крачки от архиепископията, той видя г-н Тибо, който го чакаше в столовата. Едрият мъж се бе отпуснал на един стол, с ръце на колената, и още кипеше от яд. Щом абатът влезе в стаята, той веднага скочи на крака и измърмори:
	— А, ето ви най-после! Сигурно моето посещение ви учудва.
	— Не толкова, колкото предполагате — отвърна абатът. От време на време бегла усмивка озаряваше спокойното му лице и хитро огънче проблясваше в очите му. — Моите агенти ме осведомяват добре, аз съм в течение на всичко. Ще ме извините ли? — добави той, като се приближи до купичката, която го чакаше на масата.
	— В течение на всичко ли? Да не би да сте видели вече…
	Абатът пиеше млякото си на малки глътки.
	— Още вчера сутринта научих за състоянието, в което се намира Астие; от херцогинята. Но едва снощи чух за оттеглянето на вашия противник.
	— Състоянието на Астие? Да не би?… Не разбирам. Аз не знам нищо.
	— Не може да бъде! — възкликна абатът. — Значи, аз ще имам удоволствието да ви съобщя хубавата новина. — Той не бързаше. — Е, там е работата, че дядо Астие е имал четвърта атака. Този път горкият човек е загубен. При това положение деканът, който съвсем не е глупав, се оттегля и вие оставате единствен кандидат за Академията на духовните науки.
	— Деканът… се оттегля? — заекна г-н Тибо. — Но защо?
	— Защото е разсъдил, че един декан на факултета по литература ще бъде по на място в Академията по история и археология и предпочита да почака няколко седмици, за да получи едно креело, което никой няма да му оспорва, отколкото да рискува в избор, в който и вие сте кандидат.
	— Сигурен ли сте?
	— Знае се официално. Снощи срещнах постоянния секретар на заседанията на католическия институт. Деканът току-що бе донесъл лично писмото, с което се отказва от кандидатурата си. Кандидатура, която трая по-малко от двадесет и четири часа!
	— Но тогава!… — измърмори г-н Тибо. Изненадата и радостта пресякоха дъха му. Той направи няколко крачки настрана, кръстосал ръце на гърба си, след това се върна към свещеника и едва не го хвана за рамената. Стисна му ръцете.
	— О, драги абате, никога няма да забравя това. Благодаря, благодаря.
	Той бе така изпълнен с щастие, че в душата му нямаше място за други чувства; гневът му се изпари моментално. Дори трябваше да напрегне паметта си, когато абатът го заведе, без г-н Тибо да си даде сметка, в кабинета си и с най-естествен тон го запита:
	— Но какво ви води тук толкова рано, драги приятелю?
	Тогава си спомни за Антоан и изведнъж отново се разгневи. Идвал да поиска съвет за поведението, което трябва да държи спрямо по-големия си син, тъй като той се бил много променил напоследък. Явно било, че Антоан е обхванат от дух на съмнение и бунт. Продължава ли той да изпълнява своите религиозни задължения? Присъствува ли на неделната литургия? Той все по-рядко обядвал и вечерял със семейството под предлог, че има професионални задължения; а когато се хранел в къщи, поведението му на масата било съвсем различно от онова, което било някога. Той противоречал на баща си и си позволявал недопустимо свободомислие. По време на последните общински избори спорът на няколко пъти така се изострил, че трябвало като на някакъв хлапак да му заповядва да млъкне. С една дума, ако искали Антоан да остане в правия път, спрямо него трябвало да се вземат бързи мерки, за които вероятно щяла да бъде нужна помощта, а може би и намесата на абат Векар. След това като пример г-н Тибо разказа за своеволието на Антоан, който си позволил да отиде в Круй, за глупавите предложения, с които се върнал оттам, и за неокачествимата сцена, която последвала. И все пак от думите му личеше, че той уважава Антоан; уважението му бе дори пораснало, без той да го съзнава, именно поради тази проява на независимост, от която се оплакваше; абатът забеляза това.
	Седнал отпуснато зад бюрото си, той беше поставил ръце от двете страни на нагръдника си и правеше от време на време одобрителни жестове. Щом стана дума за Жак обаче, вдигна глава и започна да слуша с още по-голямо внимание. Чрез редица умели въпроси, между които на пръв поглед нямаше връзка, той успя да накара бащата да му разкаже всичко, което бе чул от Антоан.
	— Тъй… тъй… тъй — повтаряше той, като че ли говореше на себе си. После се замисли за миг. Изненадан, г-н Тибо го чакаше да заговори. Най-сетне абатът каза решително: — Всичко, което ми разказвате за държането на Антоан, не ми се вижда така тревожно, както на вас, драги приятелю. Това трябваше да се очаква. У един любознателен и жив ум научните занимания най-напред събуждат гордост и разколебават вярата. Малко наука отдалечава от бога, много наука ни връща към него. Не се бойте. Антоан е на възраст, когато човек се хвърля от една крайност на друга. Добре направихте, че ме предупредихте. Ще намеря начин да го виждам по-често, да разговарям с него. Всичко това не е особено сериозно… Потърпете и той ще се върне при нас. Но това, което ми разказахте за живота на Жак, ме безпокои много повече. Съвсем не предполагах, че неговото уединение е така строго! Ами че той живее като затворник! Подобно съществуване сигурно крие опасности. Драги приятелю, признавам, че съм много загрижен за него. Вие обмислихте ли добре всичко?
	Г-н Тибо се усмихна.
	— С чиста съвест ще ви повторя, драги абате, това, което отговорих вчера на Антоан: нима предполагате, че ние нямаме опит в тия работи, и то много повече от който и да било друг?
	— Не го отричам — рече свещеникът без ни най-малко раздразнение. — Но спрямо децата, с които обикновено се занимавате, не е нужно да се действува така предпазливо, както спрямо сина ви, който има особен темперамент. И доколкото разбрах, другите деца са подложени на различен режим — живеят заедно, имат време за почивка, занимават се с ръчен труд. Вие си спомняте, че аз бях напълно съгласен с вас да се наложи строго наказание на Жак. Струваше ми се, че този полузатворнически режим е подходящ за него, че ще го накара да се замисли, да се поправи. Но никога не ми е минавало през ума, че той трябва да се постави в истински тъмничен затвор, нито че това може да трае така дълго. Помислете си, от осем месеца едно дете, което едва е навършило петнайсет години, живее само в килия под надзора на необразован пазач, за чиято почтеност вие имате единствено официални сведения! Вярно е, че взема някакви уроци; но що за човек е този учител от Компиен, който му посвещава три-четири часа в седмицата? Вие не знаете нищо за него. От друга страна, се позовавате на опита си. Е, позволете ми да ви припомня, че и аз съм живял дванайсет години с ученици и че имам известна представа какво представлява едно момче на петнайсет години. Просто изтръпвам, като си помисля за състоянието на физическа и особено душевна отпадналост, в която се намира това нещастно дете и която вие не сте забелязали!
	— И вие ли? — възкликна г-н Тибо. — Аз мислех, че разсъждавате по-здраво — добави той, като се засмя сухо. — Впрочем в момента не става дума за Жак…
	— А според мене не може да става дума за нищо друго — прекъсна го абатът, без да повиши глас. — След всичко, което научих, считам, че физическото и душевно здраве на това дете е изложено на най-голяма опасност. — Той като че ли се замисли и после бавно и ясно изрече: — То не бива да остане нито ден по-дълго там, където се намира сега.
	— Какво? — извика г-н Тибо.
	Последва мълчание. За втори път през последните дванайсет часа му нанасяха удар на най-чувствителното място.
	Той почувствува, че го обхваща ярост, но се сдържа.
	— Ще поговорим пак по този въпрос — каза той примирително, като се изправи.
	— Моля, моля — рече свещеникът с неочаквана живост. — Най-малкото, което може да се каже в случая, е, че вие сте действували неблагоразумно… и имате доста голяма вина. — Той имаше свой начин да разтегля някои думи и да ги произнася едновременно благо и твърдо, без изразът на лицето му да се промени, поставяше показалеца пред устните си, сякаш искаше да каже: „Внимавайте!“. Той направи този жест, като повтори: — Доста голяма вина. — И след кратка пауза добави: — Трябва да се поправи злото колкото е възможно по-скоро.
	— Какво? Какво искате от мене? — извика г-н Тибо, който този път не можа да се сдържи. Той вдигна нападателно глава към свещеника. — Да прекъсна без никакво основание един режим, който вече дава отлични резултати ли? Да взема при себе си в къщи този нехранимайко, за да понасям отново всичките му прищевки? Благодаря! — Той свиваше юмруци така, че ставите му пращяха. Стиснал челюсти, изръмжа с дрезгав глас: — По съвест ви казвам, че това няма да стане! Не, не и не!
	Абатът направи спокоен жест с двете си ръце, който сякаш казваше: „Както обичате“.
	С рязко движение г-н Тибо стана. Съдбата на Жак се решаваше за втори път.
	— Драги абате — поде той, — виждам, че тази сутрин с вас не може да се приказва сериозно и затова си отивам. Но позволете ми да ви кажа, че си въобразявате несъществуващи неща точно като Антоан. Приличам ли аз на безчовечен баща? Не направих ли всичко, за да насоча това дете към добро чрез обич, снизхождение, чрез добри примери, чрез влиянието на семейния живот? Не понасях ли от него години наред всичко, което един баща може да понесе от сина си? Ще отречете ли, че всичките ми добри чувства и усилия не дадоха никакъв резултат? За щастие навреме разбрах какъв е моят дълг и не се поколебах да взема строги мерки, колкото и мъчително да беше това за мене. Тогава вие одобрявахте постъпките ми. Господ ми беше дал известна опитност в тази област и аз смятам, че вдъхвайки ми идеята да основа специалния павилион в Круй, провидението ми е приготвяло предварително лек за моето собствено страдание. Не понесох ли храбро това изпитание? Колко са бащите, които биха действували като мен? Трябва ли да се упреквам за нещо? Слава богу, съвестта ми е спокойна — заяви той, но някакво смътно вътрешно колебание придаде известна глухота на гласа му. — Пожелавам на всички бащи да имат такава спокойна съвест, каквато имам аз. И така, аз си отивам.
	Той отвори вратата. На лицето му се появи самодоволна усмивка.
	— За щастие умът ми е по на място, отколкото на всички вас — рече той със саркастичен тон, който не беше лишен от известен аромат, сякаш дъхаше на нормандската земя, където бе роден.
	Той прекоси вестибюла. Абатът го следваше мълчаливо.
	— Хайде, до скоро виждане, драги — каза той малко безцеремонно, излизайки на площадката.
	Когато се обръщаше, за да стисне ръката на свещеника, абат Векар внезапно заговори без предисловие:
	— Двама човека влязоха в храма да се помолят: единият фарисеин, а другият митар. Фарисеинът, като застана, молеше се тъй: „Боже, благодаря ти, че не съм като другите човеци, постя два пъти в седмица, давам десетък от всичко, що придобивам“. А митарят, като стоеше надалеч, не смееше дори да повдигне очи към небето, но удряше се в гърди и казваше: „Боже, бъди милостив към мене грешника“.
	Г-н Тибо полуотвори клепачи. Видя своя изповедник, изправен в тъмния вестибюл, който слагаше показалеца пред устните си.
	— „Казвам ви, че тоя отиде у дома си оправдан повече, отколкото оня; понеже всеки, който превъзнася себе си, ще бъде унизен; а който се смирява, ще бъде въздигнат.“
	Едрият човек понесе удара, без да трепне. Стоеше неподвижен, със затворени очи. Понеже мълчанието продължи дълго, той се осмели да отвори очи. Абатът бе затворил безшумно вратата, г-н Тибо стоеше сам пред затворения дом. Той вдигна рамене, обърна се и си отиде. Между двата етажа се спря и стисна перилото на стълбата. Дишаше бързо и изтегляше брадата си напред като кон, който се дразни от юздечката.
	— Не! — прошепна той.
	И без да се колебае повече, се прибра в къщи.


	Цял ден се мъчи да забрави случката. Късно следобед по съвсем дребен повод — г-н Шал се забави да му донесе папката, която му трябваше — той внезапно избухна и с усилие потисна гнева си.
	Антоан беше дежурен в болницата. Вечерята мина в мълчание. Без да чака Жизел да свърши десерта си, г-н Тибо сгъна салфетката и се оттегли в кабинета си.
	Часовникът удари осем часа.
	„Имам време да намина пак тази вечер — помисли той, като сядаше, макар че бе решил да не се връща при абата. — Само че той пак ще ми заговори за Жак. Казах «не» и толкова! Но какво искаше да каже той с притчата за фарисея?“ — запита се г-н Тибо за стотен път.
	Изведнъж долната му устна затрепери. Той винаги се бе страхувал от смъртта. Стана, за да се погледне в огледалото през бронзовите свещници, които бяха наредени на камината. Чертите му бяха загубили самодоволния и уверен израз, който с годините бе оставил отпечатък върху лицето му и който не го напущаше никога, дори когато беше сам, дори когато се молеше на бога. Тръпка премина по тялото му. Отпуснал рамена, той се тръшна на стола си. Виждаше се на смъртното легло и с ужас се питаше дали няма да се представи на бога с празни ръце. Отчаяно се залавяше за мнението, което другите имаха за него. „Все пак аз съм порядъчен човек, нали?“ — повтаряше си той; но фразата оставаше въпросителна. Не можеше повече да се самоизмамва с думи; изживяваше онези редки минути в живота, когато човек се вглъбява в себе си и надниква в най-потайните кътчета на душата си, които дотогава са били в мрак. Стиснал със сгърчени ръце креслото, той се вглеждаше в миналото си и не намираше нито едно дело, което да е било съвсем чисто. Всеки спомен, който изплуваше от забравата, жегваше сърцето му. Един от тях, по-мъчителен от всички други, взети заедно, го преследваше така ясно и безпощадно, че той стисна с ръце главата си. За първи път в живота си може би г-н Тибо почувствува срам. Той изпита най-после такова крайно отвращение от самия себе си, толкова непоносимо, че бе готов на всякакви жертви само да може да се освободи от него, да изкупи божието опрощение, да върне на отчаяната си душа мира и надеждата за спасение във вечността. О, да намери отново бога… Но най-напред трябваше да спечели отново уважението на свещеника, божия служител… Да, не можеше да прекара нито час повече в това проклето усамотение, да понася повече този укор.
	Чистият въздух го успокои. Той взе кола, за да пристигне по-скоро.
	Абат Векар дойде да му отвори. Лицето му, осветено от лампата, която той повдигна, за да разпознае посетителя, беше спокойно и съсредоточено.
	— Аз съм — рече г-н Тибо, като протегна машинално ръка и замълча. После се отправи към кабинета на абата. — Не идвам, за да говорим за Жак — заяви той веднага щом седна. Свещеникът направи примирителен жест с ръце и г-н Тибо продължи: — Слушайте, не трябва да се връщаме повече на този въпрос. Вие сте на погрешен път. Впрочем идете в Круй, ако желаете, за да се осведомите. Ще видите, че съм прав. — След това добави същевременно и рязко, и наивно: — Извинете ме за лошото настроение тази сутрин. Вие ме познавате, аз съм невъздържан и не… Но всъщност… А и вие, знаете ли, бяхте остър с притчата за фарисея. Много остър бяхте. Най-сетне и аз имам право да протестирам, дявол да го вземе! От трийсет години посвещавам на католическите благотворителни дружества всичкото си време и всичките си сили, както и по-голямата част от приходите си. За да чуя от свещеника си, от приятеля си, че аз… че аз не… Не, признайте, не беше справедливо!
	Абатът гледаше каещия се г-н Тибо. Погледът му сякаш казваше: „И въпреки волята ти гордостта прозира през всяка твоя дума!“.
	Последва доста дълга пауза.
	— Драги абате — поде г-н Тибо с малко неуверен глас, — допущам, че не съм съвсем… Е, да, съгласен съм… Аз много често… Но такъв съм по природа, така да се каже… Нали ме знаете какъв съм? — Той молеше за капчица снизхождение. — Пътят към спасението е труден… Вие единствен можете да ме въздигнете, да ме напътствувате… Остарявам вече, страхувам се… — избъбри той внезапно.
	Абатът се трогна от променения му глас. Той почувствува, че не бива да мълчи повече и приближи стола си.
	— Сега пък аз се колебая… — рече той. — Впрочем, драги приятелю, какво бих могъл да кажа повече, когато светото слово е вече проникнало така дълбоко? — Той се съсредоточи в себе си и след това продължи: — Знам, че бог ви е отредил трудна задача — като работите за него, вие добивате власт над хората, добивате почести. Така и трябва. Но как да не смесите малко неговата слава с вашата лична слава? Как да не отстъпите на изкушението да предпочитате малко повече вашата пред неговата? Разбирам това добре…
	Г-н Тибо беше отворил очи и не ги затваряше вече; бледите му очи имаха изплашен и същевременно детински и невинен израз.
	— И все пак — продължи абатът — ad majorem Dei gloriam*. Това е единственото, което има значение, и всичко останало не е добро. Вие сте от силните хора, драги приятелю, т.е. от гордите. Знам колко е мъчно да подчиниш тази гордост на здравия разум; колко е трудно да не живееш за себе си, да не забравиш бога дори когато си напълно зает с благочестиви дела; да не бъдеш от тези, за които спасителят един ден каза с такава тъга: „Този народ ме почита на думи, но сърцето му е далеч от мен“.
	[* За по-голяма божия слава (лат.) — девиз на йезуитски орден. — Б.пр.]
	— О, това е ужасно! — каза г-н Тибо екзалтирано, без да наведе глава. — Аз, само аз знам колко е ужасно!
	Неговото смирение му даваше сладостно чувство на успокоение. Той смътно съзнаваше, че по този начин ще може да спечели разположението на свещеника, без да трябва да отстъпи по въпроса за изправителния дом. Изпитваше желание да направи още нещо, да изненада абата с дълбочината на вярата си, да прояви неочаквано благородство, само и само да придобие отново уважението му.
	— Абате, досега съм бил само нещастен горделивец — каза той изведнъж и очите му придобиха за миг съдбоносния израз, който често се появяваше по лицето на Антоан, — но може би бог ми дава именно днес случай да… да се поправя. — Той се поколеба, сякаш се бореше със самия себе си. И действително изживяваше вътрешна борба. Абатът го видя как набързо направи кръст с ръка над сърцето си. — Имам пред вид кандидатурата си, нали разбирате? Да се откажа от нея, би било наистина жертва… Да пожертвуваш гордостта си… Тази сутрин ми съобщихте, че изборът ми е сигурен. А ето, аз… Но вижте, и в това проявявам суета — не беше ли по-правилно да премълча това дори пред вас и да го направя сам? Но както и да е, ето, абате, заклевам се да оттегля утре завинаги кандидатурата си за Института.
	Абатът направи жест, който г-н Тибо не видя, защото се бе обърнал към разпятието, закачено на стената.
	— Господи, смили се над мене — прошепна г-н Тибо, — защото съм грешен.
	В това той вложи, без сам да го съзнава, някаква останка от самодоволство. Гордостта има толкова дълбоки корени! Дори в този момент на най-пламенно разкаяние смирението му го изпълваше с наслаждение, защото задоволяваше гордостта му.
	Абатът му хвърли проницателен поглед. Доколко можеше да бъде искрен този човек? И все пак в тази минута лицето на г-н Тибо бе така озарено от направената жертва и от мистичната му вяра, че човек не би забелязал нито бръчките му, нито подпухналостта на лицето му; лицето на този старец бе придобило чистосърдечието на детско лице. Свещеникът се развълнува. Той почти се засрами, че тази сутрин бе изпитал дребнаво задоволство, задето бе успял да срази този митар. Сега ролите бяха разменени. Той помисли за собствения си живот. Единствено за божия слава ли бе напуснал така на драго сърце учениците си и се бе стремил да получи това топло местенце в архиепископията? Нима всеки ден той не изпитваше греховно удоволствие да използува дипломатическите си способности, които бе поставил в служба на черквата?
	— Кажете ми по съвест, вярвате ли, че бог ще ми прости?
	Този тревожен глас припомни на абат Векар задълженията му на изповедник. Той сключи ръце под брадата си, наведе глава и се усмихна с усилие.
	— Оставих ви да отидете до края — рече той. — Оставих ви да изпиете горчивата чаша. Сигурен съм напълно, че божествената милост ще ви възнагради за настоящия час. Но — той вдигна палеца си — намерението е достатъчно. Истинският ви дълг не е да изпълните жертвата докрай. Не протестирайте. Аз, вашият изповедник, ви освобождавам от поетото задължение. Защото всъщност вашият отказ би бил по-малко полезен за божията слава, отколкото вашият избор. Вашето семейно положение, вашето имотно състояние изискват от вас неща, които не можете да пренебрегнете. Титлата член на Института ще ви даде между републиканците от крайната десница, които са надеждата на нашата страна, още по-голямо влияние; ние считаме, че това е необходимо за правото дело. Вие винаги сте се поставяли под опеката на черквата. Е добре, нека още веднаж посредством мене тя ви посочи правия път. Бог отказва вашата саможертва, драги приятелю. Колкото и да е тежко това за вас, преклонете се. Gloria in excelsis!* Слава на бога във висините, мир на земята и благоволение между хората!
	[* Слава на Бога във висините (лат.). — Б.пр.]
	Докато говореше, абатът забеляза, че чертите на г-н Тибо приемаха малко по малко обикновения си вид. Когато той свърши, едрият мъж бе притворил клепачи; не можеше вече да се разбере какво става в него. Връщайки му креслото в Института, неговата двайсетгодишна амбиция, абатът го бе възвърнал към живота; той бе изпълнен със свръхчовешка благодарност, но все още се чувствуваше изтощен от страшното усилие, което бе направил, за да победи природата си. И двамата бяха обладани от една и съща мисъл. Свещеникът се наведе и започна да мърмори благодарствена молитва. Когато вдигна глава, видя г-н Тибо на колене, затворил очи и отправил към небето озареното си от радост лице. Мокрите му устни шепнеха нещо и двете му космати ръце, така подпухнали, сякаш бяха ужилени от оси, бяха сключени една в друга в трогателен екстаз. Защо тази назидателна гледка стана изведнъж непоносима за абата? И то така непоносима, че той не можа да задържи ръката си, с която неволно посегна да разтърси каещия се. Но той се възпря и нежно сложи ръка на рамото на г-н Тибо, който тежко се изправи.
	— Още не е свършено всичко — каза свещеникът със свойствения си благ, но твърд тон. — Вие трябва да вземете решение за Жак.
	Г-н Тибо изведнъж се изправи с целия си ръст.
	Абатът седна.
	— Не ставайте като тези, които смятат, че задачата им е свършена, когато са изпълнили един труден дълг, и които пренебрегват непосредствените си задължения, първите и най-важните задължения. Дори изпитанието, на което сте подложили това дете, да не е така зловредно, както си мисля аз, не го продължавайте повече. Помислете за слугата, който беше заровил таланта, поверен от господаря му. Хайде, драги приятелю, не си отивайте оттук, без да сте осъзнали цялата си отговорност.
	Г-н Тибо стоеше прав и клатеше глава, но на лицето му вече не се четеше предишната упоритост.
	Абатът стана.
	— Важното е да се действува по такъв начин, щото Антоан да не сметне, че отстъпвате пред него — пошепна той. И веднага схвана, че беше намерил болното място на г-н Тибо. Той направи няколко крачки и изведнъж каза с непринуден тон: — Знаете ли какво бих направил аз на ваше място, драги приятелю? Бих му казал: „Искаш брат ти да излезе от изправителния дом? Нали така? Продължаваш ли да държиш на това? Е добре, щом е така, иди да го доведеш, но _ти_ ще се грижиш за него. Искаш да се върне — занимавай се тогава с него ти!“.
	Г-н Тибо не направи никакво движение. Абатът продължи:
	— Дори бих отишъл по-далеч. Бих му казал: „Не искам Жак в къщи. Справяй се сам, както можеш. Ти като че ли постоянно смяташ, че ние не знаем как да се държим с него. Тогава опитай се ти да се справиш с него!“. И така ще му го окача на врата. Бих ги настанил някъде двамата — разбира се, наблизо, — така че да могат да обядват и вечерят с вас, но бих предоставил изцяло на Антоан грижата за брат му. О, не възразявайте, драги приятелю — добави той, макар че г-н Тибо не бе направил никакво движение. — Чакайте, оставете ме да свърша. Моята идея не е така неосъществима, както ви се струва.
	Той се върна до бюрото си и седна, като опря лакти на него.
	— Изслушайте ме внимателно — каза той. — Първо. Доста вероятно е Жак да понася по-леко властта на брат си, отколкото вашата, и аз съм склонен да вярвам, че като получи по-голяма свобода, той няма вече да има този бунтарски дух и няма да бъде така недисциплиниран, както беше някога.
	Второ. Колкото до Антоан, неговата сериозност ви дава пълна гаранция. Ако го обвържете така, убеден съм, че той ще приеме този план, за да може да освободи брат си. Колкото до тези обезпокоителни настроения, за които се тревожихме тази сутрин, мисля, че една малка причина може да предизвика големи последици — възлагайки му отговорността за една човешка душа, вие ще му дадете много добър подтик и непременно ще го върнете към едно… по-малко анархистично схващане за обществото, за морала и за религията.
	Трето. Ежедневните търкания изхабяват вашия бащински авторитет. Като се държите настрана, родителската ви власт ще запази целия си престиж и вие ще можете да упражнявате от по-високо контрол. А в това се състои всъщност вашата задача и, как да кажа, главната полза от тази власт.
	И най-после — тонът му стана доверителен, — да ви призная, струва ми се, че сега в навечерието на вашия избор е желателно Жак да не остава повече в Круй и въобще да не може да става въпрос за тази история. Когато човек придобие известност, започват разни интервюта и анкети и вие рискувате да се изложите на бъбривостта на журналистите… Знам, че това е съвсем второстепенно съображение, но все пак…
	Тревога блесна в очите на г-н Тибо. Без да признае пред самия себе си, той чувствуваше, че връщането на Жак щеше да успокои съвестта му. Предложената от абата комбинация бе изгодна във всяко отношение: честолюбието му не се накърняваше, защото той не отстъпваше пред Антоан; Жак щеше да заживее нормално, без г-н Тибо да трябва да се занимава с него.
	— Ако можех само да бъда сигурен — каза той най-после, — че веднаж пуснат на свобода, този нехранимайко няма да ни докара нови скандали.
	Този път битката бе спечелена.
	Абатът се задължи да упражнява дискретен надзор над Жак и Антоан, поне през първите месеци. Той обеща да отиде на обед у г-н Тибо и да участвува в разговора, който бащата щеше да има с по-големия си син.
	Г-н Тибо стана да се сбогува. Отиваше си с облекчена, обновена душа. Но все пак, когато хвана прочувствено ръцете на изповедника, в него отново се промъкна съмнение.
	— Дано господ ми прости, че съм такъв по природа — рече той жално.
	Абатът го погледна с щастливи очи.
	— „Кой измежду вас, имайки сто овци — прошепна той, — като изгуби една от тях, не оставя деветдесетте и девет в пустинята и не тръгва подир загубената, докле не я намери? — Той вдигна пръст и бегло се усмихна. — Казвам ви, че тъй на небесата повече радост ще има за един каещ се грешник…“


>>	VI

	Една сутрин към девет часа портиерката потърси г-жа дьо Фонтанен. Долу „едно лице“ желаело да я види, но не искало нито да се качи в апартамента, нито да каже името си.
	— Едно лице? Жена ли е?
	— Момиче.
	Г-жа дьо Фонтанен се дръпна назад. Сигурно някаква нова авантюра на Жером! Може би шантаж!
	— Съвсем младо — добави портиерката. — Почти дете.
	— Тогава ще сляза долу.
	Действително едно дете се криеше в тъмната портиерска стая; то вдигна глава.
	— Никол! — извика г-жа дьо Фонтанен, познавайки дъщерята на Ноеми Пти-Дютрьой. Никол понечи да се хвърли в прегръдките на леля си, но успя да потисне порива си. Лицето й бе разстроено и сиво. Тя не плачеше, но очите й бяха широко отворени и гъстите й вежди бяха вдигнати нагоре. Изглеждаше крайно възбудена, решена на нещо, но явно бе, че се владее напълно.
	— Лельо, бих желала да говоря с тебе.
	— Ела да се качим горе.
	— Не, не искам горе.
	— Защо?
	— Не, не горе.
	— Но защо? Аз съм сама. — Тя разбра, че Никол се колебае. — Даниел е в лицея, а Жени е на урок по пиано. Казвам ти, че съм съвсем сама до обед. Хайде, ела.
	Никол я последва безмълвно. Г-жа дьо Фонтанен я покани в спалнята си.
	— Какво им? — Тя не можа да прикрие подозренията си. — Кой те праща? Отде идваш?
	Никол я гледаше, без да наведе очи, но започна да премигва.
	— Избягах.
	— О — каза г-жа дьо Фонтанен състрадателно, но все пак почувствува известно облекчение. — И идваш тук?
	Никол вдигна рамена, сякаш искаше да каже: „Къде да отида? Нямам никого“.
	— Седни, миличка. Чакай… Много уморена изглеждаш. Да не си гладна?
	— Малко. — Никол се усмихна, сякаш за да се извини.
	— Но защо не ми каза! — извика г-жа дьо Фонтанен и я заведе в трапезарията. Когато видя как момичето гълта намазаната с масло филия, тя измъкна от бюфета останалото от предния ден студено месо и няколко буркана сладко. Никол ядеше мълчаливо, засрамена, че е така гладна, но не можеше да прикрие апетита си. Бузите й поруменяха. Тя изпи една след друга две чаши кафе.
	— Откога не си яла? — попита г-жа дьо Фонтанен, чието лице бе по-развълнувано от лицето на момичето. — Студено ли ти е?
	— Не.
	— О, да, ти трепериш.
	Никол направи жест на досада. Ядосваше се на себе си, че не може да скрие слабостта си.
	— Пътувах цяла нощ и затова ми е малко студено…
	— Пътувала си? Но откъде идваш?
	— От Брюксел.
	— От Брюксел! Боже господи! Сама?
	— Да — отсече момичето. Тонът му показваше, че твърдо е решило да каже нещо. Г-жа дьо Фонтанен хвана ръката му.
	— Ти си замръзнала. Ела в моята спалня. Искаш ли да легнеш да поспиш? После ще ми обясниш всичко.
	— Не, не, още сега искам да ти говоря, докато сме сами. Освен това не ми се спи, уверявам те. Нищо ми няма.
	Беше в началото на април. Г-жа дьо Фонтанен запали огън, уви момичето в един шал и насила го накара да седне до камината. Никол отначало се противеше, но после се съгласи. Беше раздразнена, втренчените й очи блестяха без никаква нежност. Погледна часовника. Явно бе, че бърза да заговори сега, когато бе седнала пред камината, но не се решаваше да започне. За да не я смущава още повече, леля й не я гледаше. Минаха няколко минути, а Никол все така мълчеше.
	— Каквото и да си направила, миличка — каза тогава г-жа дьо Фонтанен, — в тази къща никой няма да те разпитва. Ако искаш, запази тайната си. Аз съм ти благодарна, че си се сетила да дойдеш при нас. Тук ти си като член на семейството.
	Никол се изправи. Може би леля й я подозира, че е извършила нещо, което не се решава да признае? При рязкото движение, което тя направи, шалът се плъзна от раменете й и разкри очертанията на едрите й гърди, които контрастираха с отслабналото й лице и детските й черти.
	— Напротив — каза тя с пламтящ поглед, — искам всичко да разкажа. — Тя започна веднага с предизвикателно сух тон: — Лельо… в деня, когато ти дойде у дома на улица Монсо…
	— О! — изстена г-жа дьо Фонтанен и отново мъка се изписа по лицето й.
	— … аз чух всичко — завърши Никол бързо, като мигаше с очи.
	Последва мълчание.
	— Знаех, че си чула, миличко.
	Момичето изхлипа и скри лице в ръцете си, като че ли щеше да се разплаче; но веднага след това вдигна глава. Очите му бяха сухи и устните свити; това променяше обикновения израз на лицето и дори тона на гласа му.
	— Не я съди строго, лельо! Тя е много нещастна, знаеш ли… Не ми ли вярваш?
	— Вярвам ти — отговори г-жа дьо Фонтанен. Един въпрос пареше устните й. Тя погледна младото момиче с очевидно престорено спокойствие, което не би излъгало никого. — Чичо ти Жером… и той ли е там?
	— Да. — Никол вдигна вежди и добави след кратка пауза: — Той именно ми даде идеята да избягам… да дойда тук…
	— Той ли?
	— Не, тоест… През тези осем дни той идваше всяка сутрин. Даваше ми малко пари, за да има с какво да живея, защото бях останала съвсем сама. А завчера ми каза: „Да можеше някоя милостива душа да те прибере, все по-добре би било за тебе, отколкото тук“. Когато каза „милостива душа“, аз веднага се сетих за тебе, лельо. Сигурна съм, че и той си мислеше за тебе. Не смяташ ли?
	— Може би — прошепна г-жа дьо Фонтанен. Обзе я изведнъж такава радост, че едва не се усмихна. Тя побърза да заговори: — Но… как така си останала сама? Къде беше?
	— У дома.
	— В Брюксел?
	— Да.
	— Не знаех, че майка ти живее в Брюксел.
	— Трябваше да се преместим там в края на ноември. Всичко бе описано в къщата на улица Монсо. Мама няма късмет — постоянно неприятности, съдии-изпълнители, които искат пари. Но сега, като се изплатиха дълговете, ще може да се върне.
	Г-жа дьо Фонтанен вдигна очи. Искаше да запита: „Кой ги плати?“. Очите й така ясно изрекоха въпроса, че тя прочете отговора по лицето на детето. И пак не можа да се сдържи.
	— И той ли е с нея от ноември насам?
	Никол не отговори. Гласът на леля Терез бе затреперил така мъчително!
	— Лельо — каза тя най-после с усилие, — не трябва да ми се сърдиш, не искам да скрия нищо от тебе, но мъчно е да се обясни всичко ей така, наведнаж. Познаваш ли господин Арвелд?
	— Не. Кой е той?
	— Голям парижки цигулар, който ми предаваше уроци. О, голям, голям музикант. Дава концерти.
	— Е?
	— Той живееше в Париж, но е белгиец. Затова, когато трябваше да бягаме, той ни заведе в Белгия. Той има собствена къща там, в Брюксел, и в нея се настанихме.
	— С него ли?
	— Да. — Никол бе разбрала въпроса и не искаше да го отбегне; тя дори изпитваше примитивно удоволствие да превъзмогне стеснителността си. Но този път не посмя да каже нищо повече и млъкна.
	След доста дълга пауза г-жа дьо Фонтанен поде:
	— Но къде беше през последните дни, щом си била сама и чичо Жером е идвал да те види?
	— Там.
	— При този господин?
	— Да.
	— И… чичо ти идваше у него?
	— Разбира се.
	— Но как така си останала сама? — продължи да разпитва г-жа дьо Фонтанен със същия благ тон.
	— Защото господин Раул понастоящем е на турне в Люцерн и в Женева.
	— Кой е този Раул?
	— Господин Арвелд.
	— И майка ти те е оставила сама в Брюксел, за да отиде с него в Швейцария?
	Никол махна така отчаяно, че г-жа дьо Фонтанен се зачерви.
	— Прощавай, миличко — прошепна тя. — Не говори вече за това. Дошла си тук и добре си направила. Остани при нас.
	Но Никол тръсна енергично глава.
	— Не, не, аз ей сега ще свърша. — Тя пое издълбоко въздух и избъбри наведнъж: — Слушай, лельо, господин Арвелд е в Швейцария, но мама не е с него, защото той я нареди в един брюкселски театър да пее в една оперета; нали тя има хубав глас, та той я караше да пее. И тя даже има голям успех, ама наистина много голям успех; дори вестниците писаха за това. Имам изрезки в джоба си, мога да ти ги покажа. — Тя се спря, защото загуби нишката на мислите си. — Тогава — продължи след малко, като хвърли странен поглед към леля си, — именно защото господин Раул заминаваше за Швейцария, затова чичо Жером дойде. Ама дойде много късно. Когато пристигна, мама вече я нямаше. Една вечер тя ме целуна… Не — поправи се тя, като сниши глас и се намръщи. Лицето й стана строго. — Тя едва не ме наби, защото не знаеше какво да прави с мене. — Никол вдигна глава и се усмихна принудено. — Ох, тя не ми се сърдеше всъщност, напротив. — Усмивката застина на лицето й. — Тя беше толкова нещастна, лельо, не можеш да си представиш. Трябваше непременно да замине, защото някой я чакаше долу, а пък знаеше, че чичо Жером ще дойде, защото вече беше идвал няколко пъти да ни види. Той дори свиреше с господин Раул. Но последния път й беше казал, че няма да се върне, докато господин Арвелд е в къщи. Тогава, преди да тръгне, мама ми поръча да кажа на чичо Жером, че заминава за дълго и ме оставя и че той трябва да се погрижи за мене. И той сигурно щеше да го направи, но аз не посмях да му кажа, каквото ми заръча мама. Той беше така ядосан, когато пристигна, че се страхувах да не би да тръгне да я гони и затова нарочно го излъгах. Казах му, че мама ще се върне на следния ден и всеки ден му повтарях същото. Той мислеше, че тя е още в Брюксел и я търсеше навсякъде. А пък аз… дойде ми до гуша, не исках вече да остана там, първо, защото слугата на господин Раул… О, как го мразя! — Тя потрепери. — Той е такъв човек, лельо, с такива очи… Не мога да го гледам!… Тогава чичо Жером ми спомена, както ти казах, за някоя милостива душа и аз веднага реших да дойда при тебе. И вчера сутрин, щом ми даде малко пари, веднага излязох, за да не ми ги вземе слугата, цял ден се крих по черквите и взех нощния пътнически влак.
	Тя говореше бързо, навела глава. Когато вдигна очи, такова възмущение и строгост се четяха по благото лице на г-жа дьо Фонтанен, че Никол сключи умолително ръце и извика:
	— О, лельо, не осъждай строго мама. Уверявам те, че всичко това не е по нейна вина. И аз не съм винаги добра и съм такова бреме за нея… В това няма нищо чудно… Но сега съм голяма и вече не мога да живея така. Не, не мога вече — повтори тя, като сви устни. — Искам да работя, да си печеля хляба, да не тежа никому. Ето защо дойдох, лельо. Само вас имам. Какво друго можех да направя? Ще ме приберете ли за няколко дни, лельо? Само вие можете да ми помогнете.
	Г-жа дьо Фонтанен бе толкова развълнувана, че не можа да отговори. Никога не бе помислила, че един ден това дете ще й стане толкова скъпо. Гледаше Никол нежно и сякаш сама се наслаждаваше на топлотата на чувството си, което успокояваше собственото й страдание. Може би не беше така красива като по-рано; изприщената й от треска уста я загрозяваше. Но очите й! Доста тъмни, макар и сиво-сини, те изглеждаха дори прекалено големи, прекалено кръгли… Каква честност, каква смелост в тези ясни очи!
	Най-после тя успя да се усмихне.
	— Миличка — каза тя, като се наведе, — разбирам те, уважавам решението ти и ти обещавам да ти помогна. Но засега ти ще останеш тук при нас, защото имаш нужда от почивка. — Тя каза „почивка“, но погледът й казваше „обич“. Никол схвана това, но все още се сдържаше да не се разнежи.
	— Искам да работя. Не искам вече да ме издържат.
	— А ако майка ти дойде да те потърси?
	Бистрият поглед на момичето се помрачи и изведнъж стана невероятно суров.
	— А, никога вече!… — каза то с дрезгав глас.
	Г-жа дьо Фонтанен се престори, че не е чула и каза:
	— На драго сърце бих те задържала при нас… завинаги.
	Момичето стана и сякаш се олюля. После изведнъж коленичи и сложи глава на коленете на леля си. Г-жа дьо Фонтанен галеше бузата на Никол и обмисляше някои неща, които трябваше да се уяснят.
	— Ти си се справила с много неща, мое дете, които не би трябвало да виждаш на твоята възраст — подхвърли тя колебливо.
	Момичето поиска да се изправи, но г-жа дьо Фонтанен го задържа; не искаше Никол да види, че лицето й бе пламнало. Държеше челото й опряно на коляното си и разсеяно навиваше около пръста си една руса къдрица, като търсеше думите си.
	— Отгатнала си много неща… Неща, които би трябвало да останат… тайна. Разбираш ли какво искам да кажа? — Тя втренчи поглед в очите на Никол, които веднага светнаха.
	— О, лельо, бъди спокойна… Никой… никой няма да узнае. Те няма да разберат и ще хвърлят вина върху мама.
	Тя желаеше да прикрие поведението на майка си, както г-жа дьо Фонтанен държеше децата й да не разберат поведението на Жером. Това неочаквано съучастничество между тях се затвърди, когато Никол, след като помисли малко, се изправи с оживено лице и каза:
	— Слушай, лельо, ето какво ще трябва да им кажем: мама е трябвало да печели и затова си е намерила работа в чужбина, в Англия например… Работа, която не й позволява да ме вземе със себе си… Виж, да кажем, че е намерила място като учителка. Какво мислиш? — Тя добави с детска усмивка: — И понеже мама е заминала, нищо чудно, че аз съм тъжна, нали?


>>	VII

	Старият красавец от партера се изнасяше на 15 април.
	На 16 сутринта госпожица дьо Вез, съпроводена от две прислужнички, от портиерката г-жа Фрюлинг и от един общ работник, дойде да приеме гарсониерата. Красавецът не се ползуваше с добро име в сградата и госпожицата, притиснала до гърдите си двата края на черната си мериносова пелерина, почака да се отворят всички прозорци, преди да прекрачи прага на апартамента. Едва тогава тя влезе във вестибюла, обиколи стаите с бързи ситни крачки и донякъде успокоена от голите стени, по които нямаше нищо подозрително, нареди да се изчисти всичко така основно, сякаш ставаше въпрос да пропъди зли духове.
	За голямо учудване на Антоан старата госпожица беше възприела почти без възражение идеята двамата братя да се настанят вън от бащиния дом, макар че такъв план би трябвало да наруши домашните традиции и да бъде в разрез с нейното схващане за семеен дом и възпитание. Той си обясни държането на госпожицата с радостта, която й доставяше връщането на Жак, и с уважението й към решенията на г-н Тибо, особено когато бяха одобрени от абат Векар. Но всъщност нейната готовност имаше друга причина: за нея бе голямо облекчение, че Антоан ще напусне апартамента. Откакто бе прибрала Жиз, горката госпожица живееше във вечен страх от заразни болести. През пролетта тя бе държала детето затворено шест седмици в стаята си, като го изваждаше да вземе въздух само на балкона и дори забави заминаването на цялото семейство за Мезон-Лафит, защото малката Лизбет Фрюлинг, племенницата на портиерката, беше хванала магарешка кашлица, а за да се излезе от къщи, трябваше да се мине край стаята на портиерката. Естествено, Антоан с миризмата на болница, която се носеше около него, с лекарската си чанта и с книгите си й се струваше постоянен източник на зараза. Тя много пъти го бе молила най-настоятелно да не взема никога Жиз на коленете си. Ако някога по невнимание той хвърлеше палтото си на някой стол във вестибюла, вместо да го занесе в стаята си, или пък, пристигайки късно, седнеше на масата, без да си измие ръцете, потисната от страх, тя не можеше вече да яде, макар че Антоан не носеше пардесюто си, когато отиваше при болните, нито напущаше болницата, без да се измие; за по-голяма сигурност тя веднага след десерта завеждаше Жиз в банята, промиваше й носа за дезинфекция и я караше да прави гаргара. Щом Антоан се настанеше в партера, между него и Жизел щеше да се установи защитна зона от два етажа и по този начин се намаляваше, доколкото е възможно, ежедневният риск от зараза. И затова тя вложи извънредно старание да обзаведе дома, където щеше да бъде изолиран „чумавият“. За три дни жилището бе измито, изстъргано, тапицирано, поставени бяха завеси и мебели.
	Сега Жак можеше да пристигне.
	Щом помислеше за него, енергията й се удвояваше. Тя или започваше още по-усилено да работи, или спираше за малко, загледана мислено в скъпото детско лице. Нежността й към Жиз с нищо не бе намалила обичта й към Жак. Обичаше го, откакто се бе родил, обичаше го дори по-отдавна, защото бе обичала и възпитавала майка му, която той не познаваше и която тя бе заместила още от люлката. Към нейните прострени ръце Жак бе направил първите си стъпки една вечер, препъвайки се по килима на коридора. Четиринайсет години наред тя бе треперила за него, както сега трепереше за Жизел. Толкова любов от нейна страна и такова пълно неразбиране от негова! Този хлапак, когото тя почти никога не изпущаше от очи, оставаше загадка за нея. Имаше дни, когато се отчайваше и си мислеше, че се грижи за някакво чудовище; плачеше, като си спомняше за детството на г-жа Тибо, която беше кротка като ангел. Не се запитваше от кого бе наследил Жак своя буен характер и отдаваше всичко на вмешателството на дявола. Но имаше и дни, когато внезапно сърцето на детето се отваряше и някоя неочаквана, внезапна, крайно благородна постъпка я разнежваше и тя пак плачеше, но от радост. Госпожицата никога не можа да свикне с отсъствието на Жак от къщи. Не разбра защо замина, но искаше връщането му да бъде истински празник. В новата му стая имаше всичко, което той обичаше. Наложи се Антоан да се противопостави на намерението й да изпълни шкафовете с всичките му детски играчки. От своята стая тя бе свалила креслото, което той обичаше и в което винаги сядаше, когато бе сърдит някому. По съвета на Антоан замени старото легло на Жак с едно съвсем ново легло-диван, което денем даваше на стаята вид на кабинет.
	Изоставена от два дни и затворена в стаята си, за да пише домашни упражнения, Жизел не можеше да се съсредоточи в уроците си. Просто умираше от желание да види какво става долу. Знаеше, че нейният Жако се връща и че цялата суматоха в къщи беше заради него. За да успокои възбудените си нерви, обикаляше непрекъснато из стаята.
	Сутринта на третия ден това мъчение й стана непоносимо. Към обед не можа да устои на изкушението и виждайки, че леля й не се качва при нея, тя се измъкна и се спусна по стълбището, като скачаше през три-четири стъпала наведнъж. Точно в този момент зърна Антоан, който се прибираше, и избухна в смях. Със строгия и невъзмутим израз на лицето си той винаги предизвикваше у нея неудържим смях, който траеше, докато Антоан оставаше сериозен. Госпожицата често мъмреше и двамата за тази игра. Щом обаче останеха сами, те винаги повтаряха тази комедия.
	— Защо се смееш? — запита той най-после, като я хвана за китките. Тя се дърпаше и продължаваше да се кикоти. Изведнъж спря да се смее.
	— Трябва да престана да се смея така, знаеш ли, иначе няма да мога да се оженя.
	— Значи, искаш да се ожениш?
	— Да — отвърна тя, като вдигна към него добрите си, кротки като на куче очи. Той гледаше пълничкото й телце на малко диваче и за първи път помисли, че това единайсетгодишно хлапенце ще стане жена и един ден ще се ожени. Той пусна ръцете й.
	— Къде тичаше така сама, без шапка, дори без шал? Сега ще обядваме.
	— Отивам при леля. Има една задача, която не разбирам… — рече тя, като се глезеше малко. И посочи в тъмното стълбище към тайнствената врата, откъдето падаше лъч светлина. Беше се зачервила и очите й блестяха.
	— Искаш ли да влезеш там?
	Тя произнесе думата „да“, като само движеше устните си, без да издаде звук.
	— Нали ще ти се карат?
	Тя се поколеба; погледна дръзко, за да види дали Антоан се шегува, и след това каза важно:
	— О, не!… Това не е грях!
	Антоан се усмихна. Така госпожицата различаваше доброто от злото. Той се запита какво ли е всъщност влиянието на старата госпожица върху това дете. Хвърли поглед към Жизел и реши, че няма основание да се страхува — това здраво растение ще се развие, където и да било и няма да се поддаде на никакво опекунство.
	Жизел не сваляше очи от открехнатата врата.
	— Хайде, влизай — рече Антоан. Тя едва се сдържа да не извика от радост и се мушна като мишка в апартамента.
	Госпожицата беше сама. Тя бе стъпила на канапето и се повдигаше на пръсти, за да закачи на стената разпятието, което беше дала на Жак за първото му причастие и което трябваше да пази съня на нейното дете. Чувствуваше се весела, щастлива, млада и си тананикаше. Тя разпозна стъпките на Антоан във вестибюла и помисли, че е закъсняла за обед. През това време Жизел обиколи другите стаи. Не можеше да се сдържа от радост и започна да подскача, като пляскаше с ръце.
	— Боже господи! — прошепна госпожицата, като скочи на пода.
	Беше видяла в огледалото племенницата си, която скачаше като козле с коси, развявани от течението между отворените прозорци. Жизел чуруликаше:
	— Да живеят теченията-а-а! Да живеят теченията-а-а!
	Госпожицата не можа да разбере какво става; не се и опита да разбере. Дори не й мина през ума, че детето е слязло на своя глава — от шейсет и шест години тя бе свикнала да понася безропотно ударите на съдбата. Моментално откопча пелерината си, спусна се към Жиз, зави я набързо и я отведе, без да й отправи и най-малкия упрек. Накара я да се изкачи по стълбите още по-бързо, отколкото бе слязла; не си отдъхна, докато не я сложи в леглото и не й даде да изпие чаша гореща настойка.
	Трябва да се каже, че страховете й не бяха напълно лишени от основание. Майката на Жизел беше малгашка* и бе умряла от белодробна туберкулоза, когато детето не беше навършило още и една година. Майор дьо Вез се бе оженил, докато служеше в Таматава; той също умря от някаква бавна болест, която лекарите не можеха точно да определят, но смятаха, че му е била предадена от жена му. Откакто госпожицата, единствената роднина на сирачето, бе наредила да го доведат от Мадагаскар и бе започнала да го гледа, страхът от тези наследствени болести не преставаше да я тормози, макар детето никога да не бе имало дори и сериозна настинка и макар всички лекари и специалисти, които го преглеждаха всяка година, да се учудваха на здравото му телосложение.
	[* Малгаш — жител на Мадагаскар. — Б.пр.]


	Изборът в Института трябваше да стане след две седмици и сега г-н Тибо, изглежда, държеше Жак да са прибере по-скоро в къщи. Уговорено бе г-н Фем да го доведе в Париж следната неделя.


	В събота вечер Антоан напусна болницата в седем часа, вечеря в един съседен ресторант, за да избегне семейната вечеря, и още в осем часа влезе радостен в новия си дом. Тази вечер щеше да спи там за първи път. Приятно му беше да завърти ключа в ключалката и да хлопне вратата зад себе си. Запали лампите във всички стаи и с малки крачки започна да се разхожда из царството си. За себе си беше запазил стаите към улицата — две големи и една малка. В първата имаше малко мебели: няколко различни кресла, наредени около еднокрака масичка. Тук щеше да бъде чакалнята за пациентите. Във втората, по-голямата стая, той бе свалил мебелите, които имаше в апартамента на баща си: голямата си работна маса, библиотеката, двете кожени кресла и всички предмети, с които бе живял досега. В малката стая, където имаше тоалетна маса и един гардероб, той бе поставил леглото си. Книгите му бяха натрупани на пода във вестибюла до неотворените още куфари. От радиаторите идеше приятна топлина и новите крушки хвърляха ярка светлина навсякъде. Имаше на разположение дълга вечер, през която можеше да се нареди в новия апартамент; за няколко часа всичко трябваше да се разопакова и подреди, за да може жилището да добие окончателния си вид. Горе сигурно вечерята беше към края си — Жиз заспиваше над чинията си, а г-н Тибо говореше тържествено, сякаш държи реч. Колко спокоен се чувствуваше Антоан, как се наслаждаваше на самотата си! Той се виждаше до кръста в огледалото над камината. Приближи се и се погледна не без известно самодоволство. Той имаше особен начин да се гледа в огледало — дръпваше назад рамената си, стискаше челюсти, застанал винаги анфас, като впиваше строг поглед в очите си. Нарочно не забелязваше прекалено дългия си торс, късите си крака и тънките ръце, както и несъответствието между това почти дребно тяло и прекалено голямата глава, която изглеждаше дори още по-голяма поради брадата му. Искаше му се да бъде весел здравеняк с дебел врат и точно така се чувствуваше. Доволен бе от съсредоточения израз на лицето си. Понеже постоянно бръчкаше чело — сякаш за да съсредоточи вниманието си върху всеки момент, който преживяваше, — над веждите му кожата изпъкваше, така че очите му оставаха в сянка и добиваха някакъв твърд блясък, който му харесваше като видим признак на енергичния му характер.
	„Да започнем с книгите — каза си той, като свали дрехата си и отвори енергично двете крила на празната библиотека. — Чакай да видим… Тетрадките — долу… Речниците да са под ръка… Терапевтика… така… Тра-ла-ла! Въпреки всичко, ето че постигнах целта си. Партерният етаж… Жак… Кой би повярвал преди три седмици, че това ще стане.“
	— Този тип е надарен с не-у-кро-ти-ма воля — подхвана той с тънък глас, като че ли имитираше чужд глас. — Упорита и не-у-кро-ти-ма!
	Той хвърли към огледалото весел поглед и се завъртя на токове, така че без малко не изпусна купчината брошури, които стигаха до брадата му.
	„Хей, полека! Така! Ето че рафтовете се оживяват… Сега всички тия книжа… Да оставим тая вечер фишовете в чекмеджето, както си бяха… Но скоро ще трябва да прегледаме бележките, наблюденията… Събрал съм вече порядъчно количество бележки… Трябва да се възприеме логично и ясно класиране и указателят трябва да бъде постоянно ажур… Както прави Филип. И указателят ще бъде на фишове… Впрочем всички големи лекари…“
	С лека, почти танцова стъпка той сновеше между вестибюла и библиотеката. Изведнъж се разсмя момчешки, съвсем неочаквано.
	— Доктор Антоан Тибо — произнесе той, като се спря за момент и вдигна глава. — Доктор Тибо… Тибо, познавате го, разбира се, специалиста по детски болести…
	Той направи малка крачка встрани, като кимна с глава, и след това продължи тържествено да подрежда книгите си.
	„Сега да се заловим с плетения сандък… След две години ще се докопам до златния медал, началник на клиника… после конкурса в болницата… Значи, установявам се тук за три-четири години, не повече. След това ще ми трябва един приличен апартамент като на шефа.“
	Той отново подхвана с тънък глас:
	— Тибо, един от нашите най-млади лекари в болницата… дясната ръка на Филип…
	„Добре, че се сетих веднага да се специализирам по детски болести… Като си помисля за Луизе, за Турон — какви глупаци…“
	— Какви глупаци… — повтори той, но явно не мислеше за това, което говори. Ръцете му бяха пълни с най-различни предмети и той объркан търсеше с очи подходящо място за всеки от тях.
	„Ако Жак пожелае да стане лекар, аз ще му помогна, ще го ръководя… Двама лекари Тибо?… Защо не? Такава кариера подхожда на семейство Тибо. Трудно е, но какво удовлетворение, стига да имаш желание за борба и малко амбиция! Какво напрежение на вниманието, на паметта, на волята! И никога не достигаш до края! И най-после, когато постигнеш нещо!… Голям лекар!… Като Филип… Да можеш да добиеш този благ, уверен вид… Много учтив, но държи човека на разстояние… Господин професорът… А, да станеш важна личност!… Да те викат на консултации колеги, които най-много ти завиждат!“
	„И аз избрах най-трудната специалност. Децата не могат да ти кажат нищо. А когато ти кажат нещо, те заблуждават. Наистина човек е съвсем сам, изправен пред болестта, която трябва да открие… За щастие рентгенът… Един добър лекар днес трябва да бъде и рентгенолог и да може да оперира сам. Щом си взема доктората — стаж по рентгенология. А по-късно до кабинета — рентгенов кабинет… И една сестра… Или по-добре помощник, с бяла престилка… В приемни дни при всеки по-сериозен случай — щрак, една снимка…“
	— Имам доверие в Тибо, защото той винаги започва с рентгенов преглед…
	Той се усмихна на собствения си глас и смигна към огледалото.
	„Е, да, зная, това е амбиция — помисли той, като се засмя цинично. — Абат Векар казва: «Амбицията на семейство Тибо». И баща ми… Както и да е. Но аз… е, да, у мен има амбиция. И защо не? Амбицията е моят лост, лостът на всичките ми сили. Аз си служа с нея. И имам право. Не е ли важно преди всичко да използува човек силите си? А какви са моите сили? — Той се усмихна широко. — Добре ми са известни. Първо, схващам бързо и запомням, всичко се запечатва в паметта ми. После имам голяма работоспособност. «Тибо работи като вол!» Толкова по-добре, нека да говорят така! Те всички биха желали да могат да работят като мене. После, какво друго? Енергия. Да, имам енергия.“
	— Из-клю-чи-тел-на енергия — произнесе той бавно, като отново се погледна в огледалото.
	„Това е като потенциал… Един добре напълнен акумулатор, винаги готов, който ми позволява да направя и най-голямото усилие. Но какво струват всички тези сили, ако нямаш лост, за да го поставиш в действие, господин абат?“ — Той държеше в ръка проста никелирана кутия, която блестеше на светлината на лампата. Не знаеше къде да я сложи и най-после я постави на библиотеката.
	— Толкова по-добре — произнесе той с пълен глас, с насмешливия нормандски акцент, с който понякога говореше баща му. — Тра-ла-ла, да живее амбицията, господин абат!
	Сандъкът се изпразваше. Антоан извади от дъното две малки плюшени рамки и ги погледна разсеяно. Бяха снимки на дядо му и майка му — хубав старец, прав, снет анфас, опрял ръка на еднокрака масичка, отрупана с книги; млада жена с изящни черти, с безизразни кротки очи, с блуза с четвъртито деколте и с букли до раменете. Той бе така свикнал с този образ на майка си, че винаги си я представяше такава, макар че този портрет беше от времето на годежа на г-жа Тибо и той никога не бе виждал майка си с такава прическа. Антоан беше деветгодишен, когато се роди Жак и се помина майка му. Спомняше си добре дядо си Кутюрие, икономист и приятел на Мак-Маон, който почти щеше да бъде назначен за префект на департамента Сена при падането на Тиер и който беше няколко години декан на Института; Антоан не беше забравил приятното лице, вратовръзките му от бял муселин, кутията с бръсначи със седефени дръжки, пъхната в калъфка от шагренова кожа.
	Той постави двете рамки на камината между разни минерали и вкаменелости. Оставаше да подреди бюрото си, затрупано с книжа и най-различни предмети. Залови се весело за работа. Стаята бързо се преобразяваше. Когато свърши, хвърли доволен поглед наоколо си. „Колкото до бельото и до дрехите, това е работа на леля Фрюлинг“ — помисли той; мързеше го да се занимава с такива неща. За да избегне напълно опекунството на госпожицата, беше наредил портиерката да се занимава с домакинството и да почиства апартамента. Взе цигара и се излегна в едно от кожените кресла. Рядко му се случваше да има цяла вечер пред себе си без никаква работа, цяла вечер, която можеше да прекара сам, и той дори изпитваше някакво стеснение от това. Беше още рано. Какво да прави? Да си остане ли в къщи? Да мечтае и да пуши. Имаше да напише няколко писма, но по дяволите!
	„Чакай — помисли той изведнъж, като стана, — исках да погледна в Емон да видя какво има за детския диабет… — Взе един дебел неподвързан том и го запрелиства на коленете си. — Да… трябваше да знам това, разбира се — рече той, като се намръщи. — Излъгал съм се… Ако не беше Филип, горкото дете беше загубено, и то по моя вина… Всъщност не по моя вина, но все пак… — Той затвори книгата и я хвърли на масата. — Как сухо говори шефът в такива случаи! Той е толкова суетен и така ревниво пази положението си! «Режимът, който сте предписали, можеше само да влоши състоянието му, драги Тибо!» И това пред лекарите, пред сестрите! Не беше честно!“
	Мушна ръце в джобовете си и направи няколко крачки. „Трябваше да му кажа: «Най-напред, ако вие си изпълнявахте дълга…» Точно така. Той щеше да ми отговори: «Господин Тибо, смятам, че колкото до това никой…» Но аз щях да му запуша устата: «Извинявайте, ако вие идвахте навреме сутрин и ако оставахте до края на визитацията, вместо да се измъквате в единайсет и половина и да приемате в кабинета си пациенти, които плащат, нямаше да е нужно аз да върша вашата работа и тогава едва ли щях да правя грешки!» Бум! Пред всички! Щеше да ми се муси петнайсет дена, но аз пет пари не давам за това! Ама работа!“
	Лицето му беше добило изведнъж зъл израз. Той вдигна рамене и започна разсеяно да навива часовника, но по тялото му мина внезапна тръпка; облече дрехата си и се настани отново на стола, на който седеше по-рано. Радостното възбуждение, в което се намираше преди малко, беше изчезнало; студена тежест легна на сърцето му. „Какъв глупак!“ — пошепна той със злобна усмивка. Кръстоса нервно крака и запали цигара, но повтаряйки думата „глупак“, мислеше за безпогрешното око, за опитността, за изненадващия инстинкт на д-р Филип; в този момент се чувствуваше смазан от гения на шефа си.
	„А аз, аз? — запита се той, сякаш се задушаваше. — Ще мога ли аз да виждам някога ясно като него? Ще добия ли някога тази почти непогрешима проницателност, която създава великите лекари? Памет, старание, упоритост — да… Но притежавам ли нещо друго, нещо повече от тези качества, които все още не създават големия лекар? Не за първи път ми се опира една диагноза… и то лесна диагноза; да, диагнозата беше лесна; всъщност класически случай, много ясно характеризиран… А — каза си той, като рязко сви ръка, — това току-тъй не се научава — трябва да работиш и да учиш, да учиш, да учиш! — Той побледня. А утре пристига Жак — мина през ума му. — Утре вечер Жак ще бъде тук, в съседната стая, и аз ще трябва…“
	Той подскочи от стола си. Изведнъж планът, който бе създал да живее с брат си, му се разкри в истинска светлина: това е най-непоправимата глупост, която някога беше извършвал! Той не мислеше вече за отговорността, която бе поел; мислеше само за веригите, които сам си бе сложил на краката и които, каквото и да направеше, щяха да спъват в бъдеще развитието му. Не можеше да си обясни каква заблуда го беше накарала да се нагърби да спасява брат си. Има ли той време за губене? Може ли да отдели дори един час седмично, да се откъсне от работата си? Глупак! Сам си беше закачил този камък на врата! И нямаше вече възможност да се върне назад.
	Той машинално премина през вестибюла, отвори вратата на приготвената за Жак стая и остана неподвижно на прага, сякаш се мъчеше да различи нещо в тъмнината. Обхвана го отчаяние. „Боже господи, къде да избягам, за да ме оставят на мира, за да работя, за да мога да мисля само за себе си? Вечни отстъпки! Семейството, приятелите, Жак! Всички са се наговорили да ми пречат да работя, да ме накарат да опропастя живота си!“ Кръвта се беше качила в главата му и гърлото му беше пресъхнало. Изтича до кухнята, изпи две чаши ледена вода и се върна в кабинета си.
	Беше съвсем обезсърчен. Започна да се съблича. Изведнъж всичко в тази стая, с която не бе още свикнал и където познатите му предмети изглеждаха някак особени, му се стори враждебно. Мина цял час, докато се приготви да си легне, и още толкова време, докато заспи. Не беше свикнал да чува така отблизо шума на улицата. Всеки минувач, чиито стъпки кънтяха по тротоара, го караше да се сепва. Мислеше за съвсем незначителни неща: да даде будилника си на поправка; колко трудно бе намерил кола миналата нощ, когато си тръгна от дома на Филип, където бе прекарал вечерта… От време на време мисълта за връщането на Жак го пробождаше болезнено и той се въртеше, изпълнен с отчаяние, в тясното легло.
	„В края на краищата най-напред трябва да се погрижа да уредя собствения си живот — казваше си той гневно. — Да се оправят сами. Щом вече е решено, ще го взема тук. Ще организирам работата му, добре, след това, драги, прави, каквото щеш. Съгласих се да се заема с него, вярно. Но дотук спираме. Той не трябва да ми пречи да успея в живота. Аз имам да мисля за себе си! Колкото до останалото!…“ — От обичта му към детето нямаше вече ни следа. Спомни си за посещението в Круй. Видя брат си отслабнал, изтощен от уединението, в което живееше. Може би е туберкулозен? Ако е така, ще накара баща си да изпрати Жак в някой добър санаториум — не в Швейцария, по-скоро в Оверн или в Пиренеите. Тогава Антоан ще остане сам, господар на времето си, свободен да работи, както си иска… Той дори се изненада от една своя мисъл: „Ще взема стаята му и ще я обърна на малка трапезария…“.


>>	VIII

	На следния ден Антоан се събуди в съвсем друго разположение на духа, напълно противоположно на снощното. Цялата сутрин в болницата той постоянно поглеждаше часовника си с радостно нетърпение. Искаше му се по-скоро да посрещне брат си, когото г-н Фем щеше да доведе. Той се озова на гарата далеч преди пристигането на влака и разхождайки се нагоре-надолу по перона, си припомняше това, което беше решил да каже на директора за изправителния дом. Но щом влакът влезе в гарата и Антоан забеляза в тълпата пътници силуета на Жак и очилата на директора, той забрави предварително обмислените си думи и изтича към брат си.
	Лицето на г-н Фем сияеше, сякаш виждаше в Антоан най-скъпия си приятел. Той беше старателно облечен, със светли ръкавици и се бе избръснал така гладко, че му се беше наложило да посипе изобилно с пудра лицето си, за да се уталожи възпалената му от бръснача кожа. Като че ли имаше намерение да придружи двамата братя до вкъщи и настояваше да ги почерпи на терасата на някое кафене. Антоан ускори раздялата, като повика такси. Г-н Фем вдигна сам вързопа на Жак и го постави на седалището, а когато колата тръгна, с риск колелото да мине върху лачените му обуща, той мушна още веднъж глава през прозорчето, за да стисне прочувствено ръцете на двамата млади хора и да напомни на Антоан да предаде дълбоките му почитания на г-н основателя.
	Жак плачеше.
	Той не бе казал нито дума, не бе направил и най-малкото движение, за да отговори на сърдечния прием на брат си. Но неговото потиснато състояние усилваше чувството на жалост у Антоан, чието сърце бе изпълнено със съвсем нови чувства. Ако някой би му припомнил с каква неприязън мислеше за брат си снощи, той щеше да отрече това и най-добросъвестно щеше да твърди, че винаги е чувствувал, че връщането на детето ще даде най-после смисъл на живота му, който досега бе така крайно егоистичен и безплоден.
	Когато влезе с Жак в апартамента и затвори вратата зад себе си, в душата му беше празник; чувствуваше се като мъж, който въвежда първата си любовница в жилището, пригодено специално за нея. Тази мисъл му мина през ума и той се присмя на самия себе си; но за него сега вече нямаше значение, че може да изглежда смешен в собствените си очи; чувствуваше се щастлив и добър. И макар че напразно дебнеше да открие по лицето на Жак и най-малкия израз на удоволствие, той нито за момент не се съмняваше, че ще успее да постигне целта, която си бе поставил.
	Малко преди двамата братя да дойдат, госпожицата беше идвала в стаята на Жак; за да я направи по-приветлива, беше запалила огън в камината и бе сложила на видно място чиния с бадемови сладки, поръсени със захар и ванилия, специалитет на сладкарницата в квартала, които Жак много обичаше по-рано. На нощната масичка в една чаша бе натопен букет от виолетки и до него книжна лента, на която Жизел беше написала с разноцветни букви: „ЗА ЖАКО!“.
	Но Жак не забеляза нищо от тези прояви на внимание. Щом влезе, той седна до вратата, държейки шапката си в ръце, докато Антоан събличаше палтото си.
	— Хайде, ела да разгледаш апартамента. Нали си собственик! — извика Антоан.
	Момчето стана, без да бърза, и тръгна с него, разгледа разсеяно другите стаи и отново се върна да седне на мястото си. То като че ли чакаше и се страхуваше от нещо.
	— Искаш ли да се качим да ги видим? — попита Антоан. По тръпката, която мина по лицето на брат му, той разбра, че откакто бе пристигнал, Жак мислеше само за това. Той беше побледнял. Както седеше с наведени очи, веднага стана, сякаш ужасен от приближаването на съдбоносния миг, но същевременно изпълнен с нетърпение да мине по-скоро през изпитанието.
	— Е, тогава, хайде да се качим. Само ще влезем и ще излезем — добави Антоан, за да му вдъхне смелост.
	Г-н Тибо ги чакаше в кабинета си. Той беше в добро настроение — небето беше синьо, пролетта наближаваше и тази сутрин, докато присъствуваше на службата в енорийската черква, седнал в собствения си трон, той си бе мислил с удоволствие, че идната неделя на същото място ще седи един нов член на Института. Той пресрещна синовете си и целуна по-малкия. Жак се разхълца. В тези сълзи г-н Тибо видя доказателство за неговите угризения и за добрите му намерения. Той беше доста развълнуван, но се стараеше да го прикрие. Накара детето да седне в едно от креслата с високи облегала, поставени от двете страни на камината, и като се разхождаше из стаята с ръце на гърба, пухтейки, както си имаше навик, произнесе кратко наставление, едновременно изпълнено с обич и твърдост, с което припомни при какви условия Жак е получил щастието да влезе отново в семейното огнище, и му препоръча да засвидетелствува на Антоан такава почит и такова покорство, каквито е проявявал досега към баща си.
	Неочакван посетител стана причина да се съкрати заключението на речта. Беше един бъдещ колега на г-н Тибо и понеже той не искаше да го остави да скучае в салона, отпрати синовете си. Все пак ги придружи до вратата на кабинета и повдигайки с една ръка завесата, постави другата на главата на разкаяния син. Жак почувствува как пръстите на баща му галят косата му и потупват тила му и тази нежност бе така нова за него, че той не можа да сдържи чувствата си, обърна се, хвана голямата подпухнала ръка и я дръпна към устните си. Изненадан, трогнат и поласкан, г-н Тибо го погледна недоволно и смутено дръпна ръката си.
	— Хайде, хайде… — измърмори той, като раздвижи няколко пъти врата си в яката. Може би му се струваше, че прекалената чувствителност на Жак не предвещава нищо добро.
	Завариха госпожицата, че облича Жизел за вечеря. Когато вместо очакваното малко буйно дяволче госпожицата видя това високо бледо момче със зачервени очи, тя сключи ръце и панделката, с която завързваше косите на момиченцето, се изплъзна от пръстите й. Тя бе така смаяна, че най-напред дори не посмя да го прегърне.
	— Боже господи! Ти ли си? — възкликна най-после тя, като се спусна към него. Притисна го до гърдите си, после се дръпна назад, за да го види по-добре. Блесналите й очи се взираха в лицето на Жак, без да успеят да открият чертите, които бе обичала.
	Жиз, още по-разочарована и доста изплашена, гледаше килима и хапеше устни, за да не се разсмее. Тя първа накара Жак да се усмихне.
	— Не ме ли познаваш? — каза той като пристъпи към нея. Ледът се разчупи. Тя се хвърли в прегръдките му, след това се разскача като козле, без да пусне ръката му. Но този ден не посмя да му каже нищо и дори не го запита видял ли е цветята й.
	Всички заедно слязоха по стълбата. Жизел не пускаше ръката на своя Жако и се притискаше мълчаливо до него с чувствеността на младо животно. Разделиха се долу на стълбището. Но изкачвайки се обратно, тя се обърна и му изпрати през стъклената врата с две ръце една гореща целувка, която той не видя.


	Когато останаха сами, още от пръв поглед Антоан разбра, че брат му изпитва огромно облекчение след посещението, което бяха направили; той бе видял семейството и душевното му състояние вече се беше подобрило.
	— Мислиш ли, че ще бъдем щастливи тук двамата? Кажи!
	— Да.
	— Е, хайде, седни, разположи се. Седни на голямото кресло, ще видиш колко е удобно… Аз ще направя чай. Гладен ли си? Хайде, иди донеси сладките.
	— Благодаря, не съм гладен.
	— Аз пък съм гладен!
	Нищо не можеше да развали доброто настроение на Антоан. Този самотник, който досега бе прекарвал цялото си време само в труд, откриваше най-после колко е сладко да обичаш, да покровителствуваш, да споделяш.
	Той се смееше безпричинно. Беше обхванат от щастливо опиянение и бе станал излиятелен, както никога по-рано.
	— Една цигара? Не? Все ме гледаш, като че ли… Не пушиш ли?… Все ме гледаш, като че ли… като че ли искам да те уловя в нещо! Слушай, момчето ми, поотпусни се, дявол да го вземе! Имай малко доверие, не си вече в изправителния дом. Нямаш ли доверие в мене? Кажи!
	— О, имам доверие.
	— Е, какво тогава? Страхуваш се, че съм те измамил, че съм те довел, но че няма да бъдеш свободен, както си се надявал?
	— Н-н-не.
	— От какво се боиш? Съжаляваш ли за нещо?
	— Не.
	— Е, тогава? Какво става зад това упорито чело, а?
	Той се приближи до момчето и сякаш щеше да се наведе да го прегърне, но не го направи.
	Жак вдигна унило очи към Антоан.
	— Защо ме разпитваш? — рече той, като видя, че Антоан чакаше отговор. Лека тръпка премина по тялото му и той тихо добави: — Какво значение има всичко това?
	Последва кратко мълчание. Антоан го гледаше така съчувствено, че на Жак му се доплака.
	— Ти си като болен, моето момче — каза Антоан с тъжен глас, — но ще ти мине, вярвай ми. — Остави ме да те лекувам… и да те обичам — добави той, без да гледа момчето. — Ние още не се познаваме добре. Помисли си, само девет години разлика, ами това беше цяла бездна между нас, докато ти бе дете. Ти беше на единайсет години, когато аз бях на двайсет, и естествено не можехме да имаме нищо общо. Но сега, сега е съвсем друго… Аз дори не зная дали по-рано те обичах; просто не мислех за това… Виждаш, че съм откровен… Но сега чувствувам, че и това се е променило. Много съм доволен, дори много… развълнуван съм, че те виждам тук, при мене. Животът ще бъде по-лесен, като сме двама; и по-добър. Не вярваш ли? Сигурен съм, че ще бързам, когато се връщам от болницата, за да се прибера по-скоро в къщи. И ще те намеря седнал пред масата, след като си работил с увлечение. Нали? А вечер, след вечеря, ще слезем рано и всеки ще се залови за своята работа под лампата и ще оставяме вратите отворени, за да се виждаме, за да се чувствуваме като съседи… Или пък някои вечери ще се разприказваме двамата като приятели, та няма да ни се иска да си легнем… Какво ти е? Плачеш ли?
	Той се приближи до Жак, седна на страничната облегалка на креслото и след известно колебание хвана ръката му. Жак продължаваше да стои с обърната настрана глава, облян в сълзи, но задържа в ръце ръката на Антоан и цяла минута я стиска трескаво до счупване.
	— Антоан! Антоан! — извика той най-после със задавен глас. — О, ако само знаеше какво ставаше в мене от една година насам…
	Той хълцаше така силно, че Антоан не посмя да му зададе никакъв въпрос. Обгърнал бе с ръка раменете на Жак и нежно го притискаше към себе си. Вече беше изпитал веднаж, когато се бяха почувствували близки в тъмния файтон, усещането на опиваща жалост, внезапния порив на сила и на воля за двама. Оттогава доста често му бе минавала през ума една мисъл, която тази вечер изведнъж изпъкна релефно в съзнанието му. Той стана и закрачи из стаята.
	— Виж — започна той възбудено, — не знам защо ти говоря за това още от първия ден. Впрочем ще имаме случай да се върнем на този въпрос. Разбираш ли, аз мисля за това: ние сме двама братя — много обикновено нещо и все пак съвсем ново и много сериозно за мене. Братя! Не само от същата кръв, но от същия корен, откакто свят светува, съвсем същия сок, същия устрем. Не сме само два индивида, Антоан и Жак, а сме двама Тибо, ние сме от рода Тибо. Разбираш ли какво искам да кажа? И страшното е именно, че носим в себе си този устрем, същия устрем, устрема на рода Тибо. Разбираш ли? Ние, нашият род, не сме като всички хора. Аз дори мислех, че имаме нещо повече от другите, именно поради това, че сме от рода Тибо. Навсякъде, където съм бил — в колежа, във факултета, в болницата, навсякъде съм се чувствувал Тибо, по-особен човек, (не смея да кажа по-висш човек), но всъщност, да, защо да не го кажа? Именно по-висш човек, човек, който притежава сила, каквато другите нямат. Ами ти в училище, макар че беше ленивец, не чувствуваше ли и ти този вътрешен устрем, с който си надминавал всички други по сила?
	— Да — изрече Жак ясно. Той не плачеше вече. Гледаше брат си увлечено и лицето му изведнъж бе получило отпечатък на интелигентност и зрелост, които като че ли го правеха с десет години по-голям.
	— Отдавна съм установил това — подхвана Антоан. — Трябва да има у нас някакво изключително съчетание на амбиция, на буйност, на упоритост… Как да кажа… Например виж тате… Но ти не го познаваш добре. Впрочем той е още по-различен… Е, това, което исках да ти кажа днес — продължи той след кратка пауза, като дойде да седне срещу Жак, наведен напред, сложил ръце на колената си, както правеше г-н Тибо, — беше именно за тази скрита сила, която постоянно се явява в живота ми… Не знам как да ти обясня… като някаква вълна, като вълна при мъртво вълнение, която те повдига, когато плуваш, и те носи, и те прехвърля с един скок някъде надалеч. Ще видиш сам! Това е чудесно. Но трябва човек да знае да използува тази сила. Когато я имаш, нищо не е дори трудно. А ние с тебе я имаме. Разбираш ли? Така аз… Но аз не ти разправям това заради себе си. Да говорим за тебе. Ето, сега е моментът да премериш силата, която е в тебе, да я познаеш, да я използуваш. С един замах ще наваксаш загубеното време, _ако поискаш_. Да искаш! Всички хора не знаят да искат. Впрочем аз разбрах това не много отдавна. Аз знам да искам. И ти също можеш да искаш. _Хората от нашия род знаят да искат._ И затова всички те могат да предприемат, каквото пожелаят. Да надминеш другите! Да им се наложиш! Ето какво е нужно. Трябва най-после тази сила, скрита в нашия род, да достигне до нещо! Дървото Тибо трябва да разцъфне с нас, това ще бъде цъфтежът на всички минали поколения на нашия род! Даваш ли си сметка за това…
	Жак бе впил поглед в очите на Антоан и го слушаше с болезнено внимание.
	— Даваш ли си сметка за това, Жак?
	— Разбира се, че си давам — почти извика той. Светлите му очи блестяха. В гласа му се долавяше някакво раздразнение. Странна бръчка се бе образувала в ъгъла на устните му — човек би казал, че той се сърди на брат си, задето бе разтърсил душата му така неочаквано. Той потръпна и след това лицето му се отпусна и в очите му се яви израз на безкрайна умора.
	— О, остави ме — каза той изведнъж и отпусна глава в ръцете си.
	Антоан замълча. Той разглеждаше брат си. Още повече беше отслабнал и побледнял през последните петнайсет дни. Ниско остриганите му червени коси подчертаваха неестествените размери на черепа и ушите му стърчаха още повече; вратът му изглеждаше още по-тънък. Антоан забеляза, че кожата му е станала прозрачна на слепите очи, че цветът на лицето му е потъмнял и около очите му има черни кръгове.
	— Отказа ли се от онова нещо? — запита той внезапно.
	— От какво? — прошепна Жак. Ясният му поглед се помрачи. Той се зачерви, но придаде на лицето си учуден израз, който явно беше престорен.
	Антоан не отговори нищо. Беше станало вече късно. Той погледна часовника си и стана. Наближаваше пет часът и той трябваше да отиде на визитация в болницата. Колебаеше се дали да предупреди брат си, че ще го остави сам до вечерта, но противно на очакванията му момчето сякаш беше доволно, че брат му излиза.
	Действително, когато остана сам, Жак сякаш си отдъхна. Мина му през ума да обиколи апартамента. Но когато отиде във вестибюла, почувствува такава необяснима тревога пред затворените врати, че веднага се върна в стаята си. Едва сега я разгледа и забеляза букета от виолетки и книжната лента, оставена от Жиз. Всички подробности на преживяното през деня се преплитаха в паметта му: посрещането, разговорът с Антоан… Той се излегна на канапето и заплака. Не плачеше от отчаяние, а защото силите му бяха изчерпани; плачеше, защото беше в тази нова стая, защото в нея имаше виолетки, защото баща му бе сложил ръка на главата му, защото Антоан бе така внимателен към него, защото започваше нов, непознат живот. Плачеше, защото всички го обичаха и сега щяха да се занимават с него, да му говорят, да му се усмихват и той трябваше да отговаря на всички; плачеше, защото се бе свършил спокойният му живот.


>>	IX

	За да може Жак да свикне по-леко с новия си живот, Антоан беше решил да го запише в лицея едва през октомври.
	Заедно с няколко свои другари, които се готвеха за университета, той бе приготвил учебна програма, чиято цел бе постепенно да развие умствените способности на момчето. Трима учители си разпределиха работата; всички бяха млади хора, приятели на Антоан. Жак учеше, когато искаше, и то само тогава, когато чувствуваше, че може да се съсредоточи. Скоро Антоан установи с удоволствие, че усамотеният живот в изправителния дом не бе затъпил умствените способности на брат му, както той се бе страхувал отначало. В някои отношения умът на Жак бе дори необикновено зрял и макар в началото учението да вървеше доста бавно, той скоро започна да напредва по-бързо, отколкото Антоан беше предполагал. Момчето използуваше свободата, която му се даваше, без да злоупотребява. С мълчаливото съгласие на абат Векар Антоан бе решил, че няма защо да се страхува да предостави пълна свобода на брат си; но той не спомена на баща си за това. Той разбираше, че брат му е богато надарена личност и че е много по-добре да го предостави сам на себе си, за да може да се развие съобразно с естествените си наклонности.
	През първите дни на момчето му беше противно да излиза от къщи. Чувствуваше се замаяно на улицата. Антоан измисляше поводи, за да го изпраща уж по работа из града, иначе Жак не би излязъл на чист въздух. Така той отново се запозна с квартала. Доста скоро тези разходки започнаха да му харесват. Времето беше хубаво и той обичаше да се разхожда по кейовете до „Парижката света Богородица“ или да скита из Тюйлери. Един ден се отби в Лувъра, но въздухът там му се стори така задушен, всичко така миришеше на прах и дългите редици картини бяха така еднообразни, че бързо излезе и не се върна вече.
	По време на обедите мълчеше и слушаше какво говори баща му. Впрочем поради заповедническия характер на г-н Тибо общуването с него бе така мъчно, че всички в неговия дом бяха принудени мълчаливо да се затварят в себе си. Дори госпожицата, която така безгранично се възхищаваше от него, никога не проявяваше истинската си личност. Г-н Тибо използуваше това почтително мълчание, което му позволяваше да задоволи заповедническите си склонности и да налага своите мнения; той наивно вземаше това мълчание за общо одобрение. Спрямо Жак се държеше извънредно сдържано и верен на задължението, което бе поел, никога не го разпитваше как използува времето си.
	Само в едно отношение г-н Тибо се бе показал неумолим — изрично забрани всякакви връзки със семейство Фонтанен. За да бъде съвсем сигурен, той реши Жак да не ходи тази година в Мезон-Лафит, където г-н Тибо се преместваше всяка пролет с госпожицата, тъй като и семейство Фонтанен имаше там малка вила до самата гора. Решиха Жак да остане това лято в Париж с Антоан.
	Забраната да се среща с Даниел бе предмет на сериозен разговор между двамата братя. Най-напред Жак се разбунтува. Той смяташе, че извършената несправедливост не може да бъде изличена, докато спрямо приятеля му все още съществува някакво подозрение. Бунтът по-скоро хареса на Антоан; той доказваше, че Жак, истинският Жак не бе обезличен. Когато първият му гняв мина, по-старият брат се опита да му докаже, че трябва да се примири с решението на баща си. Впрочем оказа се, че не е особено трудно да получи обещание от Жак да не се среща с Даниел. Защото всъщност Жак съвсем нямаше толкова голямо желание да възобнови връзките си, както би могло да се мисли; той беше още много див и не желаеше допир с хората; близкото приятелство с брат му бе достатъчно за него. Освен това Антоан правеше усилия да се държи на равна нога с него, просто приятелски, като че ли помежду им нямаше разлика във възрастта; и главно избягваше да показва, че има власт над брат си.
	Един ден в началото на юни, когато се прибираше в къщи, Жак видя, че на пътната врата се бяха струпали хора. Леля Фрюлинг беше получила удар и лежеше на пода в портиерската стая. Привечер тя дойде на себе си, обаче не можеше да движи дясната си ръка и десния си крак.
	Няколко дни след това, когато Антоан се готвеше да излезе, на вратата се позвъни. Една „Гретхен“ в розова блузка и черна престилка стоеше на вратата.
	— Идвам да чистя… — каза тя с дръзка усмивка, като се изчерви. — Господин Антоан не може да ме познае. Аз съм Лизбет Фрюлинг.
	Тя говореше на елзаско наречие, което поради месестите й устни излизаше още по-провлечено. Той си я спомняше като дете — сирачето на леля Фрюлинг, което по цял ден подскачаше из двора. Лизбет обясни, че е пристигнала от Страсбург да гледа леля си и да я замести в работата й. Без да губи време, тя започна да чисти.
	Идваше всеки ден, носеше закуската на двамата братя и им прислужваше. Антоан я закачаше, че много лесно се изчервява и я разпитваше за живота в Германия. Тя беше деветнайсетгодишна и откакто бе напуснала къщата преди шест години, живееше при вуйчо си, който имал хотел-ресторант в Страсбург близо до гарата. Когато Антоан си беше в къщи, Жак се намесваше понякога в разговора, но щом останеше сам с Лизбет в апартамента, той я избягваше.
	А когато Антоан беше дежурен в болницата, тя носеше закуската в стаята на Жак. Тогава той я питаше за леля й и Лизбет се впущаше в най-подробни описания за състоянието на леля Фрюлинг. Старата жена се поправяла, но доста бавно; апетитът й се подобрявал всеки ден и т.н.
	Лизбет беше дребна, закръгленичка и гъвкавостта на тялото й показваше, че обича да танцува и да играе. Когато се смееше, тя гледаше Жак, без ни най-малко да се стеснява. Имаше хубавичко будно лице, късо носле, свежи, малко издути устни, очи като на порцеланова кукла и челото й бе обкръжено от венец съвършено руси коси, почти с цвят на лен.
	Всеки ден елзасчанката оставаше на приказки все по-дълго и боязливостта на Жак намаляваше. Той слушаше със сериозно внимание чуруликането на Лизбет, Жак умееше да слуша и заради това и слугини, и съученици, и понякога дори учителите му обичаха да го посвещават в тайните си. С него Лизбет разговаряше по-свободно, отколкото с Антоан; но с Антоан тя повече се държеше като дете.


	Една сутрин тя забеляза, че Жак прелиства немски речник и веднага съвсем се отпусна. Поиска да види какво превежда и изпадна в умиление, като разбра, че беше песен от Гьоте, която тя знаеше наизуст и често пееше:
P>
	Fließe, fließe, lieber Fluß,
	Nimmer werd’ich froh…*
	[* Течи, течи, речице мила, не ще се радвам нивга аз… (нем.). — Б.пр.]
P$
	Немската поезия я омайваше. Тя изпя тихичко няколко романса, като превеждаше първите стихове. Това, което най-много й харесваше, беше винаги тъжно и детинско:
P>
	Да бях птичка-ластовичка,
	та до теб да долетя…
P$
	Но все пак предпочиташе Шилер. Тя се замисли и на един дъх издекламира най-любимия си пасаж от „Мария Стюарт“, в който се разказва как младата затворена кралица получава разрешение да се разходи из градината, как изтичва по моравата, заслепена от слънце и опиянена от радост. Жак не разбираше всичките думи и тя му превеждаше всеки ред. За да изрази порива на кралицата към свободата, тя заговори с тъй сърдечен тон, че Жак, припомняйки си за Круй, почувствува как сърцето му се свива. Най-после той започна откъслечно, с доста премълчавания да й разказва своите нещастия. Понеже прекарваше по-голямата част от времето си сам и рядко говореше, звукът на собствения му глас го опиваше. Той се оживи, започна да преиначава истината, както му хрумне, и вмъкна в разказа си неща, които бе чел в романи; от два месеца насам главното му занимание беше да гълта един след друг романите от библиотеката на брат си. Той чувствуваше, че тези романтични заимствувания въздействуваха по-силно на състрадателната Лизбет, отколкото неукрасената действителност. Когато видя как хубавото момиче бърше очи, заело позата на Миньон, тъгуваща за родината си, той изпита радостта на художник, която му беше непозната дотогава; почувствува такава благодарност към Лизбет, че тръпнейки от плаха надежда, се запита дали това не е любов.


	На следния ден той чакаше Лизбет с нетърпение. Тя вероятно бе схванала това, защото му донесе цял албум, пълен с илюстровани картички, с автографи и изсушени цветя — моминският й живот от три години насам, целият й живот. Жак я обсипа с въпроси. Приятно му бе да се учудва и се учудваше на всичко, което бе ново за него. Разказите на Лизбет бяха изпъстрени с подробности, които очевидно бяха верни; нямаше съмнение, че тя предава случките напълно добросъвестно. Когато обаче бузите й се зачервяваха и гласът й ставаше по-провлечен, изглеждаше, че измисля и лъже; лицето й добиваше израз на човек, който се опитва да разкаже съня си. Тя тропаше с крака от удоволствие, когато разказваше за зимните вечери, прекарани в страсбургското Tanzschule*, където се срещали младите момчета и момичета от техния квартал. Учителят по танц, със съвсем мъничка цигулка в ръка, вървял след двойките, отмервайки такта, докато госпожата сменяла последните виенски валсове на пианолата. В дванайсет часа вечеряли. След това си тръгвали на весели тумби и се кикотели в нощта, като се изпращали от къща на къща и не можели да се разделят — толкова било приятно да се гази из снега, тъй чисто било небето и вятърът така щипел бузите. Понякога в компанията идвали и някои подофицери. Единият от тях се казвал Фреди, другият Вили. Лизбет дълго се колеба да посочи на снимката в една група от военни униформи дървената кукла, която се наричаше Вили. „Ах — каза тя, като избърсваше праха от снимката с ръкава си, — той е толкова благороден, толкова нежен!“ Трябва да беше ходила при него, защото разказа една история, в която ставаше дума за цитра, за малини и за кисело мляко и която не довърши, защото неочаквано се разсмя. Тя ту наричаше Вили „моя годеник“, ту говореше за него, като че ли го бе загубила. Накрая Жак разбра, че го изпратили на гарнизон някъде в Прусия след една неясна и комична случка, споменът, за която я караше ту да потреперва от страх, ту да избухва в смях. Спомена за някаква хотелска стая в дъното на коридор, където паркетът скърцал, но на това място всичко се объркваше и ставаше неразбираемо. Стаята трябва да е била в хотела на г-н Фрюлинг; защото иначе старият вуйчо нямаше да може посред нощ да гони подофицера из двора и да го изхвърли на улицата по риза и по чорапи. Лизбет обясняваше, че вуйчо й искал да се ожени за нея, за да има кой да поеме работата в хотела; той обаче имал заешка устна и от сутрин до вечер смучел пури, които миришели на сажди. Тя престана да се усмихва и изведнъж се разплака.
	[* Училище за танци (нем.). — Б.пр.]
	Жак седеше до масата си пред отворения албум. Лизбет се бе настанила на страничната облегалка на креслото и когато се навеждаше, той усещаше нейния дъх и къдриците й докосваха ухото му. Не изпитваше никаква чувствена възбуда. Знаеше, че съществуват плътски наслади, но сега друг един свят го привличаше; струваше му се, че открива у себе си онези чувства, за които бе чел напоследък в един английски роман: целомъдрена любов, чувство на пълно щастие и душевна чистота.
	През целия ден въображението му рисуваше с най-малки подробности утрешната им среща: ще бъдат сами в апартамента и ще се погрижат никой да не ги безпокои цяла сутрин. Ще накара Лизбет да седне на канапето от дясната му страна. И ето, тя навежда глава напред, а той, изправен пред нея, вижда в изрезката на блузата врата й под размирните коси. Тя не смее да вдигне очи; той се навежда: „Не искам да заминавате“. Едва тогава тя вдига глава и го пита с очи. Неговият отговор е една целувка по челото, целувка, която запечатва техния годеж. „След пет години аз ще бъда двайсетгодишен. Ще кажа на тате: «Вече не съм дете». Ако ми отговорят: «Тя е племенница на портиерката», аз… — Той прави заплашителен жест. — Годеница!… Вие сте моя годеница!“.
	Стаята му се струва много малка да побере радостта му. Жак излиза.
	Вън беше топло. Той тръгва опиянен от светлината. „Годеница! Годеница! Тя е моя годеница!“


	Той спеше така дълбоко на следния ден сутринта, че дори не чу звънеца и скочи от леглото чак когато разпозна смеха й в стаята на брат си. Когато отиде при тях, Антоан беше свършил закуската си. Готов за излизане, той беше хванал Лизбет с две ръце за рамената.
	— Чуваш ли? — заплашваше я той. — Ако още веднаж й дадеш кафе, ще се разправяш с мене! — Лизбет се смееше по своя особен начин и не можеше да повярва, че едно хубаво немско кафе с мляко, горещо и с много захар, може да навреди на леля Фрюлинг.
	Жак и Лизбет останаха сами. Тя бе сложила на подноса кифлички, посипани с анасон, които сама бе направила предишната вечер специално за него. Докато той закусваше, тя го гледаше почтително. Жак се ядосваше на себе си, че е толкова гладен. Всичко това беше съвсем непредвидено. Не знаеше в кой момент трябва да свърже действителността със сцената, която така старателно беше обмислил. На всичко отгоре се позвъни. За голяма негова изненада — куцук-куцук — влезе леля Фрюлинг; тя не беше се още съвсем оправила, но беше много по-добре и идваше да види как е Жак. След това Лизбет трябваше да й помогне да се върне в стаята си и да я настани в креслото. Времето минаваше. Лизбет не се връщаше. Жак винаги се вбесяваше, когато обстоятелствата се стичаха неблагоприятно за него. Той се разхождаше напред-назад, обхванат от раздразнение, което напомняше някогашните му пристъпи на ярост — той стискаше зъби и мушкаше юмруци в джобовете си.
	Когато тя най-после се появи, гърлото му бе пресъхнало и погледът му беше зъл; толкова се бе ядосал от дългото чакане, че ръцете му трепереха. Престори се, че учи. Тя свърши чистенето и му каза довиждане. Наведен над книгите си, с болка на душата, той я остави да си отиде. Но щом остана сам, се излегна на стола и се усмихна с такава горчивина, че отиде до огледалото, за да види нещастния израз на лицето си. За стотен път въображението му рисуваше измислената сцена; Лизбет седи, той е прав пред нея, голият й врат… Изпита дълбоко отвращение към всичко и като закри очи с ръце, се тръшна на канапето, за да се изплаче. Но сълзите не идваха; той бе крайно възбуден и изпитваше само омраза.
	Когато на следния ден влезе в стаята му, Лизбет изглеждаше много натъжена и Жак изтълкува тъгата й като упрек и почувствува как веднага цялото му огорчение се разтопява. Всъщност тя току-що бе получила лоши новини от Страсбург — вуйчо й настояваше да се върне, защото хотелът бил пълен; съгласил се беше да я остави в Париж още една седмица, но нито ден повече. Лизбет имаше намерение да покаже писмото на Жак; но той се приближи до нея, гледайки я тъй боязливо и нежно, че тя реши да не му говори за тъжни неща. Разсеяно седна на канапето, точно на мястото, което той й бе отредил в мислите си. Жак застана прав пред нея. Тя наведе глава и той видя между къдриците й врата, който се открояваше в изрезката на блузката й. Навеждаше се вече към нея като автомат, когато тя се изправи — малко по-рано, отколкото той очакваше. Погледна го изненадано, усмихна се, притегли го към себе си на канапето и без ни най-малко колебание залепи бузата си до бузата на Жак.
	— Мили… Liebling*…
	[* Мили (нем.). — Б.пр.]
	Струваше му се, че примира от сласт и затвори очи. Усети как избодените от шев пръсти на Лизбет галят другата му буза и се промъкват в разтворената му риза. Копчето се скъса. През тялото му премина сладостна тръпка. Малката омайваща ръка се плъзгаше под ризата, галеше кожата и се спря на гърдите му. Тогава и той се осмели и мушна два пръста в блузата й. Тя му помогна, като сама свали брошката си. Той затаи дъх. Ръката му докосна непозната плът. Лизбет направи движение, като че ли я бе погъделичкал, и той усети изведнъж как топла женска гръд изпълни шепата му. Зачерви се и я целуна несръчно по бузата. Тя веднага му върна една жарка целувка право по устата. Той остана смаян, малко отвратен дори от свежестта, която почувствува от чуждата слюнка по устните си след горещата целувка. Тя отново притисна лицето си към неговото и остана неподвижна; той усети как клепките й пърхат по сляпото му око.
	Оттогава тези ласки станаха нещо като ежедневен ритуал. Тя още от вестибюла откачваше брошката си и щом влезеше, я забождаше на завесата. Двамата сядаха на канапето, опрели буза до буза, всеки притиснал с ръце гърдите на другия, и мълчаха. Понякога тя запяваше някой немски романс, който ги просълзяваше. Известно време те се люлееха прегърнати в такта на песента; дъхът им се смесваше; бяха напълно щастливи и не желаеха нищо повече. Когато пръстите на Жак се раздвижваха малко под блузата или той обърнеше малко глава, за да докосне с устни страната й, тя го поглеждаше с очи, които сякаш молеха да бъде мил с нея, и въздишаше:
	— Бъди нежен…
	Впрочем щом двамата заемеха обичайната си поза, ръцете им стояха мирни. По някакво мълчаливо съгласие и двамата избягваха неопитани ласки. Цялата им прегръдка се състоеше в търпеливото и постоянно притискане на лицата и в милувката, която пръстите изпитваха при всяко вдишване на трептящите топли гърди. Лизбет, която често беше уморена, лесно отпъждаше всяко желание за чувствени наслади; с Жак тя се опиваше от поезия и чистота. Колкото до него, не бе нужно дори да устоява на някакво изкушение — тези целомъдрени ласки го задоволяваха напълно; не му минаваше дори мисъл, че те могат да бъдат прелюдия на други удоволствия. Ако понякога топлотата на това женско тяло възбуждаше плътта му, той едва си даваше сметка за това; би умрял от отвращение и срам при мисълта, че Лизбет може да забележи какво става с него. Когато бе с нея, той никога не изпитваше нечисти желания. Разделяше напълно „душата“ от „плътта“. „Душата“ принадлежеше на любимата, а „плътта“ водеше своя самотен живот в друг един свят, нощен свят, където Лизбет не проникваше. И когато вечер му се случеше да не може да заспи, да стане от леглото си, да свали ризата си пред огледалото, да целува ръцете си и да опипва тялото си с бясна ненаситност, образът на Лизбет никога не се явяваше в обичайното шествие от представи, които минаваха през съзнанието му.


	Междувременно определената за заминаване дата наближаваше. Лизбет трябваше да тръгне от Париж идната неделя с вечерния влак и нямаше смелостта да съобщи това на Жак.
	В неделя Антоан, който знаеше, че брат му вечеря горе, се прибра в къщи, където Лизбет го чакаше. Тя се отпусна на рамото му разплакана.
	— Е? Какво? — запита той със странна усмивка.
	Тя поклати глава в знак на отрицание.
	— И тази вечер заминаваш?
	— Да.
	Той махна недоволно с ръка.
	— Но и той е виновен — рече тя. — Не се сеща.
	— Но нали ми обеща ти да го подсетиш?
	Тя го погледна. В този момент го презираше малко; той не можеше да разбере, че за нея Жак „не е същото нещо“. Но Антоан беше хубав, нравеше й се решителният му вид и затова му прощаваше, че и той е като всички мъже.
	Тя закачи брошката си на завесата и започна да се съблича разсеяно, мислейки вече за пътуването си. Когато Антоан я взе в прегръдките си, тя се разсмя отсечено и смехът й мина в шепот.
	— Liebling, бъди нежен, това е нашата последна вечер…


	Цяла вечер Антоан отсъствуваше от къщи. Към единайсет часа Жак го чу, че се връща и тихо влиза в стаята си. Той самият се готвеше да си легне и затова не се обади на брат си.
	Когато се мушна в леглото, коляното му се допря до нещо твърдо — един пакет, изненада! В него имаше завити в станиол, няколко кифлички с карамелена глазура и посипани с анасон, а до тях, копринена кърпичка с инициалите на Жак и малък виолетов плик с надпис: „На моя любим!“.
	Жак не й беше писал никога. Струваше му се, че тази вечер сама тя бе дошла при леглото му. Разпечатвайки плика, той се смееше от удоволствие.
C>
	„_Господин Жак,_
	Когато вие четете това мило писмо, аз ще бъда вече далеч…“
C$
	Редовете заиграха пред очите му и челото му се покри с пот.
C>
	„… аз ще бъда вече далеч. Вземам тази вечер влака за Страсбург в 22 ч. и 12 м. на Източната гара…“
C$
	— Антоан!
	Викът му бе така сърцераздирателен, че Антоан изтича, мислейки, че брат му се е наранил.
	Жак седеше на леглото си с отпуснати ръце, с полуотворени устни и умоляващи очи; човек би казал, че умира и само Антоан може да го спаси. Писмото бе захвърлено на чаршафа. Антоан го прочете набързо, без много да се учуди — той току-що бе изпратил Лизбет на гарата.
	Наведе се над брат си, но Жак го спря.
	— Мълчи, мълчи… Ти не знаеш, Антоан, ти не можеш да разбереш…
	Той употребяваше същите думи като Лизбет. На лицето му бе изписана упоритост и втренченият му тежък поглед напомняше някогашния Жак. Внезапно гърдите му се повдигнаха, устните му затрепериха и сякаш търсейки да се сгуши при някого, той се обърна и хълцайки, зарови глава във възглавницата.
	Едната му ръка бе отметната назад; Антоан докосна тази сгърчена ръка, която веднага се вкопчи в неговата. Той не знаеше какво да каже; само гледаше извития гръб на брат си, който се разтърсваше от ридания. Пак се показваше тази скрита под пепелта жар, готова всеки момент да избухне в пламък; Антоан си даваше сметка колко суетни са били неговите претенции да превъзпита момчето.
	Мина половин час. Ръката на Жак се отпусна; той не плачеше вече, само хълцаше. Малко по малко дишането му стана по-равномерно и той заспа. Антоан седеше неподвижен и не се решаваше да го остави. Мислеше с тревога за бъдещето на това момче. Почака още половин час и след това излезе на пръсти, като остави вратите открехнати.
	На следния ден, когато Антоан излезе от къщи, Жак още спеше или се преструваше, че спи.
	Срещнаха се горе на обед. Лицето на Жак бе уморено и устните му бяха свити в презрителна усмивка; имаше вид на дете, което се гордее с това, че околните не го разбират. През целия обед избягваше погледа на Антоан; не искаше дори да го съжаляват. Антоан разбра. Впрочем той съвсем нямаше желание да говори за Лизбет.
	Животът им продължи, като че ли нищо не бе се случило.


>>	X

	Един ден тъкмо преди вечеря, преглеждайки пристигналите писма, Антоан се учуди много, като видя, че в един плик, адресиран до него, имаше запечатано писмо за брат му. Почеркът му беше непознат, но понеже Жак беше в стаята, той не поиска да покаже, че се колебае.
	— Това е за тебе — каза той.
	Жак се приближи бързо с пламнало лице. Антоан, който прелистваше един каталог за книги, му подаде плика, без да го погледне. Когато след малко вдигна глава, видя, че брат му беше мушнал писмото в джоба си. Погледите им се срещнаха; в очите на Жак се четеше дързост.
	— Защо ме гледаш така? — рече той. — И аз имам право да получавам писма.
	Антоан изгледа брат си, без да продума; обърна му гръб и излезе от стаята.
	През време на вечерята той разговаряше с г-н Тибо, без да се обръща към Жак. Както всяка вечер те слязоха заедно, но не си размениха нито дума. Антоан отиде в стаята си. Едва бе седнал пред масата и Жак влезе, без да потропа; приближи се с предизвикателен вид и хвърли на бюрото му разгънатото писмо.
	— Щом проверяваш кореспонденцията ми, ето!
	Антоан сгъна листа, без да го прочете, и му го подаде. Понеже брат му не го взе, той разтвори пръсти и писмото падна на килима. Жак го вдигна и го мушна в джоба си.
	— Тогава няма защо да ми се мръщиш — изсмя се той подигравателно.
	Антоан вдигна рамене.
	— Освен това, ако искаш да знаеш, всичко ми е дошло до гуша — поде Жак, като изведнъж повиши глас. — Вече не съм дете. Искам… аз имам право… — Внимателният и спокоен поглед на Антоан го раздразни още повече. — Казвам ти, че ми е дошло до гуша — изкрещя той.
	— От какво ти е дошло до гуша?
	— От всичко! — Лицето му бе станало безизразно: втренчените ядосани очи, клепналите уши и полуотворената уста му придаваха глупав вид. Цял се беше зачервил. — Впрочем това писмо е пристигнало тук по погрешка. Аз бях наредил да ми се пише „до поискване“. Така поне щях да получавам каквито искам писма, без да трябва да давам сметка, комуто и да било.
	Антоан продължаваше да го гледа, без да отговаря. Това мълчание му даваше предимство и прикриваше смущението му: никога досега момчето не бе му говорило с такъв тон.
	— Първо и първо искам да се срещна с Фонтанен, чуваш ли? И никой няма да ме спре!
	За Антоан тези думи бяха като лъч светлина. Разбира се, това е почеркът от сивата тетрадка! И така, Жак си пише с Фонтанен въпреки обещанието си… Дали и г-жа дьо Фонтанен знае за това? Позволява ли тя на момчетата да си пишат тайно?
	За първи път Антоан беше принуден да поеме ролята на „родител“. Не много отдавна той сам би могъл да се държи пред баща си така, както Жак се държеше пред него в този момент. Сега ролите бяха разменени.
	— Значи си писал на Даниел? — запита той, като се намръщи.
	Жак дръзко кимна с глава.
	— Без дори да ми споменеш?
	— Та какво от това? — възрази момчето.
	Антоан без малко не скочи да удари плесница на нахалника. Той стисна юмруци. Насоката, която вземаше спорът, можеше да разруши това, на което най-много държеше.
	— Върви си! — отпрати го той с престорено обезсърчен тон. — Тази вечер просто не си даваш сметка какво приказваш.
	— Казвам… казвам, че ми дотегна вече! — извика Жак, като тропна с крак. — Не съм дете и искам да се срещам с когото намеря за добре. Омръзна ми да живея така. Искам да видя Фонтанен, защото ми е приятел. Затова му и писах. Знам какво правя. Дадох му среща. Можеш да го кажеш на… на когото щеш. Омръзна ми, омръзна ми, омръзна ми! — Той тропаше с крака, кипящ от омраза и бунт.
	Това, което не казваше и което Антоан не можеше да отгатне, беше, че след заминаването на Лизбет горкото момче чувствуваше такава пустота, така му беше тежко на душата, че се бе поддало на желанието си да повери на някой приятел тайната на своята младост. Жак искаше да довери на Даниел мъката, която го задушаваше. В своята самотна екзалтация той бе изживял мислено часове на всеотдайно приятелство, часове, в които молеше приятеля си да сподели любовта му към Лизбет и искаше от нея да позволи на Даниел също да я обича.
	— Казах ти да си вървиш — подхвана Антоан, който се преструваше на безразличен и се наслаждаваше на превъзходството си. — Ще поговорим пак, когато дойдеш на себе си.
	— Подлец! — изкрещя Жак, вбесен от хладнокръвното държане на брат си. — Надзирател! — Той изскочи от стаята, като тръшна вратата след себе си.
	Антоан стана, завъртя ключа на вратата и се отпусна в едно кресло. Беше побледнял от ярост.
	„Надзирател! Глупак такъв! Надзирател! Ще ми го плати… Ако смята, че може да си позволява… мами се жестоко! Цялата ми вечер пропадна, сега съм неспособен за работа… А, той ще ми го плати! Колко спокойно си живеех по-рано… Каква дивотия извърших! И то заради този глупчо… Надзирател! Колкото повече вършиш за тях, толкова повече… Да, глупакът съм аз: заради него пропилявам толкова време, откъсвам се от работата си. Но това свърши вече. Аз си имам свой живот. Имам изпити и заради този глупак няма…“
	Не го сдържаше на едно място и той започна да крачи из стаята. Изведнъж си представи, че се намира пред г-жа дьо Фонтанен и лицето му доби вид на човек, загубил илюзиите си: „Направих всичко, което можах, госпожо. Опитах с кротост, с обич. Предоставих му най-голяма свобода и ето резултата. Вярвайте ми, госпожо, има характери, срещу които човек е безсилен. Обществото има само едно средство да се запази от тях: да ги лиши от възможността да вредят на другите. Не без основание изправителните домове се наричат «институти за предпазване на обществото».“ Без да си даде сметка, той бе възприел становището на баща си и си служеше в неговите изрази.
	Някакъв шум — като че ли плъх гризеше някъде го накара да обърне глава. Под затворената врата се плъзна една бележка.
	„Извинявай за «надзирателя». Вече не съм ядосан. Пусни ме да вляза.“
	Антоан неволно се усмихна. Почувствува прилив на нежност и без да мисли повече, отиде към вратата и я отвори. Жак стоеше пред нея с отпуснати ръце; беше още така възбуден, че бе навел глава и стискаше устни, за да не се разсмее. Антоан, който си придаваше раздразнен и сдържан вид, се върна и седна наново на мястото си.
	— Имам да работя — каза той сухо — и ти вече достатъчно време ми загуби тази вечер. Какво искаш?
	Жак повдигна към него засмени очи и го погледна право в лицето.
	— Искам да видя Даниел — заяви той.
	Последва кратко мълчание.
	— Ти знаеш, че тате е против това — започна Антоан. — Постарах се да ти обясня защо. Нали си спомняш? Тогава ние с тебе се уговорихме, че ти ще приемеш това положение и няма да се опитваш да завържеш нови връзки със семейство дьо Фонтанен. Аз вярвах на думата ти. Виждаш резултата. Ти ме измами, при първия случай наруши споразумението. Сега всичко е свършено — аз никога вече няма да имам доверие в тебе.
	Жак хълцаше.
	— Не говори така, Антоан. Не е право. Ти не знаеш. Вярно е, че сгреших. Не трябваше да пиша, без да ти кажа. Но така постъпих, защото иначе трябваше да ти разкажа нещо друго, а нямах смелост. — Той добави шепнешком: — Лизбет…
	— Не става дума за това — прекъсна го веднага Антоан, за да избегне признанието, от което щеше да му стане още по-неудобно, отколкото на брат му. За да накара Жак да смени насоката на разговора, той бързо добави: — Съгласен съм да направя един нов, последен опит: ти ще ми обещаеш…
	— Не, Антоан, не мога да ти обещая, че няма да се срещам с Даниел. Ти ми обещай, че ще ме оставиш да се виждам с него. Слушай, Антоан, не се сърди. Кълна се пред бога, че вече никога няма да крия нищо от тебе. Искам да видя Даниел, а не желая да се срещам с него, без ти да знаеш. Впрочем и той също не желае. Бях му писал да ми отговори „до поискване“, но той не се съгласи. Слушай какво ми пише: „Защо «до поискване»? Ние няма какво да крием. Брат ти винаги е бил с нас. Затова пращам писмото до него и той ще ти го предаде“. И накрая ми отказва да се срещнем зад Пантеона, както му предлагах. Виж още какво пише: „Говорих с мама. Най-простото нещо е да дойдеш при първа възможност да прекараш неделята у дома. Мама много обича и теб, и брат ти и ме натовари да ви поканя и двамата“. Както виждаш, той действува почтено. Тате няма представа какъв човек е Даниел; осъжда го, без да знае нещо за него. Аз не му се сърдя много, но ти, Антоан… ти не си като него. Ти познаваш Даниел, разбираш го, виждал си майка му — и нямаш никакви основания да се държиш като тате. Трябва да бъдеш доволен, че имам такъв приятел. Толкова отдавна съм сам! Извинявай, не казвам това за тебе, много добре знаеш. Но ти си едно, а Даниел е друго. И ти имаш приятели на твоята възраст, нали? Знаеш какво е да имаш истински приятел.
	„Всъщност не знам…“ — помисли си Антоан, като забеляза щастливия и нежен израз на лицето на Жак, когато произнасяше думата „приятел“. Изведнъж почувствува желание да стане и да целуне брат си. Но в погледа на Жак имаше нещо непреклонно и бойко, което дразнеше честолюбието на Антоан; щеше му се да покори тази упоритост, да я прекърши; и все пак енергията на Жак му допадаше. Той не отговори нищо, протегна крака и се замисли. „В действителност — казваше си той, — аз не съм тесногръд и трябва да призная, че забраната, наложена от баща ми, е съвсем безсмислена. Този Фонтанен може да окаже само добро въздействие върху Жак. Отлична среда, която дори ще ми помогне да се справя със задачата си. Да, разбира се, тя ще ми помогне, дори ще види нещата по-ясно от мен. Бързо ще спечели това дете. Тя е изключителна жена. Но ако тате някой ден научи за това?… Е какво пък? Да не съм дете. Пък и кой е поел отговорност за Жак? Аз. Значи, аз имам право да преценявам в последна сметка какво е полезно за Жак. Считам, че изпълнена буквално, забраната на тате е безсмислена и несправедлива и не я вземам под внимание. Ето това е. На първо място, ако му разреша, Жак ще се привърже още повече към мен. Той ще си каже: «Антоан не е като тате». Второ, сигурен съм, че майката…“ Той си представи как ще отиде втори път при г-жа дьо Фонтанен, как тя ще го посрещне усмихната. „Госпожо, държах лично да ви доведа брат си…“
	Той стана, направи няколко крачки и се изправи пред Жак, който стоеше неподвижен, напрегнал цялата си воля и диво решен да се бори и да победи съпротивата на брат си.
	— Понеже ме принуждаваш да говоря, ще ти призная, че въпреки заповедите на тате намерението ми винаги е било да те оставя да посещаваш семейство Фонтанен. Дори смятах сам да те заведа у тях… Виждаш ли? Но исках да почакам, докато се успокоиш. Щях да изчакам до края на ваканцията. Но твоето писмо до Даниел изпревари моите планове. Така да бъде. Поемам всичко върху себе си. Нито тате, нито абатът ще узнаят нещо за това. Ще идем заедно в неделя, ако искаш. Виждаш ли — прибави той като помълча малко, с тон на приятелски упрек — колко си се лъгал, колко грешиш, като нямаш доверие в мен. Двайсет пъти съм ти го повтарял, моето момче: пълна искреност между нас, взаимно доверие; иначе край на всичко, за което сме мечтали.
	— В неделя? — пошепна Жак. Той съвсем се обърка като видя, че е спечелил без борба. Стори му се, че е жертва на някаква машинация, която не може още да схване. След това се засрами от подозренията си. Всъщност Антоан е най-добрият му приятел. Колко жалко, че е толкова стар! Какво? Значи, идната неделя?… Защо така скоро? Той сега се питаше дали наистина толкова желае да види отново приятеля си.


>>	XI

	Тази неделя Даниел седеше до майка си и рисуваше, когато кученцето внезапно залая. Звънеше се. Г-жа дьо Фонтанен остави настрана книгата, която четеше.
	— Чакай, мамо — изпревари я Даниел и тръгна към вратата. Поради материални затруднения те трябваше да се лишат от прислужницата, а след това — миналия месец — и от готвачката. Сега Никол и Жени помагаха в домакинството.
	Г-жа дьо Фонтанен, която се ослушваше, се усмихна като позна гласа на пастор Грегори, и тръгна да го посрещне. Той беше хванал Даниел за раменете и го разглеждаше, като се смееше дрезгаво:
	— Как? Не си ли излязъл да се разходиш, boy*, в такова хубаво време? Кога ли тези французи ще започнат да спортуват, да гребат, да играят крикет? — Така мъчително беше да гледаш отблизо тези малки бляскави очи с огромен черен ирис, от който почти не се виждаше бялото на окото, че Даниел извърна глава настрани и се усмихна стеснително.
	[* Момче (англ.). — Б.пр.]
	— Не го мъмрете — каза г-жа дьо Фонтанен, — той чака един свой другар. Нали ги знаете, семейство Тибо?
	Пасторът започна да се рови в спомените си като кривеше лице. Изведнъж, сякаш движен от демонична енергия, той затърка силно една с друга сухите си ръце, от които като че ли изскачаха искри, и устата му се изкриви в странен беззвучен смях.
	— О, yes! — рече той най-после. — Брадатият доктор? Добър, чудесен младеж! Спомняте ли си какво учудено лице направи, когато видя, че нашето мило дете е възкръснало? Той искаше да измери възкресението с термометъра си! Poor fellow!* Но къде е тя, нашата darling**? И тя ли се е затворила в стаята си в този прекрасен слънчев ден?
	[* Горкият човек (англ.). — Б.пр.]
	[** Мила (англ.). — Б.пр.]
	— О, не, не. Жени излезе с братовчедка си. Обядваха набързо и отидоха да опитват един нов фотографически апарат… Жени го получи за рождения си ден.
	В този миг Даниел предлагаше стол на пастора; той повдигна глава и погледна майка си, в чийто глас при последните думи пролича вълнение.
	— А какво става с Никол? — запита Грегори като сядаше. — Нещо ново?
	Г-жа дьо Фонтанен кимна с глава — не желаеше да разисква този въпрос пред сина си, който, чувайки името на Никол, хвърли поглед към пастора.
	— Кажи, boy — добави Грегори внезапно, като се обърна към Даниел, — кога ще дойде да ни досажда твоят брадат приятел докторът?
	— Не знам. Може би към три часа.
	Грегори се изправи, за да измъкне от жилетката си един сребърен часовник, голям колкото кафена чинийка.
	— Very well* — възкликна той. — Имаш цял час, мързеланко! Свали си дрехата и иди веднага да направиш една обиколка из Люксембургската градина. Изкарай един рекорд на бързо бягане! Go on!**
	[* Много добре (англ.). — Б.пр.]
	[** Хайде, тръгвай (англ.). — Б.пр.]
	Младежът размени поглед с майка си и стана.
	— Добре, добре, оставям ви — каза той лукаво.
	— Хитро момче! — измърмори Грегори като го заплаши с юмрук.
	Щом остана сам с г-жа дьо Фонтанен, гладко избръснатото му лице доби добродушен израз и погледът му стана ласкав.
	— Най-сетне дойде времето да се обърна само към сърцето ви, dear. — Той се съсредоточи в себе си, сякаш произнасяше мислено молитва. След това с нервен жест прекара пръсти през черните си къдри, взе един стол, възседна го и каза: — Видях го.
	Г-жа дьо Фонтанен побледня.
	— Идвам по негово искане. Той съжалява. Толкова е нещастен!
	Грегори не я изпущаше от очи и я обгръщаше настойчиво и предразполагащо с поглед, сякаш искаше да облекчи страданието, което й причиняваше.
	— В Париж ли е? — промълви тя, без да мисли какво казва, защото знаеше, че Жером беше идвал при портиерката предната вечер, рождения ден на Жени, за да донесе един фотографически апарат за дъщеря си; където и да се намираше, той никога не пропускаше рождените дни на близките си. — Видяхте ли го? — подхвана тя разсеяно, с някакъв неопределен израз на лицето.
	От много месеци насам г-жа дьо Фонтанен мислеше постоянно за мъжа си, но така смътно, че сега, когато се заговори за него, я обхвана особено вцепенение.
	— Той е нещастен — повтори пасторът настойчиво. — Гризе го съвестта. Онова жалко същество е все още певица, но той е действително отвратен и не желае вече никога да я види. Казва, че не може да живее без жена си и без децата си. И аз мисля, че това е вярно. Иска ви прошка и е готов на всичко, ако се съгласите да останете негова съпруга. Моли ви да се откажете от намерението си за развод. Аз видях, че лицето му е сега лице на праведник; той е наистина почтен, добър човек.
	Г-жа дьо Фонтанен мълчеше и гледаше унесено пред себе си. В пълните й бузи, в малко затлъстялата й брадичка и в меката й чувствителна уста имаше толкова доброта, че Грегори помисли, че тя прощава на мъжа си.
	— Той ми каза, че този месец ще отидете двама в съда за помирение — продължи той — и че едва след това ще започне самото бракоразводно дело. Проси милост, защото наистина напълно се е променил. Казва, че не е такъв, какъвто изглежда, че е по-добър, отколкото ние го мислим. И аз смятам, че това е вярно. Сега иска да работи, ако намери работа. И ако желаете, ще дойде да живее тук при вас, ще тръгне по нов път и ще гледа да изкупи грешките си.
	Грегори видя как устата й се сгърчи и брадичката й затрепери. Г-жа дьо Фонтанен разтърси рамена и изведнъж каза:
	— Не.
	Тонът беше рязък, погледът мъчителен и горд. Решението й изглеждаше неотменно.
	Грегори отметна глава назад, затвори очи и остана известно време мълчалив.
	— Look here* — каза той най-после със съвсем различен, лишен от топлота глас, който сякаш идваше отдалеч. — Ще ви разкажа историята на един човек, който обичал едно прекрасно същество. Казах ви, слушайте. Още съвсем млад, той се сгодил за бедно момиче, толкова добро и хубаво, така обичано от бога, че той също го обикнал… от цялата си душа — натърти той и очите му потъмняха. След това като че ли направи усилие да си спомни докъде беше стигнал и подхвана доста бързо: — И ето какво се случило след брака: мъжът отгатнал, че жена му не обича само него, но и един друг мъж, който бил техен приятел и идвал често в дома им; той бил като брат на двамата. Тогава нещастният съпруг отвел жена си на дълго пътуване, за да й помогне да забрави. Но скоро разбрал, че тя винаги ще обича другия мъж, приятеля, и никога няма да обикне него. И животът им станал ад. Той виждал, че жена му върши прелюбодеяние в мислите си, след това в сърцето си и най-после дори в душата си, защото тя станала несправедлива и зла. Да — каза той тържествено, — това било наистина страшно: тя ставала лоша, защото съпругът бил пречка в любовта й; и той също станал лош, защото отрицанието ги обкръжавало от всички страни. Какво мислите, че направил тогава този човек? Започнал да се моли. Казвал си: „Обичам едно същество и трябва да избягна това, което е лошо за него“. И изпълнен с радост, той поканил жена си и приятеля си в собствената си спалня и пред евангелието им казал: „Бъдете истински венчани пред бога от самия мен“. И тримата заплакали, но той казал: „Не се бойте, аз ви напущам. Никога вече няма да се върна, няма да смущавам вашето щастие“.
	[* Вижте какво (англ.). — Б.пр.]
	Грегори закри очите си с ръка и започна с тих глас:
	— О, dear, каква награда от бога е споменът за такава една всеотдайна любов-жертва! — После вдигна глава. — И той постъпил така, както казал: оставил им всичките си пари, защото бил извънредно богат, а тя бедна като праведния Йов. Заминал надалеч, на другия край на света; и аз знам, че от седемнадесет години е сам, без пари и изкарва хляба си както мен като прост болногледач в Christian Science Society.
	Г-жа дьо Фонтанен го гледаше развълнувана.
	— Почакайте — извика той живо, — ще ви разкажа края. — Лицето му се кривеше от нервни тикове и костеливите му като на скелет ръце, облегнати на гърба на стола, внезапно се сключиха. — Горкият, той си мислел, че оставя щастието за тях, че отнася със себе си всички злини; но тук се криела божията тайна: злото останало при тях. Те му се смеели. Отрекли се от духа. Приели жертвата му разплакани, но в сърцата си му се подигравали. Те разпространявали лъжи за него измежду цялата gentry*. Показвали неговите писма. Казвали, че той се преструва на благороден. Дори говорели, че изоставил жена си без пукната пара заради някаква друга жена в Европа. Да, те разправяли тези неща! И дори завели дело и получили развод.
	[* Низше дворянство (англ.). — Б.пр.]
	Той за миг сведе клепачи и издаде звук, подобен на дрезгав кикот. След това стана и отиде да сложи внимателно стола на мястото му. На лицето му нямаше и следа от страдание.
	— Ето — подхвана той, като се наведе към г-жа дьо Фонтанен, която стоеше неподвижна, — любовта значи опрощение. Такава е любовта, че ако в този миг тази скъпа за мен лукава жена дойде внезапно и ми каже: „Джеймс, връщам се под покрива на твоя дом и ти отново ще бъдеш моя презрян роб и когато пожелая, пак ще ти се смея“, аз въпреки това ще й отговоря: „Ела, вземи всичко, което имам. Благодаря на бога за твоето завръщане и ще направя такова огромно усилие да бъда действително добър в твоите очи, че и ти също ще станеш добра, защото злото не съществува“. Да, наистина, ако един ден моята Доли дойде при мен да търси подслон, аз ще постъпя така. Няма да кажа: „Доли, аз ти прощавам“, а само: „Христос да те пази!“. И така, моите думи няма да отидат напразно, защото доброта е единствената сила, която може да възпре отрицанието!
	Той млъкна, скръсти ръце, хвана в шепа ъгловатата си брада и поде с напевен проповеднически глас:
	— И вие също трябва да постъпите така, госпожа дьо Фонтанен, защото и вие обичате това същество с цялата си любов. А любовта е справедливост, Христос е казал: „Ако вашата справедливост не е различна от тази на книжниците и фарисеите, вие няма да бъдете представени в царството небесно“.
	Нещастната жена поклати глава.
	— Вие не го познавате, Джеймс — прошепна тя. — Със себе си той носи атмосфера, която не може да се диша. Навсякъде носи зло. Той отново ще разруши нашето щастие, ще предаде заразата на децата.
	— Когато Христос докосна раната на прокажения, не Христовата ръка се зарази, а прокаженият се очисти.
	— Казвате, че го обичам? Не, това не е вярно. Прекалено добре го познавам сега и знам колко струват неговите обещания. Твърде често съм му прощавала.
	— Когато Петър запита Христа колко пъти трябва да прости на брат си, до седем пъти ли, Христос му отговори: „Не до седем пъти, а до седемдесет и седем пъти по седем“.
	— Казвам ви, че не го познавате, Джеймс.
	— Кой може да рече: „Аз познавам брат си?“. Христос е казал: „Аз не съдя никого“. А аз, Грегори, казвам: ако този, който води греховен живот, не се тревожи и не е нещастен в сърцето си, това значи, че той е още далеч от часа на истината. Но много близо е часът на истината за този, който плаче, понеже живее в грях. Повтарям: той съжалява, лицето му беше лице на праведник.
	— Вие не знаете всичко, Джеймс. Попитайте го какво направи, когато тази жена трябваше да избяга в Белгия, за да се изплъзне от кредиторите, които я преследваха. Тя беше заминала с друг мъж, а той заряза всичко, за да ги последва и се съгласи на всички компромиси само за да бъде при нея. Два месеца бил разпоредител в театъра, в който тя пеела! Какъв позор! Тя продължавала да живее със своя цигулар и той приемал всичко — обядвал у тях, ходел да свири с любовника на метресата си. Лице на праведник! Вие не го разбирате. Днес той е в Париж, разкайва се, казва, че е напуснал тази жена и не иска вече да я види. Защо тогава изплаща дълговете й, ако не за да я спечели отново? Той плаща едно след друго на всички кредитори на Ноеми. Да, ето защо е дошъл в Париж. И с чии пари? С моите, с парите на децата! Знаете ли какво направи той преди три седмици? Той ипотекирал нашата вила в Мезон-Лафит, за да хвърли двадесет и пет хиляди франка на един от кредиторите й, който вече губел търпение!
	Г-жа дьо Фонтанен наведе глава. Тя не бе казала още всичко. Спомняше си много добре за поканата да се яви при нотариуса, как бе отишла, без да подозира нищо, и бе заварила Жером да я чака пред вратата. Той имаше нужда от нейното пълномощие, за да направи ипотеката, защото вилата беше нейна, получена по наследство. Тогава я умоляваше да го упълномощи да се разпорежда с имота, като твърдеше, че бил останал без пукната пара, че просто бил пред самоубийство. Дори на тротоара пред кантората на нотариуса той направи жест, като че ли си обръща джобовете. Тя отстъпи почти без съпротива; влезе с него при нотариуса, защото не искаше да се разправя на улицата, а също така, защото и тя самата имаше нужда от пари; той и беше обещал да отдели за нея няколко хиляди франка, за да има с какво да живее следните шест месеца, докато се уредят сметките им след развода.
	— Повтарям ви, вие не го познавате, Джеймс. Той ви се кълне, че всичко е променено, че желае да живее с нас, така ли? А ако ви кажа, че завчера, когато дойде да остави при портиерката подаръка за рождения ден на Жени, на сто метра от къщи беше спрял колата… с която… не беше дошъл сам. — Тя потрепери. Изведнъж видя Жером и разплаканата работничка, облечена в черно, седнала на една пейка край Сена близо до Тюйлери. Тя стана и извика: — Ето какъв човек е той! На него му липсва всякакво чувство за морал! Дотолкова, че той води една случайна метреса, любовница, когато идва да честити рождения ден на дъщеря си! И вие казвате, че още го обичам? Не, не е вярно!
	Тя стана; изглеждаше, че в този момент действително го мрази.
	Грегори я изгледа строго.
	— Вие не сте по пътя на истината — рече той. — Трябва ли да отплащаме на злото със зло дори в мисълта си? Духът е всичко. Материалното е роб на духовното. Христос е казал… — Лаят на Пюс прекъсна думите му. — Сигурно е вашият проклет брадат доктор! — измърмори той като направи гримаса. После бързо грабна стола си и седна.
	Вратата се отвори. Действително беше Антоан, последван от Жак и Даниел.
	Той влезе с решителна стъпка, сякаш готов да понесе последиците от това посещение. Светлината, която нахлуваше през отворените прозорци, ярко осветяваше лицето му. Косата и брадата му образуваха тъмна маса; силната светлина сякаш се събираше върху белия правоъгълник на челото и му придаваше сиянието на гения; макар че беше със среден ръст, в този момент той изглеждаше висок. Г-жа дьо Фонтанен го гледаше как се приближава. И изведнъж отново я обзе топло чувство към младия човек. Докато той се покланяше и тя му държеше ръцете, Антоан забеляза Грегори и му стана неприятно, че го намира тук. Без да стане, пасторът кимна непринудено с глава.
	Малко по-настрана, Жак разглеждаше с любопитство този странен човек. Възседнал стола, опрял брада на скръстените си ръце, с червен нос, с лице, разкривено от неопределена усмивка, Грегори наблюдаваше добродушно младите хора. В този момент г-жа дьо Фонтанен се приближи до Жак и изразът на очите й бе така ласкав, че той си спомни за вечерта, когато разплакана го бе притиснала до гърдите си. Тя също си помисли за това и извика:
	— Толкова е пораснал, че вече не бих посмяла… — Казвайки това, тя го целуна и се разсмя с леко кокетство. — Вярно е, че за вас съм като майка и вие сте почти като брат на моя Даниел… — Тя видя, че Грегори беше станал и се готвеше да си тръгне. — Нали не си отивате още, Джеймс?
	— Извинете ме — отвърна той, — но трябва да си ходя. — Той стисна здраво ръцете на двамата братя и се приближи до нея.
	— Само две думи — му каза г-жа дьо Фонтанен като излезе с него извън стаята. — Отговорете ми откровено. След като чухте какво ви казах за него, мислите ли още, че Жером заслужава да заеме мястото си между нас? — Тя погледна въпросително. — Обмислете отговора си, Джеймс. Ако ми кажете да му простя, ще му простя.
	Той мълчеше. Погледът му, цялото му лице изразяваха жалост към човечеството; той се наслаждаваше на онова чувство, както всички онези, които мислят, че са прозрели истината. Стори му се, че видя някакъв лъч на надежда в очите на г-жа дьо Фонтанен. Не, не такава прошка искаше Христос от нея. Той извърна глава и се изсмя неодобрително.
	Тогава тя го хвана под ръка и си даде вид, че го изпраща най-сърдечно.
	— Благодаря ви, Джеймс. Кажете му, че моят отговор е „не“.
	Грегори не я слушаше; той се молеше за нея.
	— Христос да изпълни сърцето ви — прошепна той, като си отиваше.


	Когато се върна в салона, където Антоан, гледайки наоколо си, мислеше за първото си посещение, г-жа дьо Фонтанен трябваше да направи усилие да преодолее възбуждението си.
	— Колко мило, че дойдохте с брат си — извика тя, като преувеличаваше малко радостта си. — Седнете тук. — Тя посочи на Антоан един стол до себе си. — Днес не трябва да разчитаме на младежта да ни прави компания…
	Действително Даниел беше хванал под ръка Жак и го водеше към стаята си. Сега двамата бяха на еднакъв ръст. Даниел не очакваше да намери приятеля си така променен: приятелството им сякаш беше станало по-здраво и той изпита по-силно желание да му се довери. Щом останаха сами, лицето му се измени и доби тайнствен израз.
	— Най-напред да те предупредя: ще я видиш след малко. Тя е наша братовчедка и живее у дома. Наистина е… божествена! — Дали забеляза някакво леко смущение в държането на Жак? Или му стана съвестно, но той добави с любезна усмивка: — Всъщност да говорим за тебе. (Дори към приятелите си той се отнасяше с тържествена учтивост.) Цяла година, помисли си! — Понеже Жак продължаваше да мълчи, той добави: — О, няма нищо още, но имам голяма надежда.
	Жак се почувствува стеснен от настойчивия му поглед, от тембъра на гласа му. Той усещаше, че Даниел не е същият като преди, но не можеше да разбере какво ново има у него. Чертите му бяха останали същите; може би лицето му се бе удължило, но сложната извивка на устата му бе все същата, макар и малко по-силно подчертана от наболите мустаци. Той се усмихваше както по-рано само с едната страна на устата, което внезапно разваляше правилните му черти и откриваше горните му зъби отляво. Може би блясъкът на очите му не бе така чист; може би веждите му се изтегляха повече към слепите очи, което придаваше на погледа му някаква прикрита ласкавост; а може би и в гласа, и в държането му се долавяше някаква свобода, която той не би си позволил по-рано.
	Жак го разглеждаше, без да мисли какво да му отговори, и вероятно именно поради тази дръзка безцеремонност, която едновременно го дразнеше и го привличаше, той изведнъж почувствува у себе си прилив на същата страстна нежност, която изпитваше към него, когато учеха в лицея; очите му се навлажниха.
	— Е, гледай ти, цяла година не сме се виждали! Разправяй! — извика Даниел, когото не го сдържаше на едно място. Той седна, за да съсредоточи вниманието си.
	В държането му прозираше най-искрена обич; и все пак Жак долови нещо пресилено в нея и това съвсем го скова. Въпреки това той започна да разказва за живота си в изправителния дом. Без да иска, отново се увлече в същите заучени литературни изрази, с които си бе послужил пред Лизбет; някаква свенливост го възпираше да разкаже просто и неукрасено ежедневния си живот там.
	— Но защо ми пишеше толкова малко?
	Жак премълча истинската причина, която беше, че той искаше да предпази баща си от всяка неприязнена критика. Това впрочем не му пречеше да изказва неодобрението си към всичко, което вършеше г-н Тибо.
	— Самотата, виждаш ли, променя човека — обясни той след кратко мълчание. И щом си помисли за това, лицето му сякаш застина. — Човек става безразличен към всичко. И чувствуваш нещо като смътен страх, от който не можеш да се освободиш. Вършиш разни неща, без да мислиш за нищо. С течение на времето не знаеш вече кой си, не знаеш дори дали съществуваш. Това може да те убие… Или да те накара да полудееш — добави той като загледа въпросително приятеля си. Той едва забележимо потръпна и като промени тона, разказа за посещението на Антоан в Круй.
	Даниел слушаше, без да го прекъсне. Но щом разбра, че изповедта на Жак се свърши, лицето му се оживи.
	— Още не съм ти казал името й — каза бързо той. — Никол. А ти влюбен ли си?
	— Страшно — отговори Жак, който за пръв път се замисли за малкото име на Лизбет.
	— Мисля, че това име й отива. Ще видиш. Не е кой знае колко хубава, съгласен съм. Но е повече от хубава — свежа, пълна с живот. И едни очи! — Той се поколеба. — А и апетитна, разбираш?
	Жак избягваше погледа му. Той също би желал да говори с открито сърце за любовта си; затова беше дошъл. Но още от първите изповеди на Даниел се беше почувствувал неловко. Сега го слушаше с наведени очи, сякаш по принуда, почти със срам.
	— Тази сутрин — започна Даниел, който едва сдържаше чувствата си — мама и Жени бяха излезли рано и ние останахме сами на закуска, Никол и аз. Сами в апартамента. Тя не беше още облечена. Беше прелестно. Отидох след нея в стаята на Жени (тя спи там) и знаеш ли, Жак, тази стая, това моминско легло… Стиснах я в прегръдките си. Само за миг. Тя се дърпаше, но се смееше. Ах, каква е гъвкава… След това се изскубна, заключи се в стаята на мама и не искаше да отвори… Глупаво е от моя страна да ти разказвам това — поде той като стана. Поиска да се усмихне, но устните му оставаха свити.
	— Ще се ожениш ли за нея? — запита Жак.
	— Кой? Аз ли?
	На Жак му стана неприятно, като че ли му бяха нанесли обида. С всяка изминала минута Даниел му ставаше все по-чужд. Любопитният и малко подигравателен поглед, който той му хвърли, го вледени съвсем.
	— А ти? — запита Даниел, като се приближи. — От писмото ти разбрах, че и ти също…
	Жак, който продължаваше да седи с наведени очи, поклати глава. Цялото му държане сякаш искаше да каже: „Не, свършено е, нищо няма да чуеш от мене“. Впрочем без дори да чака отговора му, Даниел тръгна към вратата. Чуха се младежки гласове.
	— Ще ми разкажеш после… Ето ги, ела! — Той хвърли поглед към огледалото, вдигна глава и се спусна към коридора.
	— Деца — викаше г-жа дьо Фонтанен, — ако искате да закусите…


	Чаят беше сервиран в трапезарията.
	Още от вратата Жак видя две момичета, които стояха до масата, и сърцето му се разтуптя. Те не бяха успели да свалят шапките си. Разходката беше заруменила бузите им. Жени пресрещна Даниел и увисна на ръката му. Той като че ли не й обърна внимание и тикайки Жак към Никол, непринудено и весело ги представи един на друг. Жак долови любопитството на Никол и усетя изпитателния поглед на Жени. Той обърна очи към г-жа Фонтанен, която, застанала с Антоан на прага на салона, завършваше започнатия разговор.
	— … да се внуши на децата — казваше тя, като се усмихваше тъжно, — че няма нищо по-ценно от живота и че той е невероятно къс.
	Жак отдавна не се беше движил между чужди хора и беше така възбуден, че се освободи напълно от стеснението си. Никол беше толкова блестяща, с толкова естествена грация, че Жени му се стори дребничка и по-скоро грозна. В този момент Никол се смееше и разговаряше с Даниел, но Жак не можеше да схване думите им. Тя постоянно вдигаше вежди в знак на учудване и радост. Очите й, сиво-синкави като речни камъни, недълбоки, твърде много раздалечени и може би прекалено кръгли, бяха обаче лъчисти и весели и постоянно оживяваха бялото й доста пълничко лице, над което тегнеше руса плитка, навита на венец. Тя се държеше малко наведена напред, сякаш готова винаги да изтича към някой приятел и да подари на всеки срещнат естествената свежест на усмивката си. Жак, който я разглеждаше внимателно, постоянно си спомняше неволно за думата, която Даниел бе употребил и която му се бе сторила така противна — „апетитна“. Щом усети, че той я наблюдава, тя започна да се държи пресилено весело и веднага загуби естествеността си.
	Жак не се стараеше никак да прикрива интереса, който някои хора събуждаха у него. Той притежаваше нещо от наивността на детето, което гледа света със зяпнала уста. В такива случаи лицето му ставаше неподвижно и погледът безжизнен. По-рано, преди да се върне от Круй, той не беше такъв; срещаше хората с такова безразличие, че никога не си спомняше за никого. Сега, където и да отидеше, в някой магазин, на улицата, погледът му се впиваше в минувачите. Впрочем той не анализираше това, което виждаше в тях, но без да го съзнава, мисълта му продължаваше да работи. Достатъчно му беше да зърне някоя особеност в лицето или в държането на някого, за да може тези непознати хора, срещнати съвсем случайно, да се превърнат във въображението му в необикновени личности, на които той придаваше индивидуални черти.
	Г-жа дьо Фонтанен го откъсна от мислите му, като докосна лакътя му с ръка.
	— Седнете до мене да закусите — му рече тя. — Сега сте мой гост. — Тя му подаде чаша и чиния. — Много ми е драго да ви видя тук… Жени, миличка, дай ни от тортата… Брат ви току-що ми разказа за живота, който водите двама в малкия ви апартамент. Толкова съм доволна! Двама братя, които се разбират като истински приятели, просто прекрасно! Даниел и Жени също се разбират добре и това е най-голямата ми радост. Ти се усмихваш на думите ми — каза тя на Даниел, който се приближаваше с Антоан. — Той винаги се подиграва със старата си майка. Сега за наказание ще ме целунеш, и то пред всички.
	Даниел се смееше леко смутен. Той се наведе и докосна с устни челото на майка си. И в най-малките му движения имаше грация.
	От другата страна на масата Жени следеше сцената; на лицето й се появи нежна усмивка, която очарова Антоан. Тя не можа да устои на изкушението да дойде при брат си и отново да увисне на ръката му. „Ето още една — помисли си Антоан, — която дава повече, отколкото получава.“ Още от първия път, когато влезе в тази къща, този поглед на жена в това детско лице го беше заинтригувал. Той забеляза красивото движение на раменете, с което тя от време на време повдигаше из корсета набъбващите си гърди и след това леко ги отпущаше. Жени по нищо не приличаше на майка си, нито на Даниел; и никой не се учудваше от това: тя сякаш бе родена да живее живот, различен от живота на другите.
	Г-жа дьо Фонтанен пиеше чая си на малки глътки, като държеше чашата съвсем близо до засмяното си лице и през парата кимаше приятелски на Жак. Погледът й бе така ясен и нежен, сякаш излъчваше светлина и топлина. Белите й коси обкръжаваха като диадема младото й, широко, открито чело. Очите на Жак се спираха ту върху майката, ту върху сина. В тази минута той обичаше двамата с такава сила, че желаеше горещо те да забележат чувствата му: защото той изпитваше повече от когото и да било нуждата да бъде разбран. Интересът му към хората бе станал така голям, че той се стремеше да заеме място в мислите им, желаеше да слее живота си с техния.
	Пред прозореца Никол и Жени започнаха да спорят и Даниел отиде да се намеси в разговора им. Тримата се наведоха над фотографическия апарат да проверят дали е останала още една снимка от филма.
	— Ще ми направите удоволствие! — извика изведнъж Даниел с топъл глас (гласът му не беше такъв преди), като втренчи в Никол галещ и повелителен поглед. — О, да, така както сте, с шапка; и моят приятел Тибо ще застане до вас. Жак! — извика той и след това по-тихо добави: — Моля ви се, непременно искам да ви снема заедно.
	Жак отиде при тях. Даниел почти насила отведе всички в салона, където според него осветлението било по-добро.


	Г-жа дьо Фонтанен и Антоан останаха в трапезарията.
	— Държа да не се заблуждавате относно моето посещение — каза Антоан със свойствената му рязкост, която сякаш правеше думите му да звучат по-искрено. — Ако баща ми се научи, че Жак е тук и че аз съм го довел, сигурно ще го откъсне от моето влияние и всичко ще трябва да започне отново.
	— Горкият човек! — пошепна г-жа дьо Фонтанен с такъв тон, че Антоан се усмихна.
	— Съжалявате ли го?
	— Съжалявам го, че не е могъл да заслужи доверието на синове като вас.
	— Нито той е виновен, нито аз. Баща ми е това, което наричат видна и уважавана личност… Аз го уважавам, но какво да се прави. За каквото и да става дума, никога не мислим еднакво, мненията ни са съвършено противоположни. Винаги сме на различни становища.
	— Не всички още са получили просветление.
	— Ако имате пред вид религията — каза живо Антоан, трябва да ви кажа, че баща ми е крайно религиозен.
	Г-жа дьо Фонтанен поклати глава.
	— Още апостол Павел е казал, че не тези, които проповядват закона, са праведни пред бога, а тези, които го спазват.
	Със свойственото на френските протестанти озлобление — което без съмнение се дължи на вековното потисничество — тя изпитваше инстинктивна и дълбока антипатия към г-н Тибо, като се заблуждаваше, че го съжалява от все сърце. Струваше й се, че забранявайки на Жак да има връзки със сина й и с нея и да посещава дома й, г-н Тибо бе постъпил отвратително и несправедливо; тя смяташе, че тази забрана е продиктувана от най-долни съображения. Спомняйки си с погнуса този затлъстял човек, тя не можеше да му прости, че е подхвърлил на съмнение това, което за нея имаше най-голяма цена — нравствената й издигнатост, протестантската й религия. И тя бе още по-благодарна на Антоан, че е отменил несправедливото решение на баща си.
	— А вие — запита тя, обхваната от внезапен страх, — вие продължавате ли да изпълнявате черковните обреди?
	Той направи отрицателен знак с глава и тя се почувствува така щастлива, че лицето й светна.
	— Аз действително много години се причестявах и изповядвах — започна да обяснява той. Струваше му се, че присъствието на г-жа дьо Фонтанен правеше мисълта му по-ясна. Всъщност той просто беше станал по-разговорчив. Тя умееше така внимателно да слуша, че предразполагаше събеседниците си и ги караше да се издигнат над обикновеното си духовно равнище. — Аз следвах обичаите, без да бъда истински набожен. За мене бог беше нещо като училищен директор, от когото нищо не може да се изплъзне и когото е благоразумно да задоволиш с известни прояви, спазвайки известна дисциплина. Аз се подчинявах, но това ми досаждаше. Бях добър ученик по всичко, по закон божи също. Може ли това да се нарече вяра? Този въпрос почти не ме интересуваше. Когато си дадох труд да мисля по това, вече бях достигнал до едно ниво на научно образование, което оставяше малко място за религиозни вярвания… Аз съм положителен човек — рече той с чувство на гордост. Всъщност изразяваше мисли, хрумнали му в момента, защото почти не бе имал нито случай, нито време да се анализира в такава изгодна за себе си светлина. — Не казвам, че науката обяснява всичко, но тя констатира; за мен това е достатъчно. Аз се интересувам твърде много от това как стават нещата, за да се откажа без съжаление да търся напразно отговор на въпроса _защо_ стават. Впрочем — добави той бързо, като сниши глас, — може би между двата вида обяснения има само разлика в степента. — После се усмихна, сякаш се извиняваше. — Колкото до нравствеността — подхвана той, — какво да ви кажа, и тя също почти не ме интересува… Шокирам ли ви? Виждате ли, аз обичам работата си, обичам живота, енергичен съм, деен и от житейски опит знам, че тази дейност е сама по себе си правило за поведение. Във всеки случай досега никога не съм се колебал как да постъпя при дадено положение.
	Г-жа дьо Фонтанен не отговори нищо. В себе си тя сравняваше своята вяра с безверието на Антоан и в този момент благодареше на бог, че никога не напуща сърнето й. От тази помощ тя черпеше безкрайната и радостна увереност, която действително се излъчваше от нея; и тази увереност я изпълваше до такава степен, че макар и непрекъснато да търпеше ударите на съдбата и да беше по-нещастна от повечето хора, които срещаше, тя беше за всички тях извор на смелост, на равновесие и щастие. Сам Антоан изпитваше сега нейното влияние; никога сред познатите на баща си той не беше срещал човек, който да му внушава такова уважение, така да го ободрява и да създава около себе си такава освежаваща и чиста атмосфера. Той почувствува желание да се приближи духовно до нея, дори ако това трябваше да стане в ущърб на истината.
	— Протестантската религия винаги ме е привличана — заяви той уверено, макар че никога не беше мислил въобще за протестантите, преди да се запознае със семейство дьо Фонтанен. — Реформацията е всъщност революция на религиозна почва. Вашата религия се основава на началата на освобождаването на човешката личност…
	Тя го слушаше с растяща симпатия. Той й изглеждаше млад, пламенен, истински рицар. Възхищаваше се от живото му лице, от бръчката на челото, която изразяваше напрегнато внимание; когато той вдигнеше глава, тя се радваше като дете, че е открила онази особеност, която правеше погледа на Антоан да изглежда така съсредоточен: горният му клепач беше толкова къс, че почти изчезваше под извивката на веждата, когато си отваряше широко очите; понякога клепките съвсем се доближаваха до веждите и почти се сливаха с тях. „Човек с такова чело — мислеше си тя — е неспособен на низост…“ Изведнъж й мина през ума, че Антоан олицетворява мъжа, достоен да бъде обичан. Тя беше още развълнувана от чувството на злоба към Жером. „Да свържеш живота си с такъв човек…“ За първи път в живота си тя сравняваше някого с Жером; за първи път действително изпита съжаление и се запита дали някой друг нямаше да й донесе щастие. Но това бе само един порив — страстен, бегъл порив, който я смути изведнъж до дъното на душата и от който тя се засрами. Овладя се веднага, но горчивината, примесена с разкаяние, а може би също и със съжаление, се разсейваше по-бавно.


	Едва когато Жени и Жак влязоха в стаята, тя почувствува, че мисълта й се освободи от влиянието на Антоан. Щом те се показаха на вратата, тя ги повика с приветлив жест, за да не си помислят, че са нежелани. Но още от пръв поглед усети интуитивно, че между тях е станало нещо.
	И действително беше така.
	Щом направи снимката, Даниел предложи да проверят веднага дали е излязла добре. Още сутринта той беше обещал на Жени и на братовчедка си да ги научи да проявяват снимки и те бяха вече приготвили необходимото в един неизползуван килер на дъното на коридора, който той използуваше за тъмна стаичка. Килерът беше толкова тесен, че повече от двама души едва се събираха в него; затова Даниел нареди така, че Никол да влезе първа, а след това се спусна към Жени и като опря трескавата си ръка на рамото й, пошепна на ухото й:
	— Прави компания на Тибо.
	Тя му хвърли проницателен и неодобрителен поглед, но изпълни желанието му. Хранеше към брат си такова уважение, че й беше невъзможно да му се противопостави; гласът му бе така заповеднически, погледът — безсрамен и цялото му държане така дръзко, че тя веднага се подчини на волята му.
	Докато траеше тази кратка сцена, Жак беше останал пред една витрина в салона. Жени отиде при него и когато се убеди, че той нищо не е забелязал от маневрите на Даниел, му каза намусено:
	— А вие не правите ли си снимки?
	— Не.
	Тя схвана някакво едва доловимо стеснение в този отговор и си даде сметка, че не биваше да задава такъв въпрос; та нали доскоро се е намирал в нещо като тъмнична килия…
	По асоциация и колкото да каже нещо, тя подхвана:
	— Отдавна не бяхте виждали Даниел, нали?
	Той наведе очи.
	— Да. Отдавна. Откакто… Има вече повече от година.
	Сянка мина по лицето на Жени. Вторият й опит не беше по-успешен от първия. Излизаше, като че ли иска да припомни на Жак бягството им с Даниел в Марсилия. Нека. Тя още не беше му простила тази драма; в нейните очи Жак носеше цялата отговорност за тази авантюра. Отдавна, без да го познава, тя го мразеше. Когато го видя този следобед на чая, неволно си спомни за злото, което й беше причинил; щом разгледа лицето му, реши безусловно, че не й харесва. На първо място го намираше грозен и дори вулгарен заради голямата му глава с неоформени черти, заради челюстта му, заради напуканите устни, заради ушите и червеникавите му коси, които стърчаха над челото. Тя не можеше да прости на Даниел привързаността му към такъв другар и в ревността си почти се зарадва, че единственото същество, което можеше да й оспори част от братската обич, беше така непривлекателно.
	Тя беше взела кученцето на колената си и го галеше разсеяно. Жак гледаше в пода; той също мислеше за бягството си и за онази вечер, когато за първи път прекрачи прага на тези къща.
	— Намирате ли го променен? — запита тя, за да наруши мълчанието.
	— Не — отвърна той, но като помисли за миг, добави: — Впрочем да, все пак се е променил.
	Тя забеляза желанието му да бъде искрен и го оцени; за миг той й стана по-малко противен. Схвана ли Жак тази бегла прошка? Той престана да мисли за Даниел. Погледна Жени и се запита каква е тя в действителност. Не би могъл да изрази какво съзираше в нея, но все пак зад това лице, едновременно изразително и затворено, в дъното на тези живи зеници, които не издаваха тайната си, той отгатна нейната нервна неустойчивост и вечния трепет на една чувствителна душа. Мина му през ума колко хубаво би било да я опознае по-добре, да проникне в това затворено сърце… Дори да стане приятел с това дете. Да я обикне?… Той помечта за минута; това бе минута на блаженство — Жак забрави всичките си минали нещастия, струваше му се, че никога вече не може да бъде нещастен. Погледът му блуждаеше из стаята и от време на време се спираше върху Жени; това бе поглед, пълен с интерес и боязливост, който не му позволяваше да забележи колко сдържана е тя, как сякаш стои готова за отбрана. Изведнъж, поради някакъв обрат в мислите си, той видя Лизбет — незначителна, обикновена домашна история, почти без значение. Да се ожени за Лизбет? Това детинско желание му се показа за пръв път в истинската си светлина. Тогава какво? Внезапно в живота му се яви някаква празнота, страшна празнота, която трябваше на всяка цена да бъде запълнена, празнота, която Жени естествено би запълнила, ако…
	— … ли учите?
	Той се сепна. Тя му говореше.
	— Моля?
	— В колеж ли учите?
	— Не още — отговори той съвсем смутен. — Аз съм много изостанал. Вземам уроци от частни учители, приятели на брат ми. — Без да иска да каже нещо лошо, той добави: — А вие не сте ли изостанала?
	В действителност тя беше изостанала с ученето. Този въпрос я оскърби и приятелският му поглед й се стори безочлив. Тя отговори сухо:
	— Аз не ходя на училище. Уча в къщи с една учителка.
	Отговорът му бе крайно неудачен:
	— О да, за момиче това няма значение.
	Тя настръхна.
	— Мама не мисли така. Нито Даниел — отвърна тя и втренчи в него явно враждебен поглед.
	Той схвана нетактичността си, поиска да се поправи и сметна, че казва нещо любезно:
	— Едно момиче винаги знае толкова, колкото му е нужно…
	Почувствува, че затъва. Не беше вече господар нито на мислите си, нито на думите си. Реши, че изправителният дом го е затъпил. Зачерви се и след това изведнъж го обля гореща вълна, която се изкачи до лицето му и го замая; той не виждаше друг изход от трудното си положение, освен да излее яда си. За да си отмъсти, потърси някаква острота и понеже не можа да измисли нищо, загуби всичкия си здрав смисъл и подхвърли с тон на вулгарна насмешка, както понякога правеше баща му:
	— Най-важното нещо не се научава в училище, а то е да имаш добър характер!
	Тя успя да запази хладнокръвие. Дори не вдигна рамене. В този момент Пюс се прозя шумно.
	— О, колко е лошо! Колко е невъзпитано! — каза Жени с глас, който трепереше от ярост. — О, колко е невъзпитано! — повтори тя още веднъж настойчиво и тържествуващо. След това сложи кученцето на земята, стана и отиде да се облегне на балкона.
	Две дълги минути изминаха в непоносимо мълчание. От трапезарията се чуваше ту гласът на г-жа дьо Фонтанен, ту гласът на Антоан. Жак не бе мръднал от стола си. Задушаваше се. Жени му беше обърнала гръб и тананикаше някакво парче от етюда, който бе свирила предния ден на пиано, като тропаше предизвикателно с крак в такта на мелодията. А, ще разкаже всичко на Даниел! Той трябва да скъса всякакви връзки с този простак! Тя го мразеше. Погледна го крадешком — той седеше зачервен и важен. Тя се почувствува още по-самоуверена. Напрегна ума си да измисли нещо, за да го засегне още по-дълбоко.
	— Ела тук, Пюс! Аз си отивам.
	Идвайки от балкона, тя мина пред него, като че ли той не съществуваше, и без да бърза, се отправи към трапезарията.
	Жак се страхуваше, че ако остане на мястото си, след това няма да знае как да излезе от салона. Затова я последва, като вървеше на известно разстояние от нея.
	Г-жа дьо Фонтанен беше така мила с него, че раздразнението му изчезна веднага и той се почувствува тъжен.
	— Значи, Даниел ви е оставил сами? — каза тя на дъщеря си.
	Избягвайки погледа на майка си, Жени отговори:
	— Аз го помолих да прояви снимките ми веднага. О, той бързо ще свърши.
	Тя избягваше и погледа на Жак; беше почти сигурна, че той се досеща защо Даниел ги беше оставил. Това неволно съучастничество разпали още повече взаимната им омраза. Той реши, че тя е лъжкиня и порица готовността й да прикрива поведението на брат си. Тя отгатна мислите му, които засегнаха самолюбието й.
	Г-жа дьо Фонтанен им се усмихна и направи знак да седнат.
	— Колко се е източила моята малка болна! — възкликна Антоан.
	Жак мълчеше и гледаше в пода. Той бе изпаднал в пълно отчаяние. Никога няма да стане отново такъв, какъвто беше по-рано. Чувствуваше се болен, болен до мозъка на костите си, слаб и груб едновременно, жертва на поривите си, играчка в ръцете на неумолима съдба.
	— Свирите ли? — го запита г-жа дьо Фонтанен.
	Той сякаш не разбра какво казва тя. Очите му се напълниха със сълзи и той бързо се наведе, като се престори, че завързва връзките на обувката си. Чу, че Антоан отговори вместо него. Ушите му бръмчаха. Гледаше ли го Жени? Идеше му да потъне в земята.


	Имаше вече десетина минути, откакто Даниел и Никол бяха влезли в тъмната стаичка.
	Даниел бе побързал да бутне резето на вратата, да извади филма и да го развие.
	— Не се докосвайте вече до вратата — каза той, — защото и най-слабият лъч светлина ще развали целия филм.
	Заслепена отначало от тъмнината, Никол скоро започна да вижда до себе си някакви нажежени очертания, които се движеха в червеното сияние на фенера. Малко по малко тя различи две призрачни ръце, дълги, фини, сякаш отрязани до китката, които разклащаха едно малко легенче. Тя не виждаше от Даниел нищо друго, освен тези две откъснати, но живи ръце. Килерът беше толкова тесен, че всяко негово движение й се струваше като докосване. Те сдържаха дъха си; споменът за целувката, която бяха разменили в спалнята й тази сутрин, ги преследваше неотстъпно.
	— Дали… се вижда нещо? — пошепна тя.
	Той не искаше да отговори веднага; наслаждаваше се на прелестната тревога, която изпълваше тишината. Тъмнината го освобождаваше от всякакви правила за приличие и той се обърна към Никол с разширени ноздри, за да усети дъха на това младо тяло.
	— Не, още не се вижда — каза най-после той отсечено.
	Отново настъпи мълчание. След малко легенчето, което Никол следеше с поглед, застана неподвижно — двете пламтящи ръце се бяха отдръпнали от светлината на лампата. Безкраен миг. И изведнъж тя почувствува как я обхващат две ръце. Не беше никак изненадана и дори се почувствува облекчена, че безкрайното очакване свърши, но все пак се дръпна назад, след това наляво, надясно, за да избегне устата, която търсеше устните й и която едновременно я и привличаше, и плашеше. Най-после лицата им се срещнаха. Пламналото чело на Даниел докосна нещо гъвкаво, плъзгаво и студено — беше плитката, която Никол навиваше около главата си. Не можа да потисне тръпката си и леко се дръпна. Тя се възползува от това, за да извие главата си назад и да извика:
	— Жени!
	Той задуши вика й с ръка и притиснал до смазване с цялото си тяло Никол до вратата, мърмореше със стиснати зъби:
	— Мълчи, чакай… Никол… мила, обожаема… слушай…
	Никол започна да се отбранява по-слабо и той помисли, че му отстъпва. Тя бе мушнала ръка зад гърба си и търсеше резето. Внезапно вратата се поддаде и светлина нахлу в килера. Той я пусна веднага и затвори вратата, но тя успя да види лицето му. Неузнаваемо! Мъртвешки бледо, с очи, присвити и дръпнати настрани като на китаец, с разширени и неизразителни зеници; устата му, която преди малко беше така тънка, бе сега подута, безформена, полуотворена… Жером! Той почти никак не приличаше на баща си, но на неумолимата светлина тя видя лицето на Жером!
	— Поздравявам ви — рече най-после той със съскащ глас. — Целият филм отиде по дяволите.
	Тя спокойно отговори:
	— Добре, ще остана, имам да ви говоря. Но дръпнете резето.
	— Не може, Жени ще дойде.
	Тя се поколеба.
	— Тогава закълнете ми се, че няма да се докоснете до мене.
	Искаше му се да скочи върху нея, да я набие с юмруци, да разкъса блузата й. Но същевременно съзнаваше, че е победен.
	— Заклевам ви се — рече той.
	— Тогава слушайте какво ще ви кажа, Даниел… Аз… аз… ви позволих много, прекалено много. Имам вина за сутринта. Но сега казвам не. Не съм избягала от къщи, за да стигна до тези неща. — Тя изговори последните думи бързо, по-скоро за себе си, отколкото за него. След това се обърна отново към Даниел: — Ето, поверих ви тайната си: аз избягах от мама. О, не може да се каже нищо срещу нея, тя е само много нещастна… и лесно се увлича. Не мога да ви обяснявам повече. — Тя замълча. Омразният образ на Жером беше все пред очите й. Синът сигурно би направил с нея това, което тя си мислеше, че Жером е направил с майка й. — Вие не ме познавате добре — подхвана тя бързо, защото мълчанието на Даниел я плашеше. — Впрочем вината е моя, знам. Аз не се показах пред вас такава, каквато съм в действителност. С Жени, да, бях естествена. С вас се отпуснах и вие си помислихте… Но всъщност не съм такава. Не искам! Не искам живот… който да почне така. Затова ли съм дошла при жена като леля Терез? Не! Аз искам… Можете да се подиграете с мене, но все ми е едно… Искам да мога един ден… Да заслужа уважението на мъжа, който ще ме обича истински, завинаги… уважението на сериозен мъж…
	— Но аз съм сериозен — се осмели да каже най-после Даниел с жалка усмивка, която тя отгатна по тона му. Веднага разбра, че опасността е минала.
	— О, не — каза тя почти весело. — Не се сърдете на това, което ще ви кажа, Даниел: вие не ме обичате.
	— О!
	— Не, разбира се. Вие не ме обичате и търсите нещо съвсем друго. И аз също не ви… Вижте, ще бъда откровена: мисля, че никога не бих могла да обичам човек като вас.
	— Като мене?
	— Искам да кажа човек като другите… Искам да обикна някого, да, по-късно… Но тогава това ще бъде някой… някой чист човек, който би дошъл при мен другояче… да търси в мен друго нещо… Не знам как да ви обясня това… С една дума, човек, съвсем различен от вас.
	— Благодаря!
	Всяко желание бе изчезнало у него. Той мислеше само как да не стане смешен.
	— Хайде — подхвана тя, — да се помирим и да не мислим вече за това.
	Тя открехна вратата и този път той не я спря.
	— Приятели ли сме? — запита Никол, като му протегна ръка. Той не отговори. Гледаше зъбите, очите, кожата й, лицето й, което бе свежо като плод, и се усмихна принудено, като премигваше. Тя взе ръката му и я стисна.
	— Не опропастявайте живота ми — прошепна тя с гальовен глас и вдигайки вежда, добави шеговито: — Един филм е достатъчен за днес.
	Даниел се разсмя, за да й покаже, че не се сърди. Но на нея все пак не й се искаше той да погледне толкова леко на случката, затова се почувствува малко тъжна. В края на краищата обаче беше доста горда от победата и доволна от това, че той ще има добро мнение за нея.
	— Е, какво стана? — извика Жени, щом те влязоха в трапезарията.
	— Нищо не излезе — отговори сухо Даниел.
	Жак злорадствуваше. Никол се усмихна хитро.
	— Абсолютно нищо не излезе — потвърди тя.
	Но виждайки, че Жени извръща настрани сгърченото си лице и сълзи замъгляват очите й, тя изтича при нея и я целуна.


	Откакто Даниел влезе в стаята, Жак престана да мисли за себе си. Цялото му внимание бе привлечено от приятеля му, чието лице бе придобило нов израз: мъчително бе да се гледа противоречието между горната и долната част на лицето, несъответствието между забуления, загрижен и блуждаещ поглед и циничната усмивка, която повдигаше горната му устна и изкривяваше цялото му лице наляво.
	Очите им се срещнаха. Даниел се намръщи леко и се премести на друг стол.
	Това недоверие обиди Жак по-дълбоко от всичко друго. Откакто бе влязъл в тази къща, Даниел постоянно го разочароваше и той най-после си даде сметка за това. Нито за минута между тях не се бе установила истинска близост. Той дори не бе успял да открие на приятеля си името на Лизбет! За момент повярва, че страда, защото надеждите му останаха измамени; всъщност той страдаше, без да си дава сметка за това, защото за пръв път се бе осмелил да преценява критически обичта си към Даниел и по този начин бе разрушил чувствата си към него. Като всички деца, той живееше само с настоящето, защото миналото бързо изчезваше в забрава, а бъдещето събуждаше в него само нетърпение. А днес настоящето постоянно имаше нетърпимо горчив вкус и следобедът завършваше с безгранично отчаяние. И когато Антоан му направи знак, че е време да си ходят, той изпита чувство на облекчение.
	Даниел, който забеляза жеста на Антоан, побърза да отиде при Жак.
	— Нали не си отивате още?
	— О, да, ще си ходим вече.
	— Толкова рано! — възкликна Даниел и с тих глас добави: — Съвсем малко се видяхме.
	И той също бе имал само разочарования този ден. Изпитваше угризения на съвестта заради държането си към Жак и особено го болеше за загубеното приятелство.
	— Извинявай — каза той изведнъж, като дръпна приятеля си към прозореца. Имаше такъв смирен и добър вид, че Жак забрави всичките си разочарования и почувствува как в сърцето му отново бликна старата нежност към Даниел. — Днес така лошо съвпадна всичко… Кога ще те видя пак? — продължи той с настойчив тон. — Трябва да се видим сами, за дълго време. Ние вече не се познаваме добре. И нищо чудно! Помисля си само, цяла година е минала оттогава! Но трябва да наваксаме загубеното време!
	Той внезапно се запита какво ли ще стане с това приятелство, което от толкова дълго време се подхранваше само от някаква мистична вярност, която днес се беше оказала толкова нетрайна. О, не бива да се остави да умре това приятелство! Жак му се виждаше още дете в известно отношение; но неговата обич оставаше непокътната и може би дори и по-силна, понеже той се чувствуваше по-голям.
	— Ние сме си в къщи винаги неделен ден — казваше в този момент г-жа дьо Фонтанен на Антоан. — Ще тръгнем от Париж едва след раздаването на наградите. — Очите й светнаха. — Даниел получи много награди — прошепна тя, без да прикрива гордостта си. — Елате — добави тя внезапно, като видя, че синът й е обърнат с гръб към нея и не може да я чуе, — елате да ви покажа моите съкровища. — Тя се спусна весело към стаята си и Антоан я последва. В чекмеджето на бюрото й бяха наредени двадесетина лаврови венци от боядисан картон. Тя веднага затвори чекмеджето и се разсмя, малко засрамена, че се е отдала като дете на радостта си. — Не казвайте на Даниел — каза тя, — той не знае, че ги пазя.
	Завърнаха се мълчаливо във вестибюла.
	— Хайде, Жак — извика Антоан.
	— Днешното посещение няма да го броим — каза г-жа дьо Фонтанен, като протегна на Жак двете си ръце. Тя го гледаше настойчиво, сякаш беше отгатнала всичко. — Тук вие сте при приятели, драги Жак. Винаги когато искате да дойдете, ще бъдете добре дошъл. И големият брат също, разбира се — допълни тя, като се обърна към Антоан с грациозно движение.
	Жак потърси Жени с очи, но тя и братовчедка й бяха изчезвали. Той се наведе към кученцето и го целуна по копринената главичка.
	Г-жа дьо Фонтанен се върна в трапезарията, за да разтреби масата, Даниел, който вървеше замислен след нея, се облегна на рамката на вратата и мълчаливо запали цигара. Той мислеше за това, което му бе казала Никол: защо бяха скрили от него, че братовчедка му е избягала от къщи и е дошла да търси убежище в техния дом? Убежище от какво?
	Г-жа дьо Фонтанен влизаше и излизаше с тази лекота на движенията, която й даваше вид на млада жена. Тя мислеше за разговора си с Антоан, за всичко, което бе научила от него, за учението му, за плановете му за бъдещето, за баща му. „Честно сърце — казваше си тя — и какво хубаво чело… — Потърси по-точно прилагателно и с порив на радост добави: — Съзерцателно чело.“ Спомни си за мисълта, която бе минала през главата й: не бе ли извършила грях, макар и за миг, макар и само в мислите си? Чу отново думите на Грегори.
	Изведнъж, без да съзнава ясно причината за това, тя почувствува как гърдите й се изпълват с такава радост, че прекара ръка по лицето си, сякаш да докосне с пръсти щастието, което изпитваше. Отиде към сина си, сложи весело ръце на раменете му, погледна го дълбоко в очите, целуна го, без да каже дума, и веднага излезе от стаята. Даниел остана изненадан.
	Тя отиде право на бюрото си и с едрия си детски почерк написа с малко разтреперана ръка:
C>
	„Драги Джеймс,
	Бях прекалено горда пред вас. Кой от нас има право да съди? Благодаря на бога, че ме просветли още веднъж. Кажете на Жером, че се отказвам от намерението да искам развод. Кажете му…“
C$
	Думите играеха пред насълзените й очи.


>>	XII

	Няколко дни след това Антоан бе събуден призори от удари по капаците на прозореца. Боклукчията не можел да събуди портиерката, за да му отвори вратата, макар че чувал звънеца в стаята й; затова помислил, че се е случило някакво нещастие. Действително леля Фрюлинг беше умряла. Един последен удар я беше повалил до леглото й.
	Жак слезе, когато поставяха старата жена на постелята й. В полуотворената й уста се виждаха жълти зъби. Това му припомни нещо ужасно: о, да, трупа на сивия кон, който умираше на пътя за Тулон. Изведнъж му мина през ума, че Лизбет може би ще пристигне в Париж.
	Минаха два дни. Тя не идваше. Очевидно нямаше да дойде. Толкова по-добре. Той не беше наясно с чувствала си. Дори след посещението си в дома на семейство Фонтанен продължаваше да работи върху едно стихотворение, в което възпяваше любимата си и тъгуваше по нея. Но всъщност не желаеше да я види отново.
	Все пак той минаваше по десетина пъти на ден пред стаята на портиерката, като не пропускаше всеки път да хвърли тревожен поглед през прозореца й и всеки път се връщаше успокоен, но недоволен.


	Вечерта преди деня на погребението, когато се връщаше в къщи, след като бе вечерял сам в малкия ресторант, където Антоан и той се хранеха, откакто г-н Тибо бе заминал за Мезон-Лафит, първото нещо, което забеляза при вратата на портиерската стая, беше един куфар. Той се разтрепери и капки пот избиха по челото му. Слабата светлина на единствената свещ, запалена пред ковчега, осветяваше силуета на коленичило момиче, покрито с траурен воал. Без да се колебае, той влезе в стаята. Двете калугерки го погледнаха безразлично, но Лизбет не се обърна. Времето беше като пред буря; топла и сладка миризма изпълваше стаята. Върху ковчега вехнеха цветя. Жак остана прав, съжалявайки, че е влязъл; погребалната обстановка предизвикваше у него непреодолимо тягостно чувство. Той не мислеше вече за Лизбет и търсеше повод да си отиде. Една от калугерките стана да оправи фитила на свещта и той използува случая, за да се измъкне.
	Дали Лизбет беше отгатнала присъствието му, дали бе разпознала стъпките му? Тя го настигна, преди той да дойде до вратата на апартамента. Жак се обърна, когато я чу, че идва. Останаха няколко секунди изправени един срещу друг в тъмния ъгъл на стълбището. Тя плачеше под спуснатия воал, без да вижда ръката, която Жак й подава. Искаше му се и той да може да плаче така, от приличие, но не изпитваше нищо друго, освен отегчение и чувство на неловкост.
	Някъде горе се тропна врата. Жак се уплаши да не ги заварят там и измъкна ключовете си. Но от смущение не можеше да намери ключалката в тъмнината.
	— Да не би да е слугинята? — попита тя. Той се развълнува, като чу познатия малко провлечен глас.
	Най-после вратата се отвори. Тя се колебаеше. Чуваше се как някой слиза по стълбите.
	— Антоан е дежурен — пошепна Жак, за да я склони. Почувствува, че се зачервява.
	Тя прекрачи прага, без да се стеснява.
	Когато затвори вратата и запали лампата, видя, че тя отива право към неговата стая. Седна на канапето по същия начин, както сядаше някога. Тогава той забеляза през воала, че клепачите й бяха подути и лицето, може би малко погрозняло, бе преобразено от скръбта. Видя също, че пръстът й беше превързан. Но не смееше да седне; не можеше да откъсне мисълта си от злокобната причина за нейното завръщане.
	— Колко е задушно — каза тя. — Ще има буря.
	После се отмести малко настрана, сякаш канеше Жак да заеме мястото, което му правеше до себе си. Той седна до нея. Веднага, без да каже дума и без да свали воала си, като само го отметна откъм страната на Жак, тя прилепи както някога лицето си до неговото. Допирът до тази измокрена буза му беше неприятен. Воалът миришеше на боя, на лак. Той не знаеше нито какво да направи, нито какво да каже. Поиска да хване ръката й и тя изпищя.
	— Порязали ли сте се? — запита той.
	— Ах, гноясал ми е нокътят! — въздъхна тя.
	В тази въздишка бе събрано всичко: болката й, скръбта й, преливащата в сърцето й нежност. Тя разсеяно разви превръзката си и когато се показа пръстът й — сбръчкан, побелял, с отлепен от абсцеса нокът, Жак почувствува как дъхът му секва. За момент главата му се замая, сякаш тя внезапно бе разголила пред него най-скритата част от тялото си. Но все пак топлината на нейното тяло проникваше в него през облеклото. Тя обърна към него нежните си като фаянс очи, които винаги сякаш молеха да не й причиняват болка. Тогава въпреки отвращението, което изпитваше, той почувствува желание да целуне болната ръка, за да я излекува.
	Но тя стана и започна тъжно да навива бинта около пръста си.
	— Трябва да си вървя — рече Лизбет. Изглеждаше така уморена, че той й предложи да се подкрепи с нещо.
	— Нека да ви направя една чаша чай. Искате ли?
	Тя му хвърли странен поглед и след това се усмихна.
	— Искам. Ще отида да прочета една молитва и веднага ще се върна.
	Жак побърза да стопли вода, да приготви чай, да го занесе в стаята. Лизбет не се връщаше. Той седна. Сега желаеше тя да дойде при него. Изпитваше смущение, което не се мъчеше да си обясни. Защо тя не идваше? Не смееше да отиде да я повика, да я откъсне от леля Фрюлинг. Но защо се бавеше? Времето минаваше. Той постоянно ставаше да пипне чайника. Когато чаят изстина, Жак вече нямаше за какво да става и продължи да седи неподвижно на канапето. Очите започнаха да го болят, тъй като дълго време бе гледал втренчено в лампата. Изгаряше от нетърпение. Блясъкът на една светкавица, който мина през процепите на щорите, подействува на нервите му като камшик: Ще се върне ли въобще някога? Беше се схванал и се чувствуваше нещастен, нещастен…
	Глух трясък. Бум! Чайникът избухва! Така й се пада! Чаят пада като дъжд, плющи по щорите. Лизбет е измокрена и вода тече по бузите й, по воала й, който пуска боя и избелява все повече и повече, докато става прозрачен като було на младоженка…
	Жак подскочи. Лизбет бе седнала до него и опираше лицето си до бузата му.
	— Liebling, спеше ли?
	Досега тя още никога не беше му говорила на „ти“. Беше свалила воала си и той в полусън най-после разпозна, въпреки черните кръгове около очите и посърналата й уста, истинското лице на Лизбет. Тя уморено сви рамене.
	— Сега вуйчо ще се ожени за мене — рече тя и наведе глава.
	Плачеше ли? Гласът й беше жален, но примирен. Кой знае, може би тя дори изпитваше малко любопитство към бъдещето.
	Жак не се отдаваше обаче на такива дълбоки анализи. Искаше му се тя да бъде нещастна, защото мисълта, че той ще може да я утешава, пораждаше у него сладостно чувство. Прегърна я и започна да я притиска към себе си все по-силно и по-силно, сякаш искаше да се слее с нея. Тя потърси устните му, които той жадно й поднесе. Никога дотогава не бе познавал подобен порив на цялото си същество. Тя сигурно бе разкопчала блузата си предварително, защото, без да бе направил някакво движение, той усети в шепата си топлата тежест на голата й гръд.
	Тогава тя се обърна така, че ръката на Жак да може по-леко да се движи по тялото й, върху което нямаше нищо друго, освен роклята.
	— Да се помолим заедно за леля Фрюлинг — промълви тя. Не му мина дори и през ум да се усмихне; в ласките му имаше толкова жар, че действително му се струваше, че се моли.
	Изведнъж тя се отдръпна и от гърдите й се изтръгна стенание. Той помисли, че е докоснал болния й пръст или че тя иска да избяга. Лизбет всъщност бе направила само една крачка, за да угаси лампата, и веднага се върна при него. Той чу до ухото си думата „Liebling“ и след това усети как устните й се плъзнаха по лицето му, като търсеха устата му, и как трескавите й пръсти опипваха дрехите му…


	Една гръмотевица го събуди. Дъждът шибаше плочите на двора. Лизбет? Къде е тя? Черна нощ. Жак лежеше сам на разхвърляното канапе. Поиска да стане, да я потърси; опита се да се изправи на лакътя си, но нямаше сили да се бори срещу съня и отново се отпусна на възглавницата.
	Когато най-после отвори очи, в стаята беше съвсем светло.
	Най-напред забеляза чайника на масата, след това дрехата си, смачкана на пода. Тогава си припомни всичко и стана. Веднага почувствува неопределено желание да свали и останалите си дрехи и да измие с много вода влажното си тяло. Хладната вода във ваната му се стори цяла благодат. Без да избърше капките вода, които се стичаха от него, той се заразхожда напред-назад из стаята с изпъчени гърди, като опипваше мускулестите си крака и свежата си кожа; самодоволно се наслаждавате на голотата си, без това да му припомни ни най-малко нещо срамно. В огледалото виждаше отражението на стройната си фигура и за първи път от дълго време разгледа без никакво смущение особеностите на тялото си. При спомена за предишните си заблуждения само повдигна рамене и се усмихна снизходително. „Хлапашки глупости“ — помисли той. Тази страница от неговия живот му се струваше окончателно завършена, сякаш някакви сили, останали дълго време неразбрани и отклонени в погрешна посока, бяха най-после намерили истинския си естествен път. Без да мисли за това, което бе станало тази нощ, без да мисли дори за Лизбет, сърцето му се изпълваше с радост и той усещаше душата и тялото си пречистени. Нямаше чувството, че е открил нещо ново, а по-скоро, че е намерил пак някогашното си душевно равновесие; беше като човек, който е прекарал тежка болест и който се радва, без да се учудва, на възстановеното си здраве.
	Все още гол, той мина във вестибюла и открехна входната врата. Стори му се, че различава в тъмната портиерска стая коленичилата покрита с воал Лизбет, такава, каквато я бе видял предишната вечер. Неколцина мъже се бяха качили на стълби и окачваха черен креп над пътната врата. Той си спомни, че погребението щеше да стане в девет часа и се облече набързо като за празник. Тази сутрин всичко, което вършеше, му доставяше удоволствие.
	Той привършваше подреждането на стаята, когато г-н Тибо, който бе пристигнал нарочно за погребението от Мезон-Лафит, дойде да го вземе.
	В процесията той вървеше до баща си. В черквата мина с всички други — тези хора нямаха представа какво се бе случило снощи — и стисна ръката на Лизбет, без да изпита никакво вълнение.


	Цял ден портиерската стая бе празна. Жак чакаше всеки момент Лизбет да се върне, без да си дава сметка за желанието, което тлееше под нетърпението му.
	В четири часа се позвъни и той изтича да отвори. Беше учителят по латински! Забравил беше, че има урок този ден.
	Жак следеше разсеяно обясненията върху един текст от Хораций, когато отново се позвъни. Този път беше Лизбет. Още от прага тя забеляза отворената врата на стаята и гърба на наведения над масата учител. Няколко секунди, изправени един срещу друг, те се питаха с очи. Дори не му минаваше през ума, че тя беше дошла, за да се сбогува, защото трябваше да замине с влака в шест часа. Лизбет не посмя да каже нищо. Само лека тръпка премина по тялото й, тя премигна с клепачи и вдигна превързания си пръст към устата. После, сякаш влакът я отнасяше завинаги, тя го целуна набързо и избяга.
	Учителят подхвана прекъснатата фраза:
	— Purpurarum usus* е равнозначно на purpura qua utuntur**. Схващате ли нюанса?
	[* Употребата на пурпурни дрехи (дат.). — Б.пр.]
	[** Пурпурни облекла, които се употребяват (лат). — Б.пр.]
	Жак се усмихваше, като че ли бе схванал отсянката в смисъла на фразата. Той мислеше за Лизбет, която щеше да се върне след малко, виждаше в тъмнината на вестибюла лицето й под повдигнатия воал, виждаше превързания й пръст, чувствуваше още целувката, която тя сякаш бе изтръгнала от устните му.
	— Продължавайте — каза учителят.


>	Трета част
>	Слънчеви дни

>>	I

	Двамата братя вървяха покрай оградата на Люксембургската градина. Часовникът на Сената току-що бе ударил пет и половина.
	— Вълнуваш се — каза Антоан, когото бързата крачка на Жак бе започнала да изморява. — Каква горещина! Ще докара някоя буря.
	Жак забави ход и повдигна шапката си, която го стягаше на слепите очи.
	— Да се вълнувам ли? Не, ни най-малко. Напротив. Не вярваш ли? Сам се учудвам на спокойствието си. Вече две нощи спя мъртвешки сън, така че на сутринта се чувствувам смазан. Много съм спокоен, уверявам те. И излишно беше да излизаш сега; толкова други неща имаш да вършиш! Още повече, че и Даниел ще дойде. Да, да. И знаеш ли, той е пристигнал нарочно от Кабур тази сутрин. Току-що телефонирал да пита в колко часа ще обявят резултата. О, в тези работи той се държи така мило… И Батенкур вероятно ще дойде. Нали виждаш, няма да бъда сам. — Той извади часовника си. — Най-после, още половин час…
	„Колко е нервен — помисли си Антоан. — И аз също съм нервен, малко. И все пак, щом Фавери твърди, че го има в списъка…“ — Както винаги, когато се отнасяше до него, той не допускаше и мисъл за неуспех. Хвърли бащински поглед към по-малкия си брат и затананика със затворена уста: — „В сърцето ми, в сърцето ми…“ Не мога да се отърва вече от тази мелодия, която малката Олга пя цялата сутрин. Мисля, че е от Дюпарк. Само тя дано не забрави да припомни на Белен за пункцията в седем часа. „Сърцето ми… Ла-ла-ла…“


	„Ако съм изкарал, дали действително ще бъда щастлив, напълно щастлив? — питаше се Жак. — Сигурно не толкова, колкото са те“ — каза си той, мислейки за Антоан и за баща си.
	— Помниш ли — рече той развълнуван, — когато ходих за последен път да обядвам в Мезон-Лафит? Тъкмо бях свършил устните изпити и целият бях настръхнал от нерви и ето че на масата тате ми подхвърли с неговия си вид, нали го знаеш: „А какво ще те правим, ако не минеш?“.
	Той се прекъсна, защото друг спомен изплува в съзнанието му. Помисли си: „Колко съм нервен тази вечер!“. Усмихна се и хвана брат си под ръка.
	— Но не това е необикновеното, Антоан. А какво се случи на следния ден. На следния ден… Непременно трябва да ти разкажа това… Понеже бях свободен, тате ми заръча да отида вместо него на погребението на господин Креспен. Спомняш ли си? Там именно стана нещо съвършено непонятно. Бях отишъл по-рано. Валеше и аз влязох в черквата. Трябва да ти кажа, че бях доста раздразнен, загдето си губя сутринта, но ще видиш, че все пак това не обяснява случката… И така, влязох и седнах на една празна редица. И ето ти един свещеник дойде и седна до мене. Забележи, че имаше голям брой незаети столове и въпреки това той се залепи точно до мене. Съвсем млад, сигурно още семинарист. Добре обръснат. Миришеше на чисто, на паста за зъби. Но носеше ужасни черни ръкавици, а чадърът му, голям чадър с черна дръжка, миришеше на мокро куче. Не се смей, Антоан, ще видиш. Вече не можех да мисля за нищо друго, освен за този свещеник, който беше си забил носа в молитвеника и следеше службата, като си движеше устните. Добре. Но когато вдигнаха причастието, вместо да коленичи на молитвения стол, който беше пред него — това още човек може да разбере, — ето че той коленичи на земята и просто легна по очи на плочите… Аз пък станах прав. Когато се изправи, той ме забеляза и срещна погледа ми. Бога ми, трябва да откри нещо предизвикателно в държането ми, защото забелязах някакво надменно неодобрение на лицето му и видях как зениците му се плъзнаха под клепачите — имаше някакво фалшиво достойнство, нещо вбесяващо у този човек! До такава степен, че… Всъщност какво ме прихвана? Още не разбирам… Извадих от джоба си една визитна картичка, надрасках върху нея няколко думи напреки и му я подадох. (Това не беше вярно: Жак само си бе представил в този момент, че може да извърши такова нещо. Защо лъжеше?) Свещеникът вдигна глава, колебаеше се. Трябваше, да, трябваше да му сложа картичката в ръката. Той хвърли поглед върху нея, погледна ме смаяно и после мушна шапката си под мишница, прибра огромния си чадър и се измъкна… Да, да, побягна като от чумав… Но и мен също, ей богу, не ме сдържаше на място, просто се задушавах от гняв. Излязох и аз, без да чакам края на опелото.
	— Но какво беше написал на картичката?
	— А, да, картичката! Идиотщина, просто не смея да ти го кажа. Бях написал: „Аз не вярвам в нищо!“. И го бях подчертал. И това на визитна картичка. Глупаво, нали… Аз не вярвам в нищо. — Жак разтвори широко очи и загледа втренчено. — Най-напред може ли човек въобще да твърди подобно нещо? — Той замълча за миг, като следеше с очи един младеж в безукорно ушит траурен костюм, който пресичаше площад Медичи. — Глупаво е — продължи той със смутен глас, сякаш се насилваше да направи мъчително признание, — но знаеш ли за какво мислех ей сега цяла една минута? Казвах си, че ако ти умреш, Антоан, бих искал да нося такъв добре прилегнал черен костюм като на онзи младеж, който минава ей там. Дори за миг пожелах смъртта ти, с нетърпение… Не мислиш ли, че ще свърша в лудница?
	Антоан повдигна рамене.
	— Може би е жалко — подхвана наново Жак. — Аз бих се опитвал да се анализирам до последния стадий на лудостта. Слушай, мислех да напиша историята на един много интелигентен човек, който полудява. Всичките му постъпки ще бъдат постъпки на луд и въпреки това той ще действува само след като дълго и старателно ги обмисля. По негова преценка всичките му действия ще бъдат строго логични. Разбираш ли? Аз бих застанал в самия център на неговия ум и бих…
	Антоан мълчеше. Това беше една от особеностите в държането му, която отначало бе чиста поза, но с течение на времето му бе станала привичка. Неговото мълчание обаче показваше такова напрегнато внимание, което не само не парализираше мисълта на събеседника му, но дори я стимулираше.
	— О, само да имах време да работя, да опитвам разни неща — въздъхна Жак. — Постоянно изпити. А съм вече на двадесет години! Това е ужасно!
	„И тази нова пъпка, която расте, въпреки че я мазах с йод“ — помисли той, като повдигна ръка към врата си, където търкането на яката дразнеше върха на цирей.
	— Кажи, Антоан — продължи Жак, — на двайсет години ти не беше вече дете, нали? Помня те добре. Но аз не се променям. Всъщност днес се чувствувам същият както преди десет години. Не мислиш ли, че съм същият?
	— Не.
	„Това, което казва, е вярно — помисли си Антоан. — Това съзнание за непрекъснатост или по-скоро тази непрекъснатост на съзнанието… Както някой стар господин, който казва: «Аз страшно обичах да играя на прескочикобила». Същите крака, същите ръце, същият човек… Така и аз през онази нощ в Котре… когато се бях изплашил от коликите, които ме бяха хванали. Не смеех да изляза от стаята си… И това беше той и никой друг — самият доктор Тибо, шефът на нашата клиника… един ценен тип…“ — добави той със задоволство, сякаш чуваше някой от лекарите да говори за него.
	— Досаждам ли ти? — запита Жак, като свали шапката и избърса челото си.
	— Защо?
	— Нали виждам, ти едва ми отговаряш. Слушаш ме, както слушаш бълнуването на някой болен.
	— Нищо подобно.
	„Ако промиването на ушите се окаже недостатъчно, за да спадне температурата…“ — мислеше си Антоан, като си припомняше измъченото лице на детето, което бяха донесли тази сутрин в болницата. „В сърцето ми, в сърцето ми… Ла-ла-ла…“
	— Внушил си си, че се тревожа — продължаваше Жак. — Повтарям ти, че се мамиш. Ето на, ще ти призная нещо, Антоан, има моменти, когато… когато почти желая да са ме скъсали на изпитите.
	— Че защо?
	— За да се откъсна.
	— Да се откъснеш? От какво да се откъснеш?
	— От всичко! От тиранията на обстоятелствата! От тебе, от тях, от всички вас!
	Вместо да каже: „Говориш глупости!“, което всъщност мислеше, Антоан се обърна към брат си и го погледна изпитателно.
	— Да разрушиш мостовете зад себе си — продължаваше Жак. — Да заминеш! О, да, да заминеш, да заминеш сам, закъдето и да е! Някъде далеч-далеч бих бил спокоен, бих работил. — Той знаеше, че няма да замине и затова се отдаваше с още по-голям жар на мечтата си. После млъкна за момент и веднага след това се усмихна принудено: — И там, може би само там бих могъл да им простя.
	Антоан се спря.
	— Още ли мислиш за това?
	— За какво?
	— Ти каза: „Да им простя“. На кого да простиш, за какво?… За изправителния дом ли?
	Жак му хвърли зъл поглед, повдигна рамене и тръгна напред. Той действително мислеше за времето, прекарано в Круй, но какъв смисъл имаше да обяснява? Антоан не можеше да разбере това.
	Всъщност в какво се състои мисълта за прошка? Жак сам не си даваше ясна сметка, въпреки че постоянно се питаше какво да избере: да прости или да разпали неприязънта си; да приеме всичко, да се смеси с другите, да стане колело между хилядите колела или да насърчи разрушителните сили, които бушуваха в него, да се нахвърли с цялата си омраза срещу… Той сам не знаеше срещу какво — срещу спокойното съществуване, срещу морала, семейството, обществото! Той хранеше тази омраза още от детските си години: това беше смътното чувство, че е неразбран; че е личност, която е трябвало да зачитат; личност, спрямо която цялото човечество е проявило неуважение. О, да, няма съмнение, че ако някога успееше да избяга, най-после щеше да намери вътрешното равновесие, което другите му пречеха да постигне!
	— Там бих работил — повтори той.
	— Къде „там“?
	— Ето на, питаш ме къде! Ти не можеш да разбереш, Антоан! Ти винаги си бил съгласен с другите, винаги си обичал пътя, който следваш.
	Изведнъж той започна да мисли за брат си, както рядко си позволяваше. Антоан беше самодоволен и прилежен. Енергия? Да, той имаше енергия. Но ум? Ум на зоолог! Толкова положителен ум, че беше успял да се развие напълно в научните занимания, беше изградил своята философия върху понятието за дейност и се задоволяваше напълно с нея! И това, което беше още по-важно, умът му отнемаше на всички неща тяхната скрита стойност, лишаваше ги в края на краищата от истинския им смисъл, от красотата на вселената.
	— Аз не съм като тебе — заяви Жак с жар, като се отдръпна малко от брат си и тръгна мълчаливо сам по края на тротоара.
	„Задушавам се тук — казваше си той. — Всичко, което ме карат да правя, ми е омразно, омразно до смърт! Учителите ми! Другарите ми! Техните увлечения! Книгите, които обичат! Съвременните автори! О, само да можеше някой на света да разбере какво съм, какво искам да извърша! Но не, никой няма никаква представа за това, дори и Даниел. — Възбуждението му бе спаднало. Той не слушаше вече какво му отговаря Антоан. — Да забравиш всичко, което вече е писано — продължаваше да си мисли той. — Да излезеш от отъпканите пътища. Да погледнеш в себе си и да кажеш всичко. Никой досега не е имал дързостта да каже всичко. И най-после ще се яви някой и това ще бъда аз!“
	Поради горещината изкачването по улица Суфло беше мъчително. Те тръгнаха по-бавно. Антоан продължаваше да говори, но Жак мълчеше. Когато забеляза това, той се усмихна мислено. „Всъщност никога не съм можел да разговарям с Антоан. Или му противореча и ме хваща бяс, или мълча, докато той изрежда добре подредените си аргументи. Както в този момент. Това е двуличие от моя страна, защото знам много добре, че Антоан смята мълчанието ми за съгласие. А това не е истина, съвсем не! Аз държа на идеите си с цялата си душа. Все ми е едно дали на другите те изглеждат объркани. Аз съм сигурен в тяхната стойност. Трябва само да мога да я докажа. И когато се заловя за това… Винаги могат да се намерят аргументи. А Антоан си върви, върви по своя път и никога не се запитва дали има частица истина в това, което аз мисля… И все пак как самотен се чувствувам!“ — У него отново се разпали желанието да замине. — Да напуснеш всичко изведнъж, това би било чудесно!
	„Изоставени стаи! Чудно отпътуване!“
	Той се усмихна отново и като отправи към Антоан лукав поглед, започна да декламира:
	— „Семейства, аз ви мразя! Затворен дом, залостени врати…“
	— От кого е това?
	— „Натанаел, минавайки, ти ще гледаш всичко и нигде няма да се спреш…“
	— От кого е?
	— О — възкликна Жак като престана да се усмихва и изведнъж ускори крачка, — това е една книга, която стана причина за всичко! Книга, в която Даниел намери всички извинения — и нещо по-лошо дори, възхвала — на… на своя цинизъм. Книга, която той знае наизуст сега и която аз… Не — добави той с разтреперан глас, — не, не мога да кажа, че я мразя. Но виждаш ли, Антоан, това е книга, която ти пари на пръстите, когато я четеш, и с която никога не бих искал да остана сам, толкова страшна ми се вижда! — С несъзнавано самодоволство той подхвана наново: — „Изоставени стаи! Чудно отпътуване!“. — После замълча. И променяйки изведнъж тона, добави бързо с дрезгав глас: — Казвам „да заминеш“! Но вече е много късно. Не бих могъл да замина истински.
	— Казваш винаги „да замина“, както човек би казал „да емигрирам“ — отвърна Антоан. — Очевидно това е малко по-сложно, но не виждам защо да не пътуваш? Ако си издържал изпита, тате ще сметне, че е съвършено естествено да попътуваш през лятото.
	Жак поклати глава.
	— Много е късно.
	Какво искаше да каже той с това?
	— Все пак не вярвам да прекараш два месеца ваканция в Мезон-Лафит с тате и госпожицата, нали?
	— Там ще прекарам ваканцията — възрази той и направи неопределен жест.
	Когато преминаха площада пред Пантеона и поеха по улица Д’Юлм, Жак посочи с пръст навалицата, която се бе струпала пред Екол нормал*. Лицето му се помрачи.
	[* Висше учебно заведение за подготовка на гимназиални и университетски преподаватели. — Б.пр.]
	„Какво странно същество“ — каза си Антоан. Той често правеше тази забележка със снизхождение, с несъзнателна гордост. Макар че ненавиждаше неочакваните реакции и макар че Жак постоянно го озадачаваше, той не преставаше да прави усилия да разбере брат си и следеше внимателно несвързаните мисли, които се изплъзваха от устата му. За подвижния ум на Антоан това беше като постоянна гимнастика, която впрочем го забавляваше и която, както той си мислеше, му позволяваше да проникне по-дълбоко в характера на Жак. Всъщност точно когато Антоан решеше, че е установил окончателно един психологически факт, някоя нова фраза на Жак разрушаваше цялата сграда на неговите разсъждения; трябваше да започне отново и най-често достигаше до обратното заключение. По този начин всеки разговор с Жак се състоеше, от гледна точка на Антоан, в редица противоречиви съждения, от които последното винаги му се струваше окончателно.
	Те пристигнаха пред грозната фасада на училището. Антоан се обърна към Жак и му хвърли проницателен поглед. „Едва когато човек достигне до дъното на нещата — помисли си той, — тогава разбира, че това дете много повече обича семейния живот, отколкото то самото си мисли.“


	Вратата беше отворена и дворът — пълен с хора.
	При входа на вестибюла Даниел дьо Фонтанен разговаряше с един рус младеж.
	„Ако Даниел пръв ни забележи, значи, съм приет“ — помисли си Жак. Но Фонтанен и Батенкур се обърнаха едновременно, когато Антоан им се обади.
	— Не си много развълнуван, нали? — запита Даниел.
	— Съвсем не.
	„Ако спомене името на Жени, значи, съм приет“ — каза си той.
	— Няма нищо по-ужасно от този четвърт час преди обявяването на резултатите — въздъхна Антоан.
	— Така ли смятате? — възрази Даниел усмихнато. Той обичаше да се закача и често нарочно противоречеше на Антоан, когото наричаше „доктора“ и чиято преждевременна сериозност го забавляваше. — Нима в очакването няма винаги малко чувствена наслада?
	Антоан вдигна рамене.
	— Чуваш ли какво казва? — обърна се той към брат си. — Колкото до мене, аз вече съм изкарал четиринадесет-петнадесет такива „очаквания“ и никога не съм могъл да свикна с тях. Впрочем забелязал съм, че тези, които в подобни моменти се преструват на хладнокръвни, са почти винаги посредствените и слабите.
	— Не всички знаят да се наслаждават на нетърпението — поде Даниел, чиито очи, закачливи, когато гледаше доктора, ставаха ласкави, щом погледнеше Жак.
	Антоан продължаваше да развива мисълта си.
	— Сериозно говоря — рече той. — Силните характери се задушават, когато се намират в неизвестност. Храбростта, истинската храброст не се състои в това да чакаш събитието, а да тичаш насреща му, за да го разбереш, колкото е възможно по-скоро, и да го приемеш. Не е ли така, Жак?
	— Не, аз съм по-скоро на мнението на Даниел — отговори Жак, който не беше чул нищо. Понеже Даниел продължаваше да разговаря с Антоан, той подхвърли, макар да чувствуваше, че хитрува:
	— Майка ти и сестра ти са още в Мезон-Лафит, нали?
	Даниел не го чу. Жак започна да си повтаря: „Скъсан съм“ — и изведнъж си даде сметка колко непоколебима беше неговата увереност в успеха. „Тате ще бъде доволен.“ Той се усмихна от удоволствие и се обърна към Батенкур.
	— Благодаря ви, че дойдохте, Симон.
	Батенкур го наблюдаваше със симпатия, без да може да скрие пламенното възхищение, което хранеше към приятеля на Даниел и което Жак приемаше със стеснение, защото не можеше да му отговори със същите приятелски чувства.
	В този момент глъчката на двора секна изведнъж. Зад стъклото на един прозорец на партера се бе появил един правоъгълен бял лист. Жак смътно усети как бурна вълна го изтръгна от земята и го понесе към съдбоносния лист.
	Ушите му бучаха. Антоан казваше:
	— Приет! Трети!
	Гласът на брат му кънтеше в ушите му. Той беше топъл, възбуден, но Жак не можеше да схване смисъла на думите, докато не обърна боязливо глава и не видя сияещото лице на брат си. С вяло движение на ръката той свали шапката си; пот капеше от челото му. Даниел и Батенкур заобикаляха тълпата, за да дойдат при него. Приближавайки се, Даниел гледаше Жак, който също бе втренчил очи в него. Под леко повдигнатата му горна устна се виждаха зъбите, но чертите на лицето му показваха, че няма никакво намерение да се усмихва.
	Шепотът, който се понесе сред тълпата, изпълни двора. Животът поемаше нормалния си ход. Жак въздъхна дълбоко; кръвта започна отново да се движи в жилите му. Внезапно всичко му се стори като капан, като уловка. „Хванат съм“ — помисли си той. Много мисли нахлуха в главата му. За няколко секунди преживя наново устния изпит по гръцки, момента, в който бе направил грешка. Той ясно виждаше пред себе си зелената покривка и пръста на професора с изпъкнал, подобен на мазол нокът под думата choephores…
	— Кой е пръв?
	Той не чу името, което произнесе Батенкур. „Аз щях да бъда пръв, ако бях разбрал, че става дума за _убежище, светилище_… Тогава щях да преведа _пазители на домашното светилище_…“ На няколко пъти той упорито се опитваше да си припомни пътя, който бе следвала мисълта му и който го бе довел до тази непростима безсмислица.
	— Хайде де, докторе, покажете, че се радвате — каза Даниел, като потупа Антоан по рамото. Антоан най-после се усмихна. У него всяко удоволствие почти винаги беше придружено с някаква скованост, тъй като сериозното държане му беше привично и той обикновено не си позволяваше да проявява изблик на радост. Даниел, напротив, винаги се отдаваше напълно на радостта си. С някакво почти чувствено удоволствие той разглеждаше приятелите си и хората наоколо, особено жените, които бяха дошли — майки и сестри — и чиято нежност в този момент се проявяваше без стеснение в извивките на гласа и в най-малките им движения.
	Антоан погледна часовника си и се обърна към брат си:
	— Е? Имаш ли някаква друга работа тук?
	Жак трепна.
	— Аз ли? Не — отвърна той със съкрушено лице: тъкмо бе забелязал, че несъзнателно, вероятно в момента, когато обявиха резултатите, отново бе разкървавил пъпката на устната си, която обезобразяваше лицето му от една седмица.
	— Тогава да тръгваме — каза Антоан. — Имам да ходя още при един болен преди вечеря.
	Когато излизаха от двора, срещнаха Фавери, който бързаше да научи резултатите. Той тържествуваше.
	— Видяхте ли! Право ми бяха казали, че съчинението по френски било нещо забележително.
	Завършил Екол нормал преди една година, той бе получил временно място в лицея „Сен-Луи“. Понеже не желаеше да отиде в провинцията, даваше частни уроци в свободното си време през деня, за да може да се забавлява нощем в Париж. Презираше учителската работа, мечтаеше да стане журналист и тайно се интересуваше от политика.
	Жак си припомни, че Фавери познава доста добре професора, който го беше изпитал по гръцки; той наново видя зелената покривка, свития пръст на професора и почувствува, че се изчервява от срам. Още не бе помислил, че е минал изпита си отлично и не изпитваше никакво облекчение; усещаше само умора, прекъсвана от внезапни избухвания на гняв, щом си припомнеше за безсмислицата, която бе допуснал в превода си, или за пъпката си.
	Даниел и Батенкур го бяха хванали весело под ръка и го водеха с танцова стъпка към Пантеона. Антоан и Фавери ги следваха.
	— Будилникът ми звъни в шест и половина. Поставям го в чаена чинийка, закрепена на една чаша — обясняваше Фавери, като говореше високо и се смееше самодоволно. — Почвам да мърморя, отварям едно око, запалвам лампата, после премествам стрелката на седем часа и заспивам отново, като слагам часовника на гърдите си. След малко истинско земетресение разтърсва къщата и целия квартал. Обхваща ме ярост, но въпреки това не ставам. Давам си пет минути, после десет, после петнадесет. Забелязвам, че са минали две минути след четвъртината час и за да достигна до кръгло число, трябва да чакам да стане седем и двадесет. Най-после се измъквам от леглото. Всичко ми е подредено на три стола, като екипировката на пожарникарите. В седем часа и двадесет и осем минути вече съм на улицата. Никога не съм имал време да закусвам, нито да се измия, разбира се. Имам четири минути на разположение да стигна до метрото. Точно в осем часа се качвам на катедрата и започвам да тъпча главите на учениците. И сами виждате в какъв час свършвам. После няма как, трябва да отида да се окъпя, да се преоблека, да вечерям, да се видя с приятели. Е, кога да работи човек?
	Антоан слушаше разсеяно и търсеше с очи такси.
	— Жак — каза той, — ще вечеряш ли с мене?
	— Жак ще вечеря с нас — обади се Даниел.
	— Не, не — извика Жак, — тази вечер ще вечерям с Антоан. — Той си помисли с раздразнение: „Кога най-после ще ме оставят на мира? Най-напред трябва да сложа йод на тая пъпка“.
	— Хайде да вечеряме всички заедно — предложи Фавери.
	— Къде?
	— Няма значение. В „Пакмел“.
	Жак протестираше:
	— Не, не тази вечер. Уморен съм.
	— О, ти ставаш отегчителен! — пошепна Даниел, като го хвана под ръка. — Докторе, елате да ни намерите в „Пакмел“.
	Антоан беше спрял едно такси. Той се обърна и за миг се поколеба.
	— Какво е това „Пакмел“?
	— Съвсем не това, което вие предполагате — заяви Фавери, колкото да каже нещо.
	Антоан отправи въпросителен поглед към Даниел.
	— „Пакмел“? — каза той. — Мъчно е да го определиш, нали, Бат? Не е като обикновените нощни заведения. Почти семеен пансион. Е, просто бар, да речем, където ходят между пет и осем часа. Но в осем часа случайните посетители си отиват и остават само „туземните“. Тогава събират масите и се вечеря на обща маса, прилично, заедно с леля Пакмел. Добър оркестър, хубави момичета. Какво повече? Е как, идвате ли? Значи, среща в „Пакмел“.
	Антоан рядко излизаше вечер. Дните му бяха изморителни и вечер той се готвеше за конкурса в болницата, но днес хематологията не го привличаше. Утре е неделя, а в понеделник пак работа. От време на време си позволяваше да излезе в събота вечер, за да задоволи жаждата си за развлечения. „Пакмел“ го изкушаваше. Хубави момичета…
	— Щом настоявате — каза той с възможния най-безразличен тон. — Но къде е това?
	— Улица Монсини. Ще ви чакаме в осем и половина.
	— О, аз ще дойда много по-рано — извика Антоан, като хлопна вратата на таксито.
	Жак престана да се противи. Щом брат му прие поканата, настроението му се промени; освен това той винаги изпитваше някакво скрито удоволствие да отстъпва на прищевките на Даниел.
	— Ще отидем пеша, нали? — попита Батенкур.
	— Аз ще взема метрото — каза Фавери, като опипваше брадата си. — Само да се преоблека и ще ви намеря.


	Задух като пред буря тежеше над Париж както винаги късно следобед през последните дни на юли, когато вечер въздухът става сив и непроницаем и човек не може да разбере дали е пълен с изпарения или с прах.
	Имаха половин час път до „Пакмел“.
	Батенкур се приближи до Жак.
	— Ето ви вече на пътя към славата — каза той без всякаква ирония.
	Досада се изписа по лицето на Жак и Даниел се усмихна. Макар че Батенкур бе пет години по-възрастен от него, Даниел го считаше за дете и го покровителствуваше именно заради това, което дразнеше Жак — заради неговата неизчерпаема наивност. Той си спомни за времето, когато те всички се забавляваха, като караха Батенкур да им издекламира нещо и той заставаше пред камината и започваше:
P>
	О, Корсика! О, гладки коси! Колко красива беше Франция под великото слънце на Месидор*!
	[* Десетият месец от календара, установен през Френската революция (20 юни — 20 юли). — Б.пр.]
P$
	Никога не се беше замислял на какво се дължи всеобщият смях, който избухваше още при първите му думи.
	По това време Симон дьо Батенкур, току-що пристигнал от един град в Северна Франция, където баща му беше полковник, носеше закопчан черен жакет, който си бе поръчал за следването в Париж, където щеше да учи богословие. Бъдещият пастор идваше доста често у г-жа дьо Фонтанен, която считаше, че е неин дълг да го кани в дома си, тъй като съпругата на полковник Батенкур беше една от приятелките й от детинство.
	— Аз намирам, че вашият Латински квартал е направо отвратителен — каза бившият богослов, който сега живееше близо до площад Етоал, носеше светли костюми и скаран с родителите си заради глупавия брак, който се готвеше да сключи, прекарваше дните си да подрежда съвсем модерни гравюри в книжарницата „Лудвигсън“, където Даниел му беше намерил работа с месечна заплата четиристотин франка.
	Жак вдигна глава, огледа се наоколо и погледът му падна на една стара продавачка на рози, приклекнала зад кошницата си; беше я забелязал още когато вървяха с Антоан, но тогава го измъчваха грижи и той не реагираше на това, което виждаше. Припомняйки си как се изкачваха по улица Суфло, той изведнъж усети, че му липсва нещо, както когато човек забележи, че е загубил пръстена, който винаги носи на ръката си. Тревогата, която го изпълваше от седмици насам и която до преди един час още го потискаше на всяка стъпка, беше изчезнала, оставяйки след себе си почти мъчителна празнота. За първи път, откакто бяха съобщени резултатите, той си даде сметка за успеха си, но тази мисъл само го накара да се почувствува смазан, сякаш бе паднал от голяма височина.
	— А къпа ли се в морето? — попита Батенкур, обръщайки се към Даниел.
	Жак се обърна.
	— Наистина — каза той, като погледна нежно Даниел. — Като си помисля само, че си се върнал заради мене! Забавлява ли се там?
	— Повече, отколкото предполагах — отвърна Даниел.
	Жак се усмихна горчиво.
	— Както винаги.
	Те размениха погледи, които сякаш продължаваха някогашните им спорове.
	Жак хранеше към Даниел строга обич, твърде много различна от милото приятелско чувство, което му засвидетелствуваше Даниел. „Ти си много по-взискателен към мен, отколкото към самия себе си — му казваше понякога Даниел, — ти никога не си одобрявал живота, който водя.“ — „Не — отговаряше Жак, — аз приемам твоя начин на живот, но това, което не мога да приема, е отношението ти към живота.“
	Тази тема беше повод за спорове от много отдавна.
	Когато взе зрелостното си свидетелство, Даниел се беше отказал да следва някакъв установен път в живота си. Баща му, който постоянно отсъствуваше от къщи, не се занимаваше никога с него. Майка му му даваше пълна свобода да избере своя път; тя уважаваше всяка силна воля, защото беше пропита от мистична вяра, щом ставаше дума за децата й и въобще за бъдещето. Желаеше преди всичко синът й да бъде свободен и да не се чувствува задължен да печели пари, за да помага на семейството си. Обаче Даниел мислеше за това. От две години той страдаше тайно, че не може да помогне на майка си и дебнеше случай, който би му позволил да съчетае задълженията си към семейството с непреодолимите стремежи, които го ръководеха. Дори Жак не бе могъл да схване сложността на неговите скрупули. Ако съдеше по нехайния начин, по който Даниел бе започнал да рисува — сам, без друг учител, освен собствения си усет, или по-скоро хрумванията си, работейки рядко с бои и по-често с молив, като се затваряше понякога по цял ден с модела си, за да изпълни половин албум със скици, изработени само с контури, а след това оставаше по няколко седмици, без да се докосне до молива, — човек никога не би помислил какво високо мнение имаше той за себе си и за бъдещето си. Това беше потайна амбиция, за чието постигане той не правеше абсолютно никакво усилие: просто чакаше денят, когато по силата на неизбежни закони всичко ценно, което имаше у него, ще намери само начин да се прояви; беше сигурен, че съдбата му ще бъде съдба на художник от първа величина. Кога, по какви пътища щеше да достигне до върха на изкуството? Той нямаше никаква представа, но действуваше, като че ли не го бе грижа за това и заявяваше, че човек трябва да остави животът да го води. И той действително оставяше животът да го води. Понякога имаше угризения на съвестта, но тези неспокойни връщания към нравствените принципи на майка му бяха краткотрайни и никога не го бяха задържали за дълго по наклонената плоскост. „Кълна ти се — беше писал той неотдавна на Жак (тогава беше осемнадесетгодишен), — че и при най-тежките душевни кризи, които съм преживявал през последните две години, никога не съм успявал да почувствувам истински срам от поведението си. Нещо повече: в тези часове на съмнение, когато се упреквах за увлеченията си, в действителност аз изпитвах много по-малко възмущение към самия себе си, отколкото когато по-късно животът побеждаваше и аз си спомнях за тези детински заричания и за ограниченията, които си бях налагал.“
	Наскоро, след като бе написал това писмо, той срещна във влака човека, когото по-късно те нарекоха „човека от вагона“ и комуто, разбира се, никога не можеше да мине през ума какво влияние бе имала тази кратка среща върху младежките години на двамата приятели.
	Даниел се връщаше от Версай, където бе прекарал чудесен октомврийски следобед под сенките на парка. Той беше скочил във влака в последната минута. По един каприз на съдбата възрастният човек, срещу когото седна, се оказа донякъде познат: през деня той го беше срещнал в горичките край Големия Трианон*; беше го разгледал и запомнил и беше много доволен, че сега може да го наблюдава по-свободно. Отблизо човекът изглеждаше много по-млад: въпреки че косите му бяха бели, сигурно едва беше минал петдесетте; къса бяла брада подчертаваше грижливо овала на лицето му, чиито правилни черти го правеха да изглежда още по-добродушно. У него всичко беше младежко: тенът на лицето, стойката, ръцете, кройката и светлият плат на костюма, необичайният цвят на връзката и особено жаркият поглед на сините живи очи, които се спираха върху всичко, което го заобикаляше. Книгата, която прелистваше с привичен жест, беше с мека корица като на пътеводител и нямаше заглавие. Между Сюрен и Сен-Клу той стана, излезе в коридора и се наведе да съзерцава гледката към Париж, пламнал и позлатен от залеза. После се облакъти на прозореца, до който беше седнал Даниел, и младежът виждаше на височината на лицето, отделена само от дебелото стъкло, мистериозната книга и ръцете, които я държаха. Те бяха тънки, едновременно отпуснати и нервни; ръце, които извикваха някаква представа за духовен живот. При едно тяхно движение книгата се полуотвори и върху страницата, която се прилепи до стъклото, Даниел можа да прочете няколко думи:
	[* Дворец в парка на Версай. — Б.пр.]
P>
	Натанаел, аз ще те науча на страст…
	На трептящ и разпуснат живот…
	По-скоро вълнуващо съществуване, Натанаел,
	отколкото спокойствие…
P$
	Книгата се отмести. Даниел има още време да разчете заглавието, което беше напечатано отгоре на страницата: „Земни храни“.
	Заинтригуван, той ходи още същия ден в много книжарници, но съчинението беше неизвестно на книжарите. Нима човекът от вагона ще запази завинаги тайната си? „По-скоро вълнуващо съществуване — повтаряше си Даниел, — отколкото спокойствие…“ На следната сутрин той рано-рано отиде да се рови в каталозите под аркадите на театър „Одеон“ и няколко часа по-късно, сложил търсената книга в джоба си, се връщаше, за да се затвори в къщи.
	Прочете я на един дъх. Прекара и сутринта, и следобеда в четене и привечер излезе от къщи. Никога още не бе чувствувал такава треска, такова чудесно възбуждение. Вървеше право напред с големи крачки като завоевател. Стъмни се. Беше минал по кейовете и се намираше доста далеч от къщи. Вечеря с една кифла и се прибра. Книгата го чакаше на масата. Даниел се въртеше около нея, без да смее да я отвори. Легна си, но не можа да заспи. Най-после се предаде, уви се с палтото си и започна бавно да я чете от самото начало. Той чувствуваше, че това беше тържествен час, че нещо тайнствено се зараждаше, създаваше се в най-скритата част на съзнанието му. Когато призори обърна последната страница, той си даде сметка, че гледа на живота с нови очи.
P>
	„Дръзко сложих ръка върху всички неща и повярвах, че имам право върху всичко, което желаех…“
P$
P>
	„Има полза от желанията и полза от задоволяване на желанията, защото така те растат.“
P$
	Той разбра, че с един замах се е освободил от манията за морална преценка, която беше придобил чрез възпитанието си. Думата „вина“ беше променила смисъла си.
P>
	„Трябва да действуваш, без да преценяваш дали действието е добро или лошо. Трябва да обичаш, без да се безпокоиш дали обичаш доброто или злото…“
P$
	Чувствата, на които дотогава той се отдаваше само против волята си, се освободиха внезапно и радостно заеха господствуващо място. Тази нощ, за няколко часа само, понятията му за добро и зло, които още от детските си години беше считал неизменни, рухнаха.
	На следния ден се чувствуваше възроден. Колкото повече отхвърляше всичко онова, което беше считал за несъмнено, толкова повече го изпълваше едно чудесно успокоение, родено от силите, които го бяха разкъсвали дотогава.
	Даниел не бе говорил за откритието си на никого, освен на Жак, и то дълго след като бе прочел книгата. Тя беше една от тайните на приятелството им; те мислеха за нея почти като за религиозно тайнство и си правеха намеци с условни думи. Обаче въпреки усилията на Даниел, Жак упорито избягваше заразителното въздействие на неговия възторг. Той отказваше да утоли жаждата си от този опиващ извор и му се струваше, че по този начин устоява на самия себе си, че става по-силен и се запазва незасегнат. Но същевременно чувствуваше, че в тази книга Даниел е намерил своята „храна“; и в неговата съпротива имаше завист и отчаяние.
	— Ти смяташ Лудвигсън за едно от чудесата на природата, нали? — рече Батенкур.
	— Лудвигсън, драги мой Бат… — започна да обяснява Даниел. Жак вдигна рамене и остави приятелите си да минат напред.
	Този Лудвигсън, при когото Даниел беше постъпил на работа преди няколко дни и който във всички столици, където бе установил свои кантори, минаваше за един от най-безсрамните търговци на картини в Европа, беше отдавна предмет на спорове между двамата младежи. Жак никога не можеше да прости на Даниел, че се е съгласил, пряко или косвено, дори и само за да изкара прехраната си, да сътрудничи в сделките на този търговец. Но нито Жак, нито някой друг можеше да се похвали, че някога е успял да отклони Даниел от намеренията му, когато той си наумеше да се хвърли в някоя авантюра, която действително го привличаше. Даниел се интересуваше извънредно много от ума на Лудвигсън, от безспирната му дейност, създала у него навика да прекарва без сън по няколко нощи наред, от презрението към лукса и до известна степен и към парите на този раджа, от силата на този спекулант, опиянен само от рисковете и от успехите си и чийто живот създаваше представата за запалена факла, чийто пламък, разлюлян от вятъра, беше мъждив, но и заслепяващ; той се бе съгласил да работи за този пират, воден много повече от любопитство, отколкото от нужда.
	Жак си спомняше деня, в който Даниел и Лудвигсън се бяха срещнали за първи път: една срещу друга се бяха изправили две раси, две общества. Една сутрин той беше отишъл в ателието, което Даниел използуваше тогава заедно с няколко свои другари, всички безпарични като него. Лудвигсън влезе, без да чука, отговори с усмивка на резкия начин, по който го посрещна Даниел, и без всякакви предисловия, без дори да се представи или да седне, извади от джоба си един портфейл като актьор, който се готви да хвърли кесията си на някой слуга, заявявайки, че предлага на „този от господата, който се нарича Фонтанен“, месечна заплата от хиляда франка за три години, начиная от този ден, при условие, че той, Лудвигсън, собственик на галерията „Лудвигсън“ и директор на художествените институти „Лудвигсън и съдружие“, ще има изключително право на всички методи, които г-н Фонтанен ще направи през този период и на които той ще се задължи да сложи дата и да ги подпише. Даниел, който работеше малко и не беше нито излагал, нито продавал и най-малката скица, никога не можа да си обясни как Лудвигсън е могъл да си състави такова високо мнение за таланта му, та да му направи подобно предложение. Той обаче нямаше никакво намерение да се откаже от своята независимост. Ако се съгласеше на условията на тази сделка и приемеше пари от Лудвигсън, това би значило да му предава всеки месец известен брой рисунки, които отговарят поне на уговорената сума. А той си бе създал правило, че трябва да работи без никаква принуда — само когато това му доставя радост. Затова с ледена учтивост показа на Лудвигсън вратата и за най-голямо смайване на своите другари го накара да отстъпи до площадката на стълбището, без да му даде време да се опомни.
	Но работите така си и останаха. Лудвигсън се върна, показа се по-внимателен и след няколко месеца истински делови отношения бяха установени между търговеца и Даниел, който много се забавляваше от цялата история. Лудвигсън издаваше едно луксозно списание за изобразителни изкуства на три езика и помоли Даниел да подбира френските статии. (Характерът на младежа му бе харесал още от първия ден и той бе схванал, че Даниел има верен вкус.) Работата не беше отегчителна и Даниел й посвети всичкото си свободно време; скоро действително започна да ръководи френската част на списанието. Лудвигсън, който не правеше сметки на разходите си, имаше за принцип да наема малко сътрудници, но да ги избира грижливо и да им предоставя най-широка инициатива, както и да възнаграждава щедро труда им. Без да беше искал някакво увеличение, Даниел получи скоро след това същата заплата, каквато имаха другите двама директори на списанието — английският и немският. Трябваше да се живее и Даниел предпочиташе работа, която да няма нищо общо с артистичния му живот. Освен това Лудвигсън организира частна изложба на рисунките му, които започнаха да се търсят от колекционерите. Ползата, която извличаше от връзките си с търговеца на картини, му позволяваше не само да подпомогне парично майка си и сестра си, но и да води лекия живот, който обичаше, без да бъде обвързан с постоянна работа и без да се лиши от свободното време, необходимо за истинското му призвание.
	Жак настигна приятелите си, когато пресичаха булевард Сен-Жермен.
	— … каква неописуема изненада — казваше Даниел, — да те представят там на вдовицата госпожа Лудвигсън!
	— Никога не би ми минало през ум, че твоят Лудвигсън може да има майка — каза Жак, колкото да се намеси в разговора.
	— Нито пък на мен — поде Даниел. — И то каква майка! Представи си… би трябвало да ви покажа една скица. Впрочем аз съм й направил няколко скици, но все по памет. Ще се пръсна от яд. Представи си мумия, която клоуните са надули заради някакъв специален цирков номер! Стара египетска еврейка, най-малко стогодишна, обезобразена от тлъстина и подагра, която мирише на пържен лук, носи вълнени ръкавици с един пръст, говори на „ти“ на слугите, нарича сина си бамбино*, храни се със среда от хляб, натопена в червено вино, и предлага тютюн на всички…
	[* Дете (ит.). — Б.пр.]
	— Пуши ли? — запита Батенкур.
	— Не, смърка емфие и черният прах пада по огърлицата от едри диаманти, която Лудвигсън, бог знае защо й е метнал на врата… — Той се прекъсна, развеселен сам от мисълта, която му хрумна: — Нали запалват фенер, където има съборена къща! — добави той.
	Жак се усмихна. Снизхождението му към духовитостта на Даниел беше неизчерпаемо.
	— А какво искаше да получи от тебе, като ти разкри тази отвратителна семейна тайна?
	— Ти сам не си даваш сметка колко правилно се изрази: той действително има нови планове. Истински факир!
	— Истински факир, защото е фантастично богат. Ако беше беден, щеше да бъде само един…
	Даниел го прекъсна веднага:
	— Остави го, моля ти се, аз си го обичам. И проектът му съвсем не е глупав: колекция от монографии, озаглавена „Големите майстори в образи“. Той се заема да публикува сборници, пълни с репродукции, на изключителни цени…
	Жак престана да слуша: той се чувствуваше тъжен, пребит. Защо? Може би от умората и вълненията през деня? Или беше раздразнен, загдето се остави да го накарат да излезе тази вечер, когато искаше толкова да остане сам? Или защото яката му жулеше врата?
	Батенкур мина между двамата приятели. Той искаше да ги покани за свидетели на брака си. От месеци насам мислеше денем и нощем само за това събитие и слабото му тяло с всеки изминал ден се топеше все повече и повече от треската на желанието. Най-после той бе постигнал целта си. Законният срок, през който несъгласието на родителите му беше пречка за брака, беше изтекъл и тази сутрин той беше определил датата на женитбата си — точно след три седмици. При тази мисъл кръвта нахлу в лицето му. Той обърна глава, за да скрие червенината си, свали шапката си и избърса чело.
	— Не мърдай! — извика Даниел. — Жак, просто е невероятно колко той прилича на козле, като го гледаш в профил! — Действително носът на Батенкур бе дълъг и основата му слизаше до устната, ноздрите му бяха изпъкнали, очите кръгли; а тази вечер, понеже беше изпотен, една къдрица от безцветно русите му коси се бе навила на сляпото му око като остро рогче.
	Батенкур тъжно наложи шапката си и зарея поглед отвъд площада Карусел и Траяновата арка, към градината на Тюйлери, където прахът образуваше червен облак.
	„Горкото блеещо козле! — мислеше си Даниел. — Кой би предположил, че у него може да има толкова страст. Отказа се от всичките си принципи, скара се със семейството си заради тази жена… вдовица, четиринадесет години по-стара от него, увехнала… апетитна, но повехнала…“ — Той се усмихна едва забележимо. Спомни си за онзи следобед, когато миналата есен Симон беше толкова настоявал да го представи на красивата вдовица и за посещението, което й беше направил една седмица по-късно. Във всеки случай Даниел направи всичко, за да отклони приятеля си от тази глупост, но се бе сблъскал със сляпа страст. И понеже уважаваше човешките страсти, където и да ги срещнеше, той се задоволи да избягва тази дама и да следи отдалеч перипетиите на брачното приключение.
	— Изкарахте блестящо изпитите, пък сте толкова тъжен — каза в този момент Батенкур, който, засегнат от подигравката на Даниел, искаше да си го върне на Жак.
	— Ти не разбираш ли, че той се надяваше да го скъсат? — подхвърли Даниел. Замисленият поглед, който му отправи Жак, го изненада. Той се приближи до приятеля си, сложи ръка на рамото му и прошепна усмихнато:
	— „… Защото всяко нещо има своя, особена стойност!“
	Това беше достатъчно да припомни на Жак целия пасаж, който Даниел обичаше често да цитира.
P>
	„Горко на теб, ако кажеш, че щастието ти е мъртво, защото другояче си мечтал щастието си… Мечтата за утрешния ден е радост, но и утрешната радост е също радост. И за щастие, нищо не прилича на мечтата за нея, защото всяко нещо има своя, особена стойност.“
P$
	Жак се усмихна.
	— Дай ми една цигара — каза той. Опитваше се да се отърси от вцепенението си, за да направи удоволствие на Даниел. „Мечтата за утрешния ден е радост…“ И той наистина почувствува, че някаква радост, още неуловима, започва да блуждае около него. Утре? Да се събудиш и да видиш през отворения прозорец слънцето по върховете на дърветата! Утре, Мезон-Лафит и свежестта на сенчестия парк!


>>	II

	В глухата улица близо до Операта няколко коли, спрени до тротоара, единствени привличаха вниманието върху фасадата на едно кабаре без фирма, със спуснати завеси. Портиерът бутна въртящата се врата и Даниел, сякаш водеше приятелите си в собствения си дом, се дръпна назад, за да остави Жак и Батенкур да влязат първи.
	Появяването на Даниел беше поздравено с няколко тихи възклицания. Наричаха го Пророка и малцина от постоянните посетители знаеха истинското му име. Тази вечер нямаше много хора. Малък оркестър — пиано, цигулка и чело — свиреше модните валсове на сезона в една ниша зад бара, където се виждаше вита бяла стълба, украсена подобно на лампериите на стените със златни мрежи и водеща в мецанина на г-жа Пакмел. Бяха дръпнали масите до канапетата, тапицирани със сив плюш, и няколко двойки вече танцуваха бостон върху вишневия килим в светлината на превалящия ден, смекчена още повече от дантелените завеси. На тавана вентилаторите бръмчаха непрекъснато, като разлюляваха висулките на полилеите и листата на декоративните растения и повдигаха краищата на муселиновите шалчета на танцуващите момичета.
	Даниел заведе Жак, когото атмосферата на всяко ново място опияняваше веднага, до една маса, откъдето се виждаха и двата салона. Няколко млади жени, които седяха в дъното на салона, обкръжиха Батенкур, и той започна веднага да танцува.
	— Винаги трябва насила да те карам да излезеш — каза Даниел. — Сигурен съм, че сега вече си доволен. Признай, че това барче е уютно и симпатично.
	— Поръчай ми един коктейл — каза изведнъж Жак. — От онези, нали знаеш, в които има мляко, френско грозде и лимонови кори.
	Келнерките бяха млади момичета, облечени в бяло; посетителите ги наричаха „болногледачките“.
	— Искаш ли да ти представя отдалеч някои от момичетата? — поде Даниел като стана от мястото си и се настани до Жак. — Най-напред онази със синята рокля: това е съдържателката. Казват й леля Пакмел, макар че, както виждаш, тя е още много привлекателна блондинка. О, да, да… Цяла вечер ходи насам-натам, все така усмихната между младите си клиентки. Прилича на модна шивачка, която представя манекените си. Погледни само онзи мургавия тип, който я поздрави, онзи, дето приказва сега с бледото хлапе; то танцуваше преди малко с Батенкур. Не онази, а другата, която е по-близко до нас, Поли, дребната блондинка. Прилича на ангелче — малко извратено ангелче наистина, но съвсем малко… Ето, виж сега онази, която се налива с някаква странна отрова — трябва да е зелено кюрасо… А този, дето говори с нея прав, е художникът Ниволски, чудесно типче — лъже, играе нечестно на карти и е кавалер, същински мускетар. Винаги, когато закъснее на среща, разправя, че е бил на дуел и най-важното — започва сам да си вярва. Взема назаем от всичко живо, няма никога пукната пара, но понеже не му липсва дарование, плаща с картини. И за да опрости нещата, знаеш ли каква идея му хрумнала? Лятно време отива на село и се залавя за работа: върху платно, дълго петдесет метра, виждаш истински път — с дървета, коли, велосипеди, със залез-слънце и т.н., а през зимата започва да продава пътя на парчета според човека и според сумата, която дължи. Твърди, че бил русин и че притежавал не знам колко си хиляди „души“. И естествено по време на Руско-японската война всички го закачаха, че е останал в Монмартр да проявява патриотизма си по кафенетата. И знаеш ли какво направи? Замина. Нямаше го цяла година. Върна се едва след падането на Порт-Артур и донесе цял куп снимки от войната; джобовете му бяха пълни с фотографии. Постоянно повтаряше: „Виждате ли, драги мой, тази батарея на позиция? А зад нея голямата скала и отзад цевта на една пушка, която едва се показва? Ето, драги мой, аз държа тази пушка“. Само че той същевременно беше донесъл и няколко сандъка с етюди и цели две години плаща всичките си дългове с пейзажи из Сицилия… Гледай, подуши, че говоря за него и е възхитен. Ей сега ще започне да се надува като пуяк.
	Облегнат на масата, Жак не отговаряше нищо. В такива моменти лицето му ставаше глупаво: устните му бяха полуотворени, очите угаснали, погледът животински, заспал и недоволен. Той слушаше приятеля си и същевременно разглеждаше Ниволски и Поли, която държеше в ръка червилото си. Тя сви устни, постави червения молив върху тях и с рязко движение го завъртя, като че ли искаше да пробие дупка. Художникът я гледаше и въртеше чантата й около пръста си. Отношенията им бяха другарски и очевидно те се срещаха само в бара; но тя все пак му докосваше ръцете и колената, поправеше връзката му. След малко той се наведе към нея да й разкаже нещо и тя весело го бутна назад, като постави малката си бледа ръка върху лицето му… Жак се смути.
	Недалеч от нея една тъмнокоса жена, плътно загърнала черната си сатенена наметка, седеше сама, сгушена в ъгъла на канапето, и гледаше жадно Поли, която вероятно не забелязваше нищо.
	Жак наблюдаваше с тежък поглед всички тези хора.
	Наблюдаваше ли, или се бе отдал на въображението си? Той приписваше веднага сложни чувства на всички онези, които беше гледал известно време. Не търсеше да анализира това, което му се струваше, че е открил. Той не би бил способен да предаде с думи това, което схващаше по интуитивен път; беше твърде зает с гледката пред себе си, за да може да се раздвои и да анализира нещата. Но допирът — истински или въображаем, — който установяваше с други човешки същества, му доставяше несравнима наслада.
	— А коя е онази, високата, дето говори с бармана? — попита той.
	— Онази със синьо-зелената рокля ли? С гердана до колената.
	— Да. Колко жестока изглежда!
	— Това е Мари-Жозеф. Бива си я. Има име на императрица. Историята с нейните перли е много забавна. Слушаш ли ме? — попита Даниел като се усмихна. — Тя беше приятелка на Ревил, сина на собственика на парфюмерийната фирма „Ревил“. Законната съпруга на този Ревил му изневеряваше с Жос, банкера. Слушаш ли ме?
	— Да, разбира се.
	— Имаш вид на задрямал… Един ден Жос, който е много богат, поискал да подари перли на приятелката си госпожа Ревил. Но как да постъпи, за да не разбере мъжът й? Жос не е вчерашен: измислил някаква история с томбола, която щяла да се разиграва в полза на Дружеството за подпомагане на разкаяните момичета, и накарал Ревил, съпруга, да вземе десет билета по двадесет су; на следния ден му съобщил, че е спечелил огърлицата от перли, която той всъщност бил купил за жена му. Но работата се заплела. Ревил писал на Жос, за да му благодари, и накрая в постскриптум го помолил да не споменава нито дума за лотарията пред госпожа Ревил, тъй като бил изпратил перлите на приятелката си Мари-Жозеф. Чакай, най-хубавото идва сега. Жос побеснял и вече мислел само за едно: как да си прибере огърлицата или поне да спи с жената, която я носи. След три месеца той зарязал госпожа Ревил, за да отнеме Мари-Жозеф на приятеля си Ревил. Така заменил съпругата без перли срещу приятелката с огърлица. И почтеният Ревил, който съвсем забравил, че огърлицата му е струвала само десет франка, сега се оплаква на всеки срещнат от безкрайната низост на леките жени!… Добър ден, Верф — извика той и стисна ръката на един хубав младеж, който току-що беше влязъл и когото от другия край на салона вече приветствуваха с вика: „Ето го Зарзалата!“ — Познавате се, нали? — попита той Жак, който подаде не особено любезно ръка на Верф. — Привет, красавице — каза след това Даниел, като се наведе да целуне ръка на Поли, малокръвната приятелка на руския художник, която минаваше покрай тяхната маса. — Позволете ми да ви представя моя приятел Тибо. — Жак стана. Младата жена спря болезнения си поглед върху него, след това изгледа дълго Даниел, сякаш се колебаеше дали да каже нещо, и отмина.
	— Често ли идваш тук? — запита Жак.
	— Не. Тоест да. Няколко пъти седмично. По навик. Въпреки че на мен обикновено бързо ми омръзва същото място, същите хора; обичам да чувствувам, че животът тече…
	„Минал съм изпитите“ — помисли Жак изведнъж. Той си пое въздух издълбоко. Една мисъл мина през ума му.
	— Знаеш ли в колко часа затварят телеграфната станция в Мезон-Лафит?
	— Вече е затворена. Но ако изпратиш телеграма тази вечер, баща ти ще я получи утре рано сутринта.
	Жак направи знак на портиера.
	— Лист и мастило, моля.
	Той започна с трескава ръка да пише телеграмата. Това закъснение и тази нетърпеливост да съобщи за успеха си бяха характерни за него. Даниел се усмихна и се наведе над рамото му, но бързо се изправи, изненадан и много ядосан на неволно проявената недискретност; вместо адреса на г-н Тибо беше прочел: „Г-жа Дьо Фонтанен. Горски път. Мезон-Лафит“.


	Вълна на любопитство мина през салона, когато една от обичайните посетителки влезе, придружена от хубаво чернооко момиче, чието хубаво държане, без следа от боязливост, показваше, че то идва тук за първи път.
	— Я гледай, нещо ново! — каза Даниел полугласно.
	Верф, който минаваше покрай тяхната маса, се усмихна.
	— Не знаехте ли? — рече той. — Леля Жюжю лансира една нова.
	— Новата съвсем не е лоша — заяви Даниел след кратка пауза.
	Жак се обърна. Момичето беше наистина очарователно: ясни очи, никакво червило на бузите; външен вид, който показваше, че не е от заведението. Беше облечено в рокля от бледорозова батиста без гарнитури и не носеше никакви бижута. Около него дори най-младите изглеждаха повехнали.
	Даниел седна отново до Жак.
	— Трябва да видиш леля Жюжю отблизо — каза той. — Аз я познавам добре. Рядък индивид. Сега има известно обществено положение: живее в доста хубав апартамент, има си определен ден за гости, дава вечери, покровителствува новачките. Особеното в нея е, че никога не е искала да бъде издържана от някого. Тя си е била винаги почтена проститутка и не се е опитвала да стане нещо повече. Като редовно зарегистрирана проститутка тридесет години е спирала минувачите между „Мадлената“ и улица Друо. Разделила живота си на две: от девет часа сутрин до пет следобед се наричала госпожа Барбен и водела живот на дребна буржоазна в един мецанин на улица Рише; държала слугиня и имала същите грижи, както всички дребни буржоа — водела си точно сметка за разходите, четяла борсовия бюлетин, за да следи курса на акциите си, имала си домашните неприятности, поддържала роднинските си връзки — племенниците и племенничките си, ходила по рождени дни и дори веднъж в годината събирала децата на закуска около коледното дърво. Не измислям нищо. В пет часа всяка вечер, каквото и да било времето, тя сменяла памучната фуста и обличала един много елегантен костюм и без всякакво отвращение тръгвала по работата си. Не била вече госпожа Барбен, а леля Жюжю — неуморима, винаги весела, съвестна, позната и ценена във всички хотели по булевардите.
	Жак не откъсваше вече очи от леля Жюжю. Тя имаше почтено лице на селски свещеник, енергично, засмяно и малко лукаво. Върху късите си, съвсем бели коси носеше шапка, каквато носят въдичарите.
	Замислен, той повтори:
	— Без всякакво отвращение…
	— Разбира се — съгласи се Даниел и хвърляйки хитър и малко предизвикателен поглед към Жак, шепнешком произнесе два стиха от Уолт Уитмън:
P>
	„You prostitutes flaunting over the trottoirs or obscene in your rooms,
	who am I that I should call you more obscene than myself?“*
P$
	[*
P>
	Вие, проститутки, горди на улицата, развратни в леглото, какъв съм аз,
	та да ви наричам по-развратни от мен самия?
P$
	(англ.). — Б.пр.]
	Даниел знаеше добре, че засяга свенливостта на Жак. Правеше го нарочно, понеже се дразнеше, като виждаше с каква лекота Жак успяваше — може би като реакция против разпуснатия живот на своя приятел — да води по цели месеци почти целомъдрен живот. Даниел дори имаше наивността да се тревожи от това. Той знаеше, че понякога Жак сам се безпокои малко от своето приятно безстрастие, тъй като някога неговият темперамент предвещаваше да се развие съвсем другояче. Те засегнаха един-единствен път този деликатен въпрос през последната зима, когато една вечер, връщайки се заедно от театър, вървяха сред тълпата проститутки по големите булеварди. Даниел бе проявил учудване от безразличието на приятеля си. „Но аз съм здрав и силен — бе възразил Жак. — Това не е въпрос на здраве, а въпрос на влечение…“ Даниел си спомняше за едва забележимото безпокойство, което се долавяше в гласа му.
	Той се откъсна от този спомен, когато забеляза отдалеч Фавери, който с подчертана небрежност предаваше шапката, бастуна и ръкавиците си на гардеробиерката. Той дойде при тях и засмян се обърна към Жак:
	— Още ли го няма брат ти?
	Когато излизаше вечер, Фавери носеше нов костюм, малко прекалено висока яка, която сякаш беше заел от някого, и вдигаше току-що избръснатата си брада така дръзко, че Верф казваше: „Екол нормал тръгва на поход срещу Вавилон“.
	„Приет съм — помисли отново Жак. И почувствува желание да се измъкне незабелязано, за да вземе още тази вечер влака за Мезон-Лафит, но мисълта, че Антоан, който беше обещал да дойде при тях, можеше да пристигне всяка минута, го парализира. — Не — каза си той, — сега не може, но утре рано сутринта.“ И се почувствува вече окъпан от свежестта на Мезон-Лафит, когато утринното слънце изсмукваше росата по алеите… „Пакмел“ изчезна.
	Ослепителната светлина на всички полилеи, които бяха запалени едновременно, го измъкна от вцепенението му. „Приет съм“ — помисли той отново, сякаш за да се върне към действителността. Потърси с очи своя приятел и го откри в един ъгъл, увлечен в тих разговор с леля Жюжю. Даниел беше седнал косо на един стол и оживлението, с което говореше, подчертаваше грациозната поза на главата му, интелигентността на лицето, на погледа, на усмивката му, изяществото на леко повдигнатите му ръце; човек би казал, че не само устните, но и ръцете, и усмивката, и погледът му говореха. Жак не можеше да му се нагледа. „Колко е красив! — мислеше си той, без да формулира мисълта си. — Колко е хубаво, че едно младо, живо същество може да бъде така напълно отдадено на настоящия миг! Че може да бъде така естествено в играта си! Той не знае, че го гледам; не мисли за това, не се страхува, че може да го следят. Да наблюдаваш човешко същество, което не знае, че го гледаш, да го издебнеш, когато е разкрило скритата си природа! Дали действително има хора, които могат да забравят, когато са на обществено място, всичко, което ги обкръжава? Той говори и е отдаден всецяло на това, което казва. А аз никога не мога да се държа естествено. Никога не мога да се отпусна така, освен в затворена стая, скрит от чужди погледи. И дори тогава… — Той се замисли за миг. — Даниел не е особено наблюдателен. Ето защо гледката не го поглъща като мен. Той може да остане това, което е. — Жак отново се замисли. — А мен външният свят ме разкъсва“ — заключи той, като седна.
	— На хубавия Пророк ще кажа „не“. Безполезно е да настояваш, това дете не е за тебе — казваше в този момент леля Жюжю на Даниел, в чийто поглед блесна такъв бяс, че тя се разсмя: — Я гледай ти! _Седни момчето ми, и ще ти мине._
	(Заедно с няколко други фрази като „дете, бъди мой кумир“, „това не интересува никого“ или „всичко това няма значение, щом си здрав“, и този израз беше едно от глупавите клишета, които се меняха с течение на времето и които посетителите на леля Жюжю си подхвърляха по всякакъв повод, като се усмихваха многозначително.)
	— Как си се запознала с нея? — подхвана Даниел с упорито изражение.
	— Не, детенце, казвам ти, че не е за тебе. Това е изключително момиченце, добро, кротко — истинска перла.
	— Все пак кажи ми как си се запознала с нея.
	— Тогава ще ме оставиш ли на мира?
	— Разбира се.
	— Е, добре. Когато бях болна от плеврит. Спомняш ли си? Тя се научила и пристигна, без да пита никого. И забележи, че аз, тъй да се каже, едва я познавах. Бях й помогнала един-два пъти, но това беше дребна работа. Трябва да ти кажа, малката бе имала вече големи тревоги, сериозна работа, любов с някакъв светски човек, имала дете — човек не би помислил, нали? Детето умряло веднага, така че сега, щом някой заговори за деца, тя веднага се разплаква. Та, значи, когато имах плеврит, тя дойде при мене като болногледачка и ме гледаше денем и нощем, по-добре от родна дъщеря. Остана при мен повече от месец и половина. Поставяше ми по сто вендузи на денонощие. Да, малкият, тя чисто и просто ми спаси живота и не харчеше нищо. Истинска перла. Тогава се заклех да й помогна да стъпи на крака. Тя е млада и не знае нищо друго, освен любовта си. Заловила съм се да я лансирам, но знаеш, да я лансирам истински. (Впрочем ти би могъл да ми помогнеш в това; ще ти обясня как.) Става вече три месеца, откак се занимавам с нея. Най-напред трябваше да й се измисли ново име. Тя се казваше Викторин, Викторин Льо Гад. Льо Гад, написано отделно, това, как да е, върви. Но Викторин, идиотска работа! Аз я кръстих Ринет. Не е лошо, нали? И всичко оправихме така. Колен й даваше уроци по дикция, защото тя имаше бретонски акцент, който разсмиваше всички. Тя е от Перос-Гирек, близо до Ланион… Остана й само толкова, колкото трябва, малко нещо чуждо, нещо кисело-сладко, малко инглиш, а това я прави очарователна. За петнадесет дни се научи да танцува; лека е като перушинка. А освен това съвсем не е глупава. Пее вярно с топъл, малко вулгарен глас — умирам си за такъв глас! Най-после нагласихме корабчето и тази вечер го пущам да плува. Трябва само вятърът да му надуе платната. Не, не се смей, тъкмо в това можеш да ми помогнеш. Говорих за нея на Лудвигсън, който е като луд, откакто Берта го заряза. Той ми обеща да дойде днес да види малката. Само му кажи, че ти харесва и на тебе, и ще се запали съвсем. Нали разбираш? Човек като Лудвигсън е точно това, което трябва на това дете. Тя живее само с една мисъл: да събере малко пари, за да се върне в Бретан. Е, какво да каже човек, то й се ще! Всички бретонки са такива. Дай им къщурка на площада, дантелено боне на главата и черковни шествия — това им трябва. Бретан, това е то! Тя не ламти за много пари и може бързо да си постигне целта, ако живее с ред и й се дават добри съвети. Искам от подаръците, които ще получи, да може да тури настрана двадесетина банкноти, които съм намислила как да й вложа. Ти разбираш ли нещо от акциите на златните мини?


	— На вечеря! — чуха се силни гласове.
	Даниел се върна отново при Жак.
	— Брат ти го няма още. Нищо, хайде да сядаме.
	Всички се струпаха безредно около дългата маса, на която бяха сложени двадесетина прибора. Даниел настани Жак вляво от Ринет, но леля Жюжю не я оставяше и я буташе колкото е възможно по-надясно. В момента, когато всички бяха вече заели местата си и Жак се готвеше да седне, Даниел го блъсна.
	— Отстъпи ми мястото си — каза той и без да чака, го хвана грубо за ръката; искаше да го дръпне назад; Жак усети как пръстите на Даниел се впиха в китката му и едва се сдържа да не извика.
	Но Даниел и не помисли да се извини.
	— Лельо Жюжю — каза той, — мисля, че ще бъде напълно прилично да ме представите на съседката ми.
	— Ах, ти! — измърмори старата, която схвана маневрата му. После се обърна към всички на масата: — Представям на всички госпожица Ринет. — И добави със заплашителен тон: — Тя е мое протеже.
	— Представете ни! Представете ни! — обадиха се няколко гласа.
	— Ех, тия фокуси!… — въздъхна леля Жюжю. Тя стана неохотно, свали шапката си и я подхвърли на една от „болногледачките“, които прислужваха на масата. — Това е Пророка — започна тя, като посочи Даниел, — многообещаващ младеж.
	— Добър ден, господине — каза Ринет много мило. Даниел взе ръката й и я целуна.
	— Продължавайте!
	— Неговият приятел, не му знам името — поде леля Жюжю, като протегна ръка към Жак.
	— Добър ден, господине — каза пак Ринет.
	— След това: Поли… Силвия… госпожа Долорес и едно непознато дете — рожбата на Чудото… Верф, когото наричат Зарзалата… Габи… Кратуната.
	— Благодаря — прекъсна я един подигравателен глас. — Предпочитам името на моите прадеди. Казвам се Фавери, госпожице, един от вашите най-усърдни почитатели.
	— Дете, бъди мой кумир — обади се ироничен глас.
	— Лили и Хармониката или Неразделните — продължаваше леля Жюжю, без да слуша забележките. — Полковникът… Хубавата Мод… един господин, когото не познавам, с две дами, които познавам добре, но съм им забравила имената… Празно място… още едно празно място… Батенкур, на когото викат още малкия Бат… Мари-Жозеф с перлите… госпожа Пакмел. — Тя направи поклон. — И накрая леля Жюжю.
	— Добър ден, господине. Добър ден, госпожице. Добър ден, господине. Добър ден — повтаряше Ринет със сребристото си гласче, като се усмихваше, без ни най-малко да се стеснява.
	— Не трябва да я наричаме госпожица Ринет, а госпожица Добър ден.
	— Съгласна съм — отговори Ринет.
	— Дружно „ура“ за госпожица Добър ден!
	Тя се смееше и изглеждаше възхитена от шума, който се вдигаше в нейна чест.
	— А сега да минем към супата — предложи г-жа Пакмел.
	Жак мушна Даниел с лакът и му показа червеното петно на китката си.
	— Какво те беше прихванало преди малко?
	Даниел му хвърли развеселен поглед, в който нямаше никакво съжаление; поглед пламенен и дори малко див.
	— „I am he that aches with amorous love“* — каза той, като сниши глас.
	[* Аз съм този, който страда от любовна мъка. — Б.пр.]
	Жак се наведе, за да види Ринет, която точно в този момент се обръщаше към него. Погледът му срещна очите й: те бяха зелени, свежи и влажни като стриди.
	Даниел продължаваше:
	— „Does the earth gravitate? Does not all matter aching, attract all matter?“*
	[* Притегля ли слънцето земята? И всяка материя не се ли привлича с болка от всяка материя? — Б.пр.]
	— „So the body of me to all I meet or know.“*
	[* Тъй и моето тяло се привлича от всички, що срещам или познавам. — „Деца Адамови“ от Уолт Уитмън. — Б.пр.]
	Жак се намръщи. Не за първи път виждаше как избухва страстта у Даниел, как се хвърля той към удоволствията, от които нищо никога не можеше да го отклони. И всеки път, въпреки волята му, приятелските му чувства охладняваха. Една забавна подробност отклони мислите му: той забеляза, че носът на Даниел бе покрит отвътре с черни косми и поради това ноздрите му изглеждаха като дупки на маска. Той потърси с очи ръцете на Пророка, хубавите дълги ръце, покрити със светъл мъх. „Vir pilosus“* — помисли си Жак и го досмеша.
	[* Космат човек (лат.). — Б.пр.]
	Даниел се наведе отново и без да промени тона, сякаш довършваше цитата от Уитмън, добави:
	— Fill up your neighbour’s glass, my dear.*
	[* Напълни чашата на съседката си, драги (англ.). — Б.пр.]
	— Госпожа Пакмел, менюто не може да се чете тази вечер — изфъфли някой от другия край на масата.
	— Ще пишем две единици на госпожа Пакмел — заяви тържествено Фавери.
	— Всичко това няма значение, щом си здрав — възрази философски хубавата блондинка.
	Жак седеше до Поли, извратения ангел с бледата кожа. До нея седеше едно момиче с едра гръд, което не говореше и си бършеше устните след всяка лъжица. По-нататък почти срещу него, до чернокосата жена, чието чело бе покрито с къдрици и която леля Жюжю беше представила като г-жа Долорес, едно седем или осемгодишно момченце, бедно облечено в черни дрехи, следеше с ясните си очи движенията на вечерящите и от време на време по лицето му светваше усмивка.
	— Не ви ли поднесоха супа? — запита Жак съседката си.
	— Аз не ям супа, благодаря.
	Тя седеше с наведени очи и всеки път, когато ги вдигнеше, поглеждаше към Даниел. Беше се опитала да седне до него и беше забелязала, че в последния момент той даде стола си на Жак; затова именно на Жак я беше яд сега. Откъде се беше взел този с пъпчивото лице и с цирея на врата? Тя мразеше червенокосите хора, а кестенявите коси на Жак биеха на червено. Освен това обраслото с коса чело, клепналите уши и голямата челюст му придаваха вид на животно.
	— Е, хайде, какво чакаш, та не си слагаш кърпата? — каза високо г-жа Долорес като разтърси момченцето, за да му завърже по-добре около врата колосаната кърпа, гънките, на която го покриха почти цяло.
	— Когато една жена признава възрастта си — викаше Фавери, спорейки с Мари-Жозеф, — очевидно това вече няма значение за нея. Казвам ви, че тя влезе в консерваторията на пределна възраст точно преди четиридесет и пет години, и то с акта за раждане на по-малката си сестра, така че се беше подмладила с две години. Чакайте, това прави…
	— Това не интересува никого — подхвърли леля Жюжю, без да се обръща специално към когото и да било.
	— Фавери е от тези отлични умове, които никога не могат да се намесят в разговора, без предварително да напомнят, че в Париж ускорението на свободно падащите тела е 9,80м — забеляза Верф, който някога се беше готвил за Висшето техническо училище. Бяха му дали прякора Зарзалата заради кожата му, която от спортуване на чист въздух бе станала златиста и напръскана с лунички. Впрочем той беше великолепно мъжко животно, с гъвкави рамена, изпъкнали скули и пълни устни. Доброто състояние на мускулите му, поддържани от ежедневните упражнения, се изразяваше вечер в блясъка на сините му очи и в лъскавината на бузите му.
	— Не знаят от какво е умрял — каза някой.
	— А знаеш ли от какво живееше? — отвърна подигравателен глас.
	— Хайде, побързай — каза г-жа Долорес на детето. — Тук има десерт, но да знаеш, ти няма да получиш.
	— Защо? — запита малкият като обърна към нея лъчистия си поглед.
	— Ако искам, няма да ти дам. Трябва да слушаш. Хайде, побързай. — Тя забеляза, че Жак я наблюдава и му се усмихна заговорнически. — Не можете да си представите колко е мъчен — поде тя. — Страхува се от всичко, което не познава. Ще видиш ти друг път пържени гълъби! Разбира се, той е ял много по-често зеле със сланина, отколкото гълъби! Прекалено много е разгален. Винаги са го глезили и галили като всички единствени деца. Пък и майка му беше болна толкова дълго! Да, да — каза тя като погали с ръка ниско остриганата кръгла главичка, — разгалено дете. Това е много лошо. Но при леля няма да бъде вече така. И този господин искаше да не му режат буклите, а да ходи като момиченце. Да, но свърши се с капризите и глезотиите. Хайде, яж. Господинът те гледа, побързай. — Доволна, че я слушат, тя се усмихна отново на Жак и на Поли и заяви със самодоволен тон: — Сираче е. Загуби майка си тази седмица. Тя беше женена за един от братята ми. Гръдоболна беше и умря в селото си в Лотарингия. Горкичкото — добави тя, — все пак има късмет, че се съгласих да го взема; освен мен няма никого ни от бащина, ни от майчина страна. Но ще си имам бели с него.
	Момченцето беше престанало да яде и гледаше леля си. Дали разбираше какво се говори?
	Изведнъж то запита със странен тон:
	— Моята майка ли е умряла?
	— Това не е твоя работа. Яж.
	— Не ми се яде вече.
	— Виждате ли, ето какъв е! — подхвана г-жа Долорес. — Добре тогава, като искаш много да знаеш, твоята майка умря. А сега бъди послушен и яж. Иначе няма да получиш сладолед.
	В този момент Поли извърна глава и Жак срещна погледа й; в очите й той сякаш прочете, че и на нея й стана така неприятно, както и на него. Вратът й беше тънък, гъвкав и блед, още по-блед от бузите. Крехкият й вид сякаш молеше за нежност и внимание. Жак гледаше врата й, изящната й кожа, покрита с лек мъх и усещаше някаква сладост на устните си. Поиска да каже нещо, но не намери подходящи думи и се усмихна. Тя го разгледа крадешком и сега той й се стори по-малко грозен. Но внезапен бодеж в сърцето я накара да пребледнее. Тя сложи ръце на ръба на масата, отметна глава назад и захапа езика си, за да не загуби съзнание.
	Жак видя, че с нея става нещо. Тя приличаше на птиче, което е дошло да кацне на масата, за да умре там. Той пошепна:
	— Какво ви е?
	Между полузатворените клепачи виждаше бялото на обърнатите й очи. Тя направи усилие и пошепна, без да мръдне:
	— Не казвайте нищо.
	Гърлото му бе така свито, че той не би могъл да извика. Никой на масата не им обърна внимание. Той хвърли поглед към ръцете на Поли: пръстите й, неподвижни и прозрачни като свещи, бяха така безкръвни, че ноктите изглеждаха като виолетови петна.
	— Будилникът ми звъни в шест и половина. Поставям го върху една чаена чинийка, закрепена на една чаша… — обясняваше на съседката си Фавери със самодоволни гугукания.
	Поли, вече по-малко бледа, отвори очи. Тя обърна глава и леко се усмихна, за да благодари на Жак, загдето бе мълчал.
	— Мина — промълви тя. — Случва ми се от време на време, бодежи в сърцето. — Едва движейки още сгърчените си устни, тя добави с лека тъга: — „Седни, малкия, и ще ти мине“.
	Той почувствува желание да я грабне в прегръдките си, да я отнесе далеч от това нечисто място; искаше му се да й посвети живота си, да я излекува. Каква любов чувствуваше към всяко слабо същество, което би потърсило или дори само би приело той да го подкрепи със силата си!
	Така му се дощя да повери на Даниел тази неосъществима мечта, но Даниел съвсем не мислеше за приятеля си.
	Той разговаряше с леля Жюжю през Ринет, която седеше помежду им. Това беше предлог, за да се обърне към момичето и да усеща по-отблизо топлината на тялото му. От самото начало на вечерята той обкръжаваше Ринет с дискретно внимание, но по тактически съображения избягваше да се обръща към нея, макар че очевидно не мислеше за нищо друго. На няколко пъти тя забеляза, че погледът му се спира върху нея; и всеки път, без да може да си обясни защо, този поглед не само не я ласкаеше, но извикваше у нея неприязън. Това мъжествено лице я дразнеше, макар че тя бе забелязала привлекателността му.
	На другия край на масата се водеше жив спор.
	— Глупак! — извика Зарзалата на Фавери.
	Фавери се съгласи.
	— Аз сам често си го казвам.
	— Но сигурно много тихо си го казваш.
	Избухнаха смехове. Верф явно имаше предимство.
	— Драги мой Фавери — каза той като повиши нарочно тон, — позволете ми да ви кажа нещо. Досега вие говорихте за жените като човек, който никога не е знаел как да им говори.
	Даниел се обърна към Фавери, който се смееше. Стори му се, че той погледна Ринет, сякаш спорът беше започнал във връзка с нея. Погледът беше дързък и похотлив и това усили внезапно антипатията, която Даниел изпитваше към Фавери. Той знаеше за него много анекдоти, които го правеха смешен, и изведнъж го обхвана бясно желание да ги разкаже пред Ринет. Даниел никога не можеше да устои на подобни изкушения. Като сниши глас дотолкова, че да могат да го чуват само двете жени, той се наведе към леля Жюжю, така че тримата събраха глави, и подхвърли небрежно:
	— Знаеш ли историята за Фавери и прелюбодейката?
	— Не — извика старата заинтригувана, — разправяй. И подай ми една цигара. Вечерята много се проточи.
	— Един прекрасен ден (тя беше отдавна негова любовница) жената се изтърсила при него с куфар и казала: „Дотегна ми вече, искам да живея при тебе“ и т.н… — „Ами мъжът ти?“ — „Мъжът ми ли? Току-що му писах: «Драги Йожен, достигнах до един завой в живота си и т.н… Имам нужда и право да излея нежността си върху едно приятелско сърце и т.н… Сега намерих това сърце и заминавам».“
	— А, колкото до сърцето, няма какво да ти разправям!…
	— Това си е негова работа. Слушай по-нататък. Нашият Фавери се изплашил здравата. Ето ти го с жена на врата и което е още по-лошо, с жена, която смята да се развежда и да поиска той да се ожени за нея… Тогава му хрумнало това, което сам той нарича гениална мисъл. Написал на съпруга следното писмо: „Господине, признавам, че жена ви е напуснала дома ви, за да дойде при мен. Поздрави — Фавери“.
	— Каква смелост! — пошепна Ринет.
	— Не е толкова смело, колкото си мислите — възрази Даниел с почти злобна усмивка. — Сега ще разберете. Фавери, хитрецът, просто вземал предпазни мерки за в бъдеще: той знаел, че съпругът ще представи това писмо пред съда, а пък законът не разрешава на любовника да се ожени за своята съучастница. „Добре е човек да знае законите“ — казва винаги Фавери, когато разправя тази история.
	Ринет се замисли и най-после разбра.
	— О, какъв развален човек! — извика тя.
	Даниел тъкмо навеждаше глава към нея и усети дъха й по лицето и по устните си. Той вдъхна дълбоко и почти притвори очи.
	— И той заряза ли я? — запита старата.
	Даниел не отговори. Ринет обърна очи към него.
	Той продължаваше да седи със спуснати клепачи, защото чувствуваше, че не може да прикрие силата на страстта си. Тя видя съвсем отблизо гладката му кожа, жестоката гънка на устата, трептящите клепки; стори й се, че отдавна познава скритото лицемерие на това лице и внезапно у нея се надигна нещо срещу него, нещо, което тя чувствуваше така ясно, както гласа на собствения си инстинкт.
	— А какво стана с жената? — запита леля Жюжю.
	Даниел си бе възвърнал самообладанието, но гласът му още леко трепереше.
	— Казваха, че се самоубила — рече той. — А Фавери твърди, че била туберкулозна. — Той се опита да се засмее и прекара ръка по челото си.
	Ринет седеше изправена, облегната на гърба на стола, за да бъде колкото е възможно по-далеч от Даниел. Отде идеше тази тревога у нея? Бяха я предизвикали внезапно това лице, тази усмивка, този поглед. Всичко в този хубав младеж й беше омразно: начинът, по който се навеждаше, елегантните му движения и особено ръката му, дългата му, покрита с жилки ръка… Тя никога не би повярвала, че може да изпитва такова отвращение, и то сякаш натрупано отдавна, към един непознат. Непознат ли?…
	— Тогава излиза, че съм кокетка? — извика Мари-Жозеф, като призоваваше за свидетел цялата маса.
	Батенкур се усмихна наивно:
	— Виновен ли съм аз? На френски само с тази дума може да се изрази най-очарователното от всички неща: желанието да се харесаш…
	— Хубава я свърши! — изпищя г-жа Долорес.
	Всички се обърнаха. Оказа се, че момченцето беше разсипало една лъжичка сладолед на черната си дреха и леля му го поведе веднага към умивалника.
	Жак използува отсъствието й.
	— Познавате ли я? — запита той Поли, щастлив, че е намерил повод да се приближи до нея.
	— Малко. — Тя щеше да замълчи; не беше бъбрива по природа, а тази вечер се чувствуваше и тъжна. Но Жак беше така мил с нея преди малко, че реши да продължи. — Не е лоша жена, знаете ли. Освен това е много богата. Доста дълго ходеше с един тип, който пише пиеси. След това се ожени за някакъв аптекар, но той умря. Още получава големи суми за неговите специалитети. Нали знаете „Корисид Долорес“? Не? Тогава трябва да й поискаме, тя винаги носи мостри в чантата си. Чудесно е, ще видите. Голям оригинал е тази жена. Има в къщи десетина котки, събрани от разни места. И риби — цял аквариум в спалнята си. Тя обожава животните.
	— Но не обича деца.
	Поли поклати глава и заключи:
	— Такава си е.
	Тя дишаше тежко, когато говореше. Жак забеляза това. Но въпреки всичко се постара да продължи разговора. И припомняйки си, че тя страда от сърце, съвсем глупаво изтърси:
	— „Сърцето си има своите съображения, които разумът не познава.“
	Тя се замисли за момент.
	— „Които главата нивга не знае“ — го поправи тя, като чукаше с пръсти по масата. — Иначе се губи ритъмът.
	Въпреки всичко той я желаеше, но вече не беше толкова склонен да й посвети живота си. „Щом едно човешко същество ме остави да надникна дори за миг в душата му, аз съм готов да го обикна“ — помисли си той. Спомни си една разходка, когато за първи път подобна мисъл бе минала през ума му. Това беше миналото лято в гората Вирофле, където бяха отишли с приятели на Антоан; една студентка по медицина, шведка, се беше облегнала на ръката му и му разправяше спомени от детството си.
	Изведнъж той се сети, че Антоан не е дошъл. Вече е девет и половина!
	Обхванат от нервен страх, той забрави всичко друго и дръпна Даниел за ръката.
	— Сигурно се е случило нещо!
	— Кому се е случило?
	— На Антоан.
	В този миг всички започнаха да стават от масата. Даниел, застанал прав и гледайки да не изпусне Ринет, се стараеше да го успокои.
	— Хайде, не говори глупости! Лекарите, нали знаеш… Достатъчно е да ги повикат при някой болен…
	Но Жак беше вече далеч. Неспособен да разсъждава, да се бори срещу предчувствието си, той изтича до гардероба, без да каже довиждане на компанията и без да помисли за Поли. Изскочи навън, като си повтаряше с ужас: „Аз докарах нещастие на Антоан. Аз… Аз и никой друг… И то само за да имам черен костюм като онзи минувач на площад Медичи!…“.


	Тримата музиканти бяха засвирили валс. Няколко двойки танцуваха вече в салона, където беше барът. Даниел видя как Фавери повдигна брада, като че ли си поема въздух, и втренчи мигащите си очи в Ринет. Той пристъпи бързо напред и го изпревари.
	— Един бостон?
	Ринет видя, че той се приближава и впери неприязнен поглед в него; остави го да се поклони леко, преди да му откаже:
	— Не.
	Даниел прикри изненадата си и се усмихна.
	— А защо „не“? — запита той със същия тон. Беше съвсем сигурен, че тя ще се съгласи, затова направи още една крачка към нея и добави: — Хайде.
	От държането му лъхаше такава самоувереност, че тя пламна от яд и натърти:
	— С вас не!
	— Не? — повтори той и черните му очи я погледнаха предизвикателно, сякаш казваха: „Стига да поискам!“.
	Тя се извърна настрани и забелязвайки Фавери, който се колебаеше дали да се приближи, тръгна нататък, като че ли я беше поканил, после, без да каже дума, затанцува с него.
	Лудвигсън току-що бе пристигнал. Облечен в смокинг, със сламена шапка на глава, той се бе изправил до бара и разговаряше с леля Пакмел като фамилиарно си играеше с гердана на Мари-Жозеф. Със заспалия си поглед, който се плъзгаше под набръчканите му като на костенурка клепачи и падаше тежко като оловен бастун ту върху един, ту върху друг от присъствуващите, той разглеждаше залата, без да има вид, че се интересува от някого.
	Леля Жюжю си пробиваше път между двойките, търсейки Ринет. Най-после тя я намери и я бутна по лакътя.
	— Бързо. И както ти казах.
	Даниел, когото Поли бе успяла да хване в един ъгъл, слушаше младата жена с разсеяна усмивка. Той забеляза, че леля Жюжю се присъедини съвсем естествено към групата около Мари-Жозеф, а Ринет седна сама на една далечна маса в задния салон. Почти веднага Лудвигсън и леля Жюжю прекосиха двата салона и отидоха при нея. Когато знаеше, че го гледат, Лудвигсън се движеше със сковано тяло като едновремешните кочияши. Той знаеше много добре, че природата го е надарила със задник на ориенталска красавица, който се полюляваше наляво-надясно, щом тръгнеше по-бързо; затова постоянно се наблюдаваше. Ринет му протегна ръка; той я докосна с дебелите си устни. Когато се навеждаше, Даниел се вгледа в продълговатия му череп с прилепнали, вещо разкъдрени черни коси. „Все пак има нещо внушително в него — реши той. — Това левантинско чучело прилича на амбулантен търговец на килими, но същевременно и на халиф.“
	Без да бърза, Лудвигсън сваляше ръкавиците си като разглеждаше Ринет с очи на познавач. След това седна срещу нея и леля Жюжю се настани до него. Донесоха им вино още преди Лудвигсън да поръча. Знаеха вкуса му: той никога не пиеше шампанско, а само асти*, и то непенливо и не изстудено, а даже малко стоплено. „Обичам го хладко — казваше той — като сока на стоплен от слънцето плод.“
	[* Вино от град Асти в Италия. — Б.пр.]
	Даниел остави Поли, запали цигара, обиколи бара, ръкува се с някои познати и след това седна във втория салон. Лудвигсън и леля Жюжю бяха с гръб към него и той седна така, че да бъде точно срещу Ринет, макар че масата му бе на другия край на салона. Около чашите с асти веднага бе започнал оживен разговор. Ринет се усмихваше на духовитостите на Лудвигсън, който, наведен към нея и явно увлечен, продължаваше да поръчва вино в нейна чест. Когато забеляза, че Даниел я наблюдава, тя започна да се преструва, че й е извънредно весело.
	През широкия портал между двата салона се виждаха танцуващите двойки. Зад бара една съвсем млада проститутка с розови бузи, сякаш излязла от някоя картина на Лорънс, бе застанала върху едно от стъпалата на малката бяла стълба; държейки се с ръце за перилата, тя стоеше на един крак, люлееше другия, повдигаше муцунка и крещеше заедно с оркестъра безсмисления рефрен, който всички присъствуващи пееха наизуст това лято:
P>
	„Тимелу, ламелу, пан, пан, тимела!“
P$
	Запалил цигара, Даниел се бе облакътил на масата и гледаше втренчено Ринет. Вече не се усмихваше, лицето му бе сякаш застинало и устните му — свити. „Къде съм го виждала?“ — питаше се младата жена. Тя се заливаше от смях и се стараеше да не среща погледа на Даниел. Но това все по-малко и по-малко й се удаваше. Подобно на чучулига, която се блъска в огледало, вниманието й все по-често се привличаше от този упорит поглед — премрежен, но непомътнял, който сякаш бе насочен към някаква точка далеч зад нея, поглед, който оставаше остър и упорит, жарък и магнетичен, от който тя успяваше да се отскубне всеки път все по-мъчно и по-мъчно.
	Изведнъж Даниел усети, че нещо се размърда почти до самия него. Нервите му бяха така опънати, че той не можа да не трепне. С пръст в устата и с неизсъхнали сълзи по клепките, малкото сираче спеше между възглавниците на канапето, увито в пухкавото палто на Долорес.
	Музиката бе спряла. Цигуларят обикаляше от маса на маса да събира пари. Когато се доближи до него, Даниел му мушна една банкнота под салфетката.
	— Следният бостон четвърт час без спиране — прошепна той. Цигуларят премигна няколко пъти с потъмнелите си клепачи в знак на съгласие.
	Тогава Даниел вдигна наново глава и улови погледа на Ринет. Разбра, че сега вече владее този поглед. Един-два пъти той си направи удоволствието да си поиграе с него — хвана го, остави го и отново го хвана: искаше да изпита властта си. Той го улови наново и вече не го пусна.
	Лудвигсън се бе разпалил и обсипваше момичето с любезности, обаче Ринет го слушаше с престорено внимание и едва чуваше какво й говори. Когато цигулката започна нов валс, още при първия замах на лъка тя разбра по трепета, който й придаваше сгърченото лице на Даниел, че решителното събитие може да се случи всеки миг. Даниел стана и спокоен, без да изпуща от очи жертвата си, премина салона и тръгна право към нея. Все пак тя има време да си каже: „Проигравам положението си при Лудвигсън“; тази мисъл беше като камшик, който разпали желанието й. Ринет го гледаше как се приближава и в очите й се яви нещо толкова неестествено, че Лудвигсън и леля Жюжю се обърнеха едновременно. Той помисли, че Даниел идва да го поздрави и дигна ръка, за да го покани на масата си. Даниел сякаш не го позна. Поклони се леко и впи поглед в зелените очи, в които се четеше едновременно и съгласие, и ужас. Ринет покорно се изправи. Без да каже дума, той я обхвана с ръка, притисна я към себе си и танцувайки, изчезна в салона, където беше оркестърът. Лудвигсън и леля Жюжю останаха неподвижни за миг, следейки двойката с очи. След това се спогледаха.
	— Какво нахалство! — измърмори тя. Двойната й гуша трепереше от вълнение и гняв.
	Лудвигсън вдигна вежди и не добави нищо. Лицето му беше толкова бледо, че той не можеше да побледнее повече. Протегна ръка — огромна ръка с нокти, тъмни като корналин — към чашата, която беше пред него, и натопи устни във виното.
	Леля Жюжю дишаше запъхтяно, сякаш заморена от дълго тичане.
	— Този младок май няма вече да работи при вас — каза тя и се изсмя сухо като жена, която си отмъщава.
	На лицето му се изписа изненада.
	— Господин дьо Фонтанен ли? А защо не?
	Той се усмихна като благородник, за когото е унизително да се занимава с дребнавости. После, владеейки се напълно, сложи ръкавиците си. Може би това приключение го занимаваше? Измъкна портфейла си, хвърли една банкнота на масата и ставайки, учтиво се сбогува с леля Жюжю. След това отиде в салона, където танцуваха и се спря на прага да почака, докато двойката мине край него. Даниел срещна заспалия му поглед, в който прозираше малко злоба, малко завист и доста възхищение. След това той го видя как минава покрай канапетата, отправя се към изхода и потъва в стъкления барабан на вратата, който сякаш го сграбчи, за да го изхвърли навън.
	С неподвижно наглед тяло, вдигнал глава, сякаш обхванат от леност, Даниел танцуваше бавно, отпуснато и леко, без да отделя краката си от пода. Опиянена, Ринет, която не съзнаваше какво върши и дори не знаеше дали е вбесена или възхитена, следваше и най-малките извивки на кавалера си, сякаш винаги бе танцувала само с него. След десет минути те останаха сами в средата на салона. Другите двойки, отдавна вече изморени, бяха образували кръг около тях. Минаха още пет минути. Те продължаваха да танцуват. Най-после, след като подхвана мелодията за последен път, оркестърът помоли за милост. Даниел и Ринет танцуваха докрай — тя полуприпаднала на рамото му, а той сериозен, спуснал клепачи над жаркия си поглед, чиято сила изпитваше от време на време над нея и който я караше да трепери ту от омраза, ту от желание.
	Около тях избухнаха ръкопляскания.
	Даниел заведе Ринет на масата на Лудвигсън, седна най-естествено на свободното място, поиска четвърта чаша, напълни я с вино, вдигна я весело към леля Жюжю и я изпи.
	— Ух, какъв шербет! — каза той.
	Ринет избухна в нервен смях и очите й се изпълниха със сълзи.
	Леля Жюжю го изгледа с възхитени очи; гневът й се бе изпарил. Тя стана, вдигна рамене, въздъхна и ни в клин, ни в ръкав изтърси:
	— Всичко това няма значение, щом човек е жив и здрав.


	Половин час по-късно Ринет и Даниел излизаха заедно от „Пакмел“.
	Беше валяло.
	— Да повикам ли кола? — предложи услугите си портиерът.
	— Да походим малко най-напред — каза Ринет. В гласа й прозвуча някаква мека отсенка, която Даниел с удоволствие забеляза.
	Въпреки проливния дъжд, който бе валял вечерта, времето оставаше задушно като пред буря. Улиците бяха пусти и слабо осветени. Двамата вървяха бавно по лъсналия от дъжда тротоар.
	Насреща им се зададе войник, хванал през кръста две жени; той се забавляваше, като ги караше да вървят в крак с него.
	— Едно, две! Не така, подскача се на левия крак! Едно, две!
	Смеховете им дълго кънтяха между глухите фасади.
	Когато напущаха бара, Ринет очакваше, че той веднага ще я хване под ръка. Но Даниел така се наслаждаваше на очакването, че му беше приятно да го продължава до безкрайност. Най-после, след една далечна светкавица, тя първа се приближи до него.
	— Бурята не е свършила още. Пак ще вали.
	— Ще бъде чудесно — отвърна той с ласкав тон, който изразяваше много неща.
	Малко уплашена от въздържаността на Даниел, тя не схвана намека и каза:
	— Знаете ли, не мога да си избия от главата, че съм ви виждала някъде.
	Даниел се усмихна в тъмнината; беше й благодарен, че говори само това, което очакваше от нея. Невъзможно беше тя наистина да вярва, че го е срещала някъде. Мина му през ум да си направи шега, като й отговори: „И аз също“, което би дало повод за различни предположения; но на него му бе по-приятно да я заинтригува като мълчи.
	— Защо ви наричат Пророка? — подхвана тя след кратко мълчание.
	— Защото се наричам Даниел.
	— Даниел кой?
	Той се поколеба. Никак не обичаше да дава такива обяснения. Но явно беше, че зад нейното любопитство не се крие никакъв умисъл; стана му съвестно да й каже някакво измислено име и рече:
	— Даниел дьо Фонтанен.
	Ринет не отговори, но видимо се сепна. Даниел помисли, че се е спънала и понечи да я задържи, но тя се дръпна настрана. Това бе достатъчно да го предизвика и той поиска насила да я хване под ръка. Приближи се и протегна ръка, но тя му се изплъзна като отскочи настрана, и тръгвайки в друга посока, влезе в една странична улица. Той реши, че Ринет върши това на шега; нямаше нищо против да си поиграят. Но тя сега действително бягаше от него — така бе ускорила стъпките си, че Даниел едва поддържаше разстоянието между двамата, без да тича. Това го забавляваше: този бърз ход в пустия квартал приличаше на някаква гонитба. В момента, когато Ринет щеше да навлезе в една тъмна улица, през която, правейки пълна обиколка, щяха да се върнат отново на улицата, където бяха преди малко, той, вече поуморен, поиска да я спре и се опита за трети път да я хване за лакътя. Тя отново му се изплъзна.
	— Но това става вече глупаво! — рече Даниел раздразнен. — Спрете се най-после!
	Ринет почти тичаше, като търсеше тъмните места по улицата и постоянно минаваше от един тротоар на друг, сякаш наистина искаше той да загуби следите й. Изведнъж се затича, но с няколко скока той я настигна и й загради пътя пред входа на една къща. Тогава видя, че на лицето й е изписан ужас, който не можеше да бъде престорен.
	— Но какво има?
	Задъхана, тя се свиваше във влажния вход, вперила в него блуждаещ поглед. Той се замисли за миг. Не разбираше какво става, но ясно виждаше, че младото момиче наистина изживява нещо сериозно. Поиска да я притегли към себе си. Ринет се отдръпна така уплашено назад, че един волан от роклята й се скъса.
	— Но какво става най-сетне? — повтори той като направи крачка назад. — Страхувате ли се от мене? Не се ли чувствувате добре?
	Обхваната от нервни тръпки, тя не можеше да произнесе нито дума и продължаваше да го гледа.
	Даниел все още не разбираше нищо, но му дожаля за нея.
	— Може би предпочитате да ви оставя? — предложи той.
	Тя направи утвърдителен знак с глава. Той почувствува, че става почти смешен.
	— Наистина ли? Искате ли да си отида? — подхвана Даниел, като вложи в гласа си много нежност, сякаш се опитваше да приласкае загубено дете.
	— Да — промълви тя почти грубо. Очевидно не играеше комедия.
	Той почувствува колко некрасиво щеше да бъде, ако настоява и отказвайки се изведнъж от намеренията си, реши да се покаже галантен.
	— Е, така да бъде — рече той, — само че не мога да ви оставя посред нощ в този вход. Ще трябва да повървим малко, докато намерим кола, и тогава ще си отида… Искате ли?
	Отправиха се мълчаливо към авеню Дьо л’Опера, където се виждаха светлини. Но доста преди да достигнат улицата, срещнаха едно такси, което вървеше бавно в очакване на клиенти. Той направи знак и колата спря до тротоара край тях. Ринет продължаваше упорито да държи очите си наведени. Даниел отвори вратата. Едва когато сложи крак на стъпалото, тя се реши да обърне глава към него, като че ли не можеше да се въздържи да разгледа още веднъж лицето му. Той се усмихваше насила и държейки шапката си в ръка, се стараеше да си даде вид на приятел, който се сбогува. Когато Ринет се увери, че той няма намерение да се качи в колата, лицето й се отпусна. Тя каза адреса на шофьора. След това, обръщайки се към Даниел, прошепна като че ли се извиняваше:
	— Прощавайте. Тази вечер трябва да ме оставите, господин Даниел. Утре ще ви обясня.
	— Е, тогава до утре — рече той като се поклони. — Но къде?
	— Наистина къде? — повтори тя наивно. — При госпожа Жюжю, ако искате. Да, при госпожа Жюжю. В три часа.
	— В три часа.
	Даниел й протегна ръка, тя също му подаде ръка и той докосна с устни ръкавицата й.
	Колата тръгна.
	Едва тогава Даниел пламна от гняв. Вече се бе овладял, когато видя, че младата жена се показа от прозореца на колата и извика на шофьора да спре.
	С един скок той се намери до вратата на колата, която тя беше вече отворила. Забеляза, че Ринет се беше свила в дъното на колата и гледаше с широко отворени очи в тъмнината. Той разбра и скочи до нея. Когато я сграбчи в прегръдките си, Ринет притисна устни до неговите. Даниел почувствува, че тя му се отдава не от слабост или от страх — просто сама се предлагаше, Ринет хълцаше — човек би казал по-скоро от отчаяние — и шепнеше неразбираеми думи:
	— Бих искала… бих искала…
	Даниел се смути, когато чу:
	— Бих искала… да имам дете… от тебе!
	— Е, на същия адрес ли? — попита шофьорът.


>>	III

	Когато се раздели с Жак и приятелите му, Антоан отиде с таксито в Паси*, защото трябваше „да види една пневмония“; след това тръгна за бащината си къща на улица Дьо л’Юниверсите, където от пет години насам живееше с брат си в партера. Седнал в дъното на колата на път за вкъщи, с цигара в уста, той си мислеше, че малкият му пациент е наистина вече по-добре, че лекарските му задължения за днес са привършени и сам той се намира в прекрасно разположение на духа.
	[* Квартал в Париж. — Б.пр.]
	„Признавам, че снощи нямах основание да се чувствувам горд. Изобщо, когато отделянето на храчки спре така внезапно… Pulsus honus, urina bona, sed aeger moritur…* Трябва само да се избегне ендокардитът… Майката е още хубава жена… И Париж е толкова красив тази вечер!…“ Минавайки покрай „Трокадеро“ той впи поглед в зеленината и се извърна да проследи с очи една двойка, която навлизаше в усамотената алея. Айфеловата кула, статуите на моста и цялата Сена бяха порозовели. „В сърцето ми… ла-ла-ла…“ — Бумтенето на мотора му пригласяше. — „В сърцето ми… заспива!“ — запя той изведнъж. — Да, така беше: „В сърцето ми заспива, ла-ла-ла…“. Ах, как ме е яд, че не мога да си спомня думите. Какво ли може да заспива в сърцето ми? „Задрямало е прасето“ — мина му през ума и той се усмихна.
	[* Добър пулс, добра урина, но болният ще умре (лат.) — Б.пр.]
	Мисълта му отново премина към приятната възможност да прекара вечерта в „Пакмел“. Някое любовно приключение?… Той се чувствуваше жизнерадостен и сякаш окрилен от някакво скрито желание. Хвърли цигарата си, кръстоса крака и вдъхна дълбоко; поради движението на колата въздухът му се стори свеж. „Само Белен да не забрави да направи вендузи на малкия. Ще го спасим, горкото дете, и то без операция. Бих желал да видя какво лице ще направи Лоазил. Тия хирурзи! На мода са, но зарежи ги! Въжеиграчи! Как казваше дядо Блак? Ако имах трима синове, бих казал на най-малко надарения: «Стани гинеколог». На този, който има склонност към спорта: «Вземи хирургическия нож!». А на най-умния от тримата бих казал: «Стани лекар, лекувай много болни и се старай да виждаш все по-ясно!».“
	Антоан отново се почувствува изпълнен с радост, изпълнен до най-скритите гънки на цялото си същество.
	— Добре избрах пътя си в живота — прошепна той полугласно.
	Когато се върна в къщи, отворената врата на стаята на Жак му напомни, че брат му беше издържал изпитите си. Пет години бдителност, грижи и внимание бяха дали този резултат.
	„Спомням си много добре вечерта, когато срещнах Фавери на улица Де-з-Екол и когато за пръв път ми хрумна да насоча Жак към Екол нормал. Тогава градинката на площад Монж беше побеляла от сняг. Не беше горещо като днес“ — въздъхна той. Предвкусвайки удоволствието от студения душ, той свали дрехите си и ги разхвърля около себе си с детска нетърпеливост.
	Излезе от банята възроден. Мислеше за „Пакмел“ и си подсвиркваше от удоволствие. Това, което той наричаше „жените“, заемаше само второстепенно място в живота му, а сантименталната любов — никакво. Задоволяваше се с лесни победи и изпитваше някаква суетна гордост от тези връзки, защото ги намираше „по-практични“. Впрочем, с изключение на някои вечери той доста лесно успяваше да устои на изкушенията; и то не от дисциплина, нито от липса на желания, а защото „всичко това“ беше част от един начин на живот, съвсем различен от този, който той бе решил веднъж завинаги да следва. У него се бе създало впечатлението, че тези „натрапчиви желания“ бяха слабост; а той беше от „силните“.
	Зън! Някой звънеше на вратата. Антоан хвърли поглед към часовника — ако се наложеше, можеше да прегледа още някой болен, преди да отиде при компанията в „Пакмел“.
	— Кой е? — запита той през вратата.
	— Аз съм, господин Антоан.
	Той позна гласа на г-н Шал и отвори. Когато г-н Тибо отиваше в Мезон-Лафит, секретарят му продължаваше да работи на улица Дьо л’Юниверсите.
	— А, вие ли сте? — каза г-н Шал машинално. Той се смути като видя Антоан по долни гащи и извръщайки глава, прошепна с въпросителен тон: — Как? — След това сякаш бе разгадал някаква загадка, вдигна пръст и почти веднага добави: — А, вие се обличате! Нали не ви безпокоя?
	— Трябва да изляза след двадесет и пет минути — побърза да признае Антоан.
	— О, това е предостатъчно. — Г-н Шал остави шапката си настрана, свали очилата си и разтвори широко очи. — Не виждате ли нещо?
	— Къде?
	— В окото.
	— В кое?
	— В това.
	— Не мърдайте. Не виждам абсолютно нищо. Простуда, може би?
	— О, да, сигурно. Благодаря. Дребна работа, простуда… Бях отворил двата прозореца. — Той се окашля и сложи наново очилата си. — Най-после се успокоих. Сигурно е простуда. Често се случва, няма нищо. — Той се изсмя и добави: — Видяхте ли, не ви отнех много време. — Но вместо да вземе шапката си, той седна на ръба на един стол, извади носната си кърпа и си избърса челото.
	— Горещо е — каза Антоан.
	— Дума да не става — отговори г-н Шал като притвори хитро очи. — Също като пред буря. Горките хора, които имат да ходят тук-таме по такова време, тези, които имат да правят постъпки…
	Антоан, който се обуваше, вдигна глава.
	— Постъпки?
	— Ами да, в тази жега! В канцеларията, в участъците хората се задушават. И затова отлагат работата за следния ден — заключи той като поклати снизходително глава.
	Антоан продължаваше да го гледа учудено.
	— Тъкмо да използувам случая — поде г-н Шал, — отдавна исках да ви питам нещо. Знаете ли Дома на щастливата старост?
	— „На щастливата старост“ ли? Какво е това?
	— Ами приют за старци. Не за неизлечимо болни. А дом за пенсионери в Поан дю Жур. Там въздухът е отличен. Слушайте, понеже говорим за това, господни Антоан, има още нещо, което искам да ви попитам: не ви ли се е случвало да намерите някой ден монета от сто су, забравена монета?
	— Забравена?… Как така забравена? В джоба ли?
	— Не. В градина. На улицата, тъй да се каже.
	Взел панталона си в ръка, Антоан стоеше прав, гледаше г-н Шал и си мислеше: „Щом заговориш с това добиче, веднага ти се струва, че оглупяваш напълно“. Той направи усилие да съсредоточи вниманието си и заяви сериозно:
	— Не разбирам добре въпроса ви.
	— Хайде де! Ами например някои хора загубват нещо. Е добре, други пък хора могат да намерят това нещо. Защо не, нали така?
	— Очевидно.
	— Е, ако вие например намерите това нещо, какво ще направите?
	— Ще потърся чие е.
	— Нали? Ами ако няма никого?
	— Къде?
	— В градината, на улицата например.
	— Е, тогава ще занеса… това, което съм намерил, в полицейския участък.
	Г-н Шал се усмихна под мустак:
	— Ами ако намерите пари, а? О, например монета от сто су? Много добре знаем къде ще отидат парите, ако ги дадем на тези хора.
	— Вие предполагате, че комисарят ще задържи монетата за себе си?
	— Като нищо!
	— О, не, господин Шал. Най-напред има формалности, книжа… Ще ви разкажа, с един приятел намерихме веднъж детска хлопка в един файтон, действително много хубава — цялата от слонова кост и позлатено сребро. И какво стана, в участъка записаха името на моя приятел, моето, името на файтонджията, адресите ни, номера на колата, накараха ни да подпишем декларация и най-после ни дадоха редовна разписка. Учудва ли ви това? Дори една година след това на моя приятел му съобщиха, че никой не е дошъл да потърси играчката и че той може да дойде да си я прибере.
	— Че защо му е?
	— Такъв е правилникът; ако намереният предмет не бъде потърсен от никого, след една година и един ден той става по право собственост на лицето, което го е намерило.
	— Една година и един ден? На лицето, което го е намерило?
	— Точно така.
	Г-н Шал вдигна рамене:
	— За детска хлопка, възможно е. Но ако беше банкнота… Например банкнота от петдесет франка?
	— Същото нещо.
	— Не вярвам, господин Антоан.
	— Аз пък съм сигурен, господин Шал.
	Сивокосото джудже, кацнало на стола, погледна втренчено младия човек над очилата си. След това премести поглед настрана, изкашля се в шепата си и каза:
	— Това, дето ви питах, беше за майка ми.
	— Майка ви ли е намерила пари?
	— Какво? — извика г-н Шал като се размърда на стола си. На лицето му, което беше станало виолетово, се изписа мъчително недоумение. Почти веднага след това обаче той се усмихна хитро: — О, не, аз говорех за приюта. — И понеже в този момент Антоан обличаше дрехата си, г-н Шал скочи от стола си, за да му помогне да мушне ръката си в ръкава. — Преминаването на Ламанш* — пошушна той. Възползува се от това, че беше застанал зад Антоан, за да му пошепне бързо в ухото: — Виждате ли? Ужасното е, че те искат девет хиляди франка. С дребните разноски кажи го десет хиляди. И то десет хиляди франка в аванс. Така е и напечатано. А ако след това човек поиска да напусне?
	[* Непреводима игра на думи с протока Ламанш и la manche (ръкав). — Б.пр.]
	— Да напусне ли? — възкликна Антоан, като се обърна; той отново изпита мъчителното чувство, че загубва нишката на разговора.
	— Разбира се, тя няма да остане и три седмици там! Как да се решиш на подобно нещо! А пък ето че тя почва вече седемдесет и седмата си година. Бас държа, че няма да има време да похарчи толкова в къщи, десет хиляди франка! Не е ли така?
	— Седемдесет и седмата година? — повтори Антоан и неволно направи сам злокобната сметка.
	Той вече не мислеше за часа, а си казваше: „Щом човек спре вниманието си върху някого, веднага открива патологичен случай. — Въпреки професионалните навици вниманието му винаги инстинктивно се насочваше към самия него, затова той имаше впечатлението, че се разсейва, щом спреше мисълта си върху някого. — Този глупак, разбира се, е патологичен случай — продължаваше да разсъждава той, — случаят Шал. — Той си спомни за първата година, когато беше видял този човечец. По препоръка на свещениците от училището г-н Тибо беше взел със себе си през време на лятната ваканция г-н Шал като частен учител на децата; след това, когато започна учебната година, той го направи свой секретар, защото бе останал доволен от неговата акуратност. — От осемнадесет години виждам това човече почти всеки ден и не зная нищо за него…“
	— Тя е прекрасна жена, мама — продължаваше г-н Шал, без да го гледа. — Не трябва да мислите, господин Антоан, че в нашето семейство сме какви да е хора. Аз може би, да. Но мама, не; тя е създадена да живее нашироко, а не такъв сиромашки живот. Но, както често повтарят свещениците от „Сен-Рок“, които са наши истински приятели, и дори господин абатът, който познава добре господин Тибо по име, „всеки носи своя кръст“. Тъй казват и е съвсем вярно. Не че не искам. Напротив. Само да бях сигурен! Десет хиляди франка! И след това бих си живял спокойно живота… Но тя няма да остане там. И няма да ми върнат парите. О, те се гарантират добре, можете да бъдете сигурен. Карат ви да подпишете при постъпване един дълъг документ на обгербвана хартия — цяла редовна декларация. Като във вашия полицейски участък. Те обаче не са толкова глупави — не ви пишат писмо като изтече годината и нищо не връщат. Нищо, нищо, нищо — повтори той с подигравателен израз на лицето. След това, без да промени тона, запита: — Какво направи вашият приятел? Отиде ли да я вземе?
	— Хлопката от слонова кост ли? А, разбира се, че не.
	Г-н Шал доби замислен вид.
	— Вярно е, че една хлопка от слонова кост… Но парична сума! Всички, които загубят пари на улицата, веднага тичат да ги търсят из парижките участъци. Бас държа, че има дори такива, които търсят повече, отколкото са загубили. И какви доказателства имат?
	Антоан не отговори.
	Г-н Шал, който го гледаше настойчиво, повтори с насмешлив тон:
	— И какви доказателства имат? Кажете де!
	— Какви доказателства ли? — отговори Антоан раздразнен. — Ами всички подробности, които трябва да се посочат: как са били загубени парите, дали са били в банкноти или монети, дали е имало…
	— О, не, в никой случай! — прекъсна го живо г-н Шал. — Няма да ги питат дали са били банкноти или монети! Подробности, да, съгласен съм. Но това не, не! — Той повтори няколко пъти с разсеян вид: — Това не… това не.
	Антоан хвърли поглед към часовника.
	— А сега, не че ви пъдя, но ще трябва да тръгна веднага.
	Г-н Шал трепна и стана, сякаш се плъзна от стола си.
	— Благодаря ви за съвета, господин докторе. Ще се прибера в къщи, за да си сложа компрес… Малко памук в ухото… дребна работа.
	Антоан не можа да се въздържи да не се усмихне, виждайки как дребното човече предпазливо подскачаше по излъскания паркет на вестибюла. Г-н Шал носеше винаги обуща, които скърцаха; това беше един от неговите „кръстове“ в живота. Беше се съветвал с всички обущари; беше опитвал всички форми на горнища и на подметки — от кожа, от плъст, от каучук; беше се съветвал с педикюристи; дори по внушението на един чистач на подове бе поверил краката си на изобретателя на „безшумните обуща“, които се препоръчваха специално на келнери и на слуги. Напразно. Тогава придоби навика да ходи на пръсти. С малката си глава и кръгли очи, с жакета си от алпака*, чиито опашки се развяваха зад него, той приличаше на сврака с отрязани крила.
	[* Вълна от лама. — Б.пр.]
	— О, щях да забравя — рече той, когато беше вече при вратата. — Всички магазини са затворени. Имате ли да ми развалите?
	— Колко?
	— Хиляда франка.
	— Ех, сега пък… — каза Антоан и отиде да отвори едно чекмедже.
	— Никак не обичам да нося у себе си такива едри банкноти — започна да обяснява г-н Шал. — Тъкмо преди малко ми говорехте как хората губят пари… Ако можехте да ми дадете десет банкноти по сто франка? Или двадесет по петдесет? Колкото по-голяма е пачката, толкова по-малко рискува човек. Тъй да се каже.
	— Не, имам само две банкноти по петстотин франка — заяви Антоан като се готвеше да затвори чекмеджето.
	— Е, добре — отвърна г-н Шал и направи крачка напред. — Все пак има голяма разлика. — Той подаде на Антоан банкнотата, която беше измъкнал от подплатата на жакета си, и тъкмо се готвеше да мушне на същото място двете банкноти, когато в антрето се позвъни така остро, че и двамата трепнаха. Г-н Шал, който още не бе скрил парите си, пошепна: „Чакайте, чакайте…“.
	Лицето му се сгърчи, когато разпозна гласа на портиера, който блъскаше с юмрук по вратата и крещеше:
	— Тук ли е господин Шал?
	Антоан изтича да отвори.
	— Тук ли е? — извика запъхтян портиерът. — Бързо! Случи се нещастие. Премазаха малката.
	Г-н Шал чу. Той се олюля и Антоан едва има време да го хване и да го просне на пода. Удари го няколко пъти по лицето с мокра кърпа; нещастният човек отвори очи.
	— О, господин Жюл — заговори портиерът, — елате бързо. Аз докарах кола.
	— Мъртва ли е? — запита Антоан, без дори да помисли за кого става дума.
	— Ей богу, май че е на умиране — прошепна портиерът.
	Антоан взе от етажерката чантата си, която беше винаги готова за подобни случаи; но изведнъж си спомни, че беше дал на Жак шишенцето с йод и се спусна в стаята на брат си, като извика:
	— Тръгвайте с господин Шал, аз ще ви настигна.


	Когато колата спря на улица Д’Алже, близо до Тюйлери, пред къщата, където живееше г-н Шал, Антоан още не бе разбрал ясно от обърканите обяснения на портиера какво се бе случило. Отнасяше се до някакво момиченце, което всеки ден излизало да посрещне г-н Жюл, когато се връщал в къщи. Виждайки, че тази вечер той се бави, то вероятно поискало да го пресрещне, като премине улица Риволи, и там една велосипедна триколка го съборила и минала през него. Продавачката на вестници, която също отишла на местопроизшествието, когато се събрала тълпата, познала детето по плитките и казала къде живее. Донесли го в безсъзнание в къщи.
	Свит в дъното на колата, г-н Шал не плачеше, но при всяка нова подробност, която чуваше, дълбоко стенание се изтръгваше от гърдите му и той слагаше ръка на устата си, за да го задуши.
	Пред вратата още имаше събрани хора. Отвориха път на г-н Шал, когото двамата му спътници трябваше да поддържат до най-горния етаж. В дъното на един коридор зееше отворена врата. Разтреперан, г-н Шал влезе в апартамента. Портиерът, който се отмести настрана, за да мине Антоан пред него, го дръпна за ръкава.
	— Жена ми, знаете, се сеща за тия работи: веднага отиде да повика докторчето, което винаги вечеря в ресторанта на ъгъла. Надявам се, че го е намерила.
	Антоан кимна одобрително с глава и последва г-н Шал. Те преминаха през стаичка, която очевидно служеше за гардероб и миришеше на мухлясал килер, после през две ниски стаи, постлани с плочки и почти тъмни, където въздухът беше задушен въпреки отворените прозорци, които гледаха към двора; във втората Антоан заобиколи кръгла маса, на която бяха наредени четири прибора върху почерняла мушама. Г-н Шал отвори една врата, влезе в осветената стая и почти веднага се строполи на земята, стенейки:
	— Дедет… Дедет.
	— Жюл! — чу се писклив и строг глас.
	Най-напред Антоан не видя нищо друго, освен една жена в розов пеньоар, с лампа в ръце; червеникавата й коса, челото и гърдите й блестяха на светлината. След това забеляза леглото, което жената осветяваше и върху което се бяха навели няколко сенки. Слаба светлина още проникваше през прозореца и се сливаше със светлината на лампата; останалата част от стаята тънеше в полумрак и в нея всичко изглеждаше нереално. Антоан помогна на г-н Шал да седне и пристъпи към леглото. Един млад мъж с пенсне, превит надве, още с шапка на главата, режеше с ножици окървавените дрехи на пострадалото дете, чието лице, потънало във възглавницата и закрито от слепените коси, едва можеше да се различи. Една баба, застанала на колене пред леглото, помагаше на лекаря.
	— Жива ли е? — запита Антоан.
	Докторът се обърна, погледна го, поколеба се, избърса челото си и най-после отговори с несигурен глас:
	— Да…
	— Аз бях с г-н Шал, когато дойдоха да го повикат — обясни Антоан, — и донесох нужното за даване на първа помощ. Доктор Тибо — добави той полугласно, — завеждащ отделение в детската болница.
	Лекарят стана и направи движение да отстъпи мястото си.
	— Продължавайте, продължавайте — рече веднага Антоан като направи крачка назад. — Как е пулсът?
	— Едва се усеща — отговори лекарят, който бързо се залови отново за работа.
	Антоан вдигна очи към червенокосата жена, срещна тревожния й поглед и каза:
	— Най-добре ще бъде, госпожо, да телефонирате за болнична кола, за да пренесем веднага детето ви в моята болница.
	— Не — обади се един ясен глас.
	Тогава Антоан забеляза изправената до горния край на леглото възрастна жена — бабата вероятно, която го разглеждаше с ясните воднисти очи, хитри като на селянка. Носът й беше остър, чертите на лицето — волеви, но потънали в цял пласт от тлъстина, която образуваше гънки на шията й.
	— Знам, че имаме вид на бедняци — продължи тя и в гласа й звучеше отсянка на примирение. — Но все пак Дедет няма да отиде в болница. Ние предпочитаме да умираме на собственото си легло.
	— Но защо, госпожо? — настоя Антоан.
	Тя вирна брадичката си и отвърна с тъжен, но непоколебим тон:
	— Такива сме!
	Антоан потърси с очи младата жена. Тя пъдеше мухите, които упорито кацаха по осветеното й лице и, изглежда, не знаеше какво да каже. Хрумна му да повика на помощ г-н Шал. Той беше паднал на колене до стола, на който Антоан се беше опитал да го сложи да седне, и стискаше с ръце главата си, за да не чува и да не вижда нищо. Старата жена, която наблюдаваше всички движения на Антоан, отгатна намерението му и побърза да го осуети.
	— Нали, Жюл? — рече тя.
	Г-н Шал трепна.
	— Да, мамо.
	Лицето й доби доволен израз и тя подхвана с майчински глас:
	— Не стой там, Жюл. За тебе ще бъде по-добре, ако си отидеш в стаята.
	Нещастникът вдигна бледото си лице; очите му играеха зад стъклата на очилата. Той не възрази нищо, изправи се и излезе от стаята като стъпваше на пръсти.
	Антоан хапеше устната си и докато преценяваше дали има време за спорове, започна да сваля дрехата си и да навива ръкавите на ризата си над лактите. След това дойде до леглото и коленичи. Той никога не обмисляше нещо, без същевременно да започне да действува; беше невъзможно дълго да преценява всеки отделен случай и винаги гореше от нетърпение да вземе решение. За него имаше по-голямо значение да се намеси бързо и смело, отколкото да избегне риска да се излъже в преценката си; разсъждението бе само средство да мине към действие, дори към прибързано действие.
	С помощта на доктора и на другата стара жена, която трепереше, той свали и останалите дрехи на момиченцето; мършавото му тяло най-после се показа бледо, почти сиво. Триколката трябва да беше повалила детето със страшна сила, защото то беше цяло покрито със синини и една тъмна ивица минаваше на косо по бедрото, от хълбока до коляното.
	— Десният крак е — констатира другият лекар. Действително десният крак беше извит, обърнат навътре и бедрото, изцапано с кръв, изглеждаше деформирано и по-късо. — Фрактура на фемура? — подхвърли той.
	Антоан не отговори. Той разсъждаваше. „Получила е силен шок — мина през ума му, — а сигурно има и нещо друго. Нещо друго, но какво?“ Той попипа капачето на коляното, след това пръстите му минаха бавно нагоре по бедрото и изведнъж от една незабележима рана на вътрешната страна, на няколко сантиметра над коляното, бликна струя кръв.
	— О! — възкликна той.
	— Бедрената артерия! — извика другият лекар.
	Антоан бързо стана. Мисълта, че сам трябва да вземе решение му вдъхна сила. Винаги когато беше между хора, още по-ясно съзнаваше собствените си възможности. „Хирург? — помисли си той. — Не, няма да изтрае до болницата. Тогава кой? Аз? Защо не? И какво друго може да се направи?“
	— Ще се опитате ли да превържете артерията? — запита докторът, който се почувствува засегнат от мълчанието на Антоан.
	Но Антоан не мислеше да му отговаря. „Разбира се — казваше си той, — и без да се губи нито секунда; може би е вече дори твърде късно! — Хвърли остър поглед наоколо си. — Да я вържа, но с какво? Чакай! Червенокосата? Няма колан! Завесите? Нямат шнурове. Трябва ми нещо еластично. Ах, ето!“ — За миг свали жилетката си, откачи презрамките си, разкъса ги с рязко движение и като коленичи отново, направя примка, която затегна в горния край на бедрото.
	— Така. Две минути да си поема дъх! — каза той като се изправяше. Пот течеше по бузите му. Чувствуваше, че всички очи са устремени към него. — Тя е загубена, ако не се направи веднага операция — отсече той с ясен глас. — Да опитаме.
	Веднага всички се отдръпнаха от леглото, дори жената, която държеше лампата, дори смутеният млад лекар.
	Антоан стискаше челюсти и през свитите очи строгият му поглед изглеждаше сякаш обърнат навътре. „Сега, спокойствие преди всичко — помисли той. — Една маса. Кръглата маса, която видях, когато влизах.“
	— Светете ми! — извика той на младата жена. — И вие елате — добави той като се обърна към лекаря и с бърза крачка влезе в съседната стая.
	„Така — помисли си той. — Ето операционната зала. — С едно движение на ръката махна приборите за ядене и натрупа чиниите една върху друга. — Тук ще сложим лампата — каза си той. Бе завзел апартамента, както военните завземат полето за маневри. — А сега да донесем малката.“
	Той се върна в спалнята. Лекарят и младата жена следяха всичките му движения и вървяха по петите му. Антоан посочи момиченцето на лекаря.
	— Аз ще я взема. Лека е като перце. А вие поддържайте крака.
	Като плъзна ръката си под хълбока на детето, което изстена леко, той го взе и го пренесе на масата. След това пое от ръцете на червенокосата лампата, свали абажура и я постави върху купа чинии. Хвърляйки поглед наоколо си, той има време да помисли: „Гледай само какъв факир съм“.
	Лампата пръскаше лъчи като пещ сред червеникавата тъмнина, от която изпъкваха осветеното лице на младата жена и пенснето на доктора. Ярка светлина падаше върху телцето на детето, чиито крайници потръпваха от време на време. Във въздуха се носеха влакънца, наелектризирани от наближаващата буря. Антоан се потеше от горещина и тревога. „Ще издържи ли, докато свърша?“ — питаше се той; но все пак някаква сила, която той не анализираше, повдигаше духа му. Никога не се бе чувствувал така сигурен в себе си.
	Той грабна чантата си и след като измъкна шишенце хлороформ и един компрес, я подаде на лекаря:
	— Разтворете я някъде. На бюфета. Махнете шевната машина. Извадете всичко от чантата.
	Той се обърна с флакона в ръка и забеляза в отвора на вратата няколко сенки — двете стари жени бяха застанали неподвижни. Баба Шал имаше големи, втренчени като на бухал очи; другата старица бе притиснала с две ръце устата си.
	— Излезте! — заповяда им той и тъй като те се отдръпнаха заднишком в тъмнината на спалнята, им посочи другата врата и извика: — Не там! По-далеч. Оттатък!
	Те се подчиниха, минаха през стаята и изчезнаха, без да промълвят дума.
	— Вие останете — изкряска той нетърпеливо на червенокосата жена, която тръгваше след тях.
	Тя се обърна кръгом. За миг Антоан спря погледа си върху нея — тя имаше хубаво лице, малко пълно, на което тревогата придаваше благородство; у нея имаше спокойствие и зрелост, които му харесаха. Неволно той си помисли: „Горката жена! Но все пак аз ще имам нужда от нея.“
	— Вие ли сте майката? — запита той.
	Тя поклати глава:
	— Не.
	— Е, по-добре тогава. — Както говореше, той напои компреса и бързо го разгъна върху носа на детето. — Хайде, застанете тук и дръжте това — й каза той като й подаде шишенцето. — Като ви дам знак, ще капнете няколко капки.
	Из стаята се разнесе миризма на хлороформ. Момиченцето изстена, вдъхна дълбоко няколко пъти и замлъкна.
	Последен поглед: теренът беше разчистен; оставаше само трудността на изпълнението. Решителната минута беше настъпила и както винаги безпокойството му изведнъж, сякаш по чудо, изчезна. Той се приближи до бюфета, където лекарят нареждаше върху стерилизираната марля всичко, което съдържаше чантата.
	„Чакай — каза си Антоан, като че ли търсеше да открадне още няколко секунди, — кутията с инструментите, така! Скалпелът, щипците, кутията с марлята, памукът, добре! Спирт. Кофеин. Йод и т.н. Всичко е налице. Да почнем!“
	И отново той се почувствува окрилен: съзнанието, че е дошъл моментът да действува го изпълваше с радостно опиянение; самоувереността му беше безгранична; жизнената дейност у него бе напрегната до крайна степен, но повече от всичко го възбуждаше чувството, че се е издигнал безкрайно високо.
	Той вдигна глава, погледна за миг младия лекар в очите, сякаш искаше да каже: „Имате ли кураж? Битката ще бъде тежка. Двама ще се борим!“.
	Лекарят не трепна. Той следеше всички движения на Антоан с вниманието на ученик. Разбираше добре, че операцията единствено можеше да спаси детето; сам той никога не би се осмелил да я направи, но с Антоан всичко изглеждаше възможно.
	„Младият колега си го бива — помисли Антоан; — имам късмет, че е тук. Чакай, трябва ми легенче. Но какъв смисъл има? И това ще свърши работа.“
	Той грабна шишето и си поля ръцете с йод до лактите.
	— Хайде и вие — каза той, като подаде флакончето на лекаря, който трескаво търкаше стъклата на пенснето си.
	Ярка светкавица, последвана от оглушителен трясък, освети прозореца.
	„Малко рано почва музиката — помисли си Антоан. — Още не съм взел скалпела. И червенокосата не трепна. Дъждът ще ни отпусне малко нервите и ще ни освежи; тук под покрива сигурно има най-малко тридесет и пет градуса.“
	Той беше взел компресите и ги слагаше около крака, за да ограничи операционното поле. Обърна очи към младата жена.
	— Няколко капки хлороформ. Достатъчно. Добре.
	„Изпълнява заповеди като войник във време на бой — мина му през ума. — Тия жени!“
	След това, гледайки внимателно малкото подуто бедро, той преглътна слюнката си и вдигна скалпела:
	— Да почнем!
	С отмерено движение той направи разрез и каза на лекаря, наведен до него:
	— Попийте!
	После помисли: „Колко е мършава. — Ей сега ще намерим мястото. Гледай, ето че Дедет вече захърка. Така. Трябва да караме бързо. Сега екартьорите“.
	— Ваш ред е — пошепна той.
	Младият лекар хвърли напоените с кръв тампони памук, взе екартьорите и разтвори раната. Антоан се спря за миг.
	„Добре — каза си той. — Къде ми е сондата? Ето я. Сега в канала на Хънтър. Класическото свързване. Всичко върви добре. Ей, още една светкавица. Тази сигурно е паднала наблизо; върху Лувъра или върху отците от «Сен-Рок»…“
	Той се чувствуваше съвършено спокоен; не се тревожеше вече за детето, нито за това, че смъртта можеше да настъпи всеки момент. Радостно си повтаряше на ум: „Феморалното свързване в канала на Хънтър. Брей! Още една. И все няма дъжд. Човек ще се задуши от горещина. Артерията е засегната на височината на фрактурата. Дребна работа. Пък тя няма много кръв за губене… — Поглед към детето. — Хм… Да побързаме! Дребна работа, но от нея се умира… Една аграфа, така. Още една, готово. Хей! Тези светкавици са непоносими; евтини ефекти… Нямам дори плоски конци. Ще караме, както можем. — Той счупи тубата, извади макарата и превърза артерията на две места близо до аграфите. — Отлично. Привършваме, Страничната циркулация ще бъде достатъчна, особено на тази възраст. Цял факир съм. Дали не съм си сбъркал призванието? У мене има всичко, което е нужно, за да бъда хирург, голям хирург… Всичко… — В тишината между гръмотевиците на отминаващата буря се чу сухото щракане на ножиците, които отрязваха краищата на копринения конец. — Всичко: верен поглед, хладнокръвие, енергия, сръчност…“
	Изведнъж Антоан напрегна слух и побледня.
	— Дявол да го вземе! — пошепна той тихо.
	Детето не дишаше.
	С рязко движение блъсна настрани жената, дръпна компреса, който покриваше лицето на оперираното дете и сложи ухо на сърцето. Вперили очи в Антоан, лекарят и младата жена чакаха.
	— Да, диша още — измърмори той.
	Хвана китката, но пулсът на детето беше толкова бърз, че той се отказа да брои ударите.
	— Ух! — рече Антоан и сгърченото му лице се сви още повече. Двамата му помощници видяха как погледът му мина от единия върху другия, но той не ги виждаше.
	С отсечен глас Антоан започна да дава заповеди:
	— Вие извадете аграфите, направете превръзка и след това махнете турникета. Бързо… Вие пък ми дайте хартия. Няма нужда, имам бележник. — Той трескаво си бършеше ръцете с една топка памук. — Колко е часът? Няма още девет. Аптеката е отворена. Изтичайте веднага!
	Тя стоеше пред него. По едва забележимото движение, което жената направи, сякаш да загърне още повече пеньоара си, той разбра, че тя се колебаеше да излезе, защото го беше облякла на голо; за миг той си представи заобленото тяло, което се очертаваше под плата. Надраска рецептата и я подписа.
	— Един литър. Тичайте, госпожо, тичайте!
	— А ако?… — заекна тя.
	Той я измери с поглед и извика:
	— Ако е затворено, ще звъните, ще тропате, ще блъскате, докато ви отворят! Хайде!
	Тя изтича навън. Той наклони глава, ослуша се и разбра, че жената тича. След това се обърна към лекаря:
	— Ще опитаме със серум. И то не подкожно, няма никакъв смисъл, а интравенозно. Това е последният ни шанс. — Антоан взе двете малки шишенца от бюфета. — Махнахте ли турникета? Добре. Все пак направете й една инжекция с камфор. И после една с кофеин; само половината, горкото хлапе… Но, моля ви се, бързо.
	Той се върна към детето и хвана тънката му китка. Не усети нищо, освен едно ускорено трептене. „Сега — помисли си той — действително пулсът не може да се брои.“ За миг почувствува слабост, отчаяние.
	— Ах, дявол да го вземе! — измърмори той. — Всичко да излезе успешно и да не послужи за нищо!
	С всяка изминала минута лицето на детето ставаше все по-мъртвешки бледо. То умираше. Антоан забеляза две леки косъмчета, по-леки от паяжинките, които се носят из въздуха наесен, близо до полуотворените устни, които се повдигаха равномерно — то още дишаше.
	„Макар че е късоглед, не е несръчен — помисли си той като гледаше как лекарят прави инжекциите. — Но няма да спасим детето.“
	Изпитваше повече досада, отколкото жал. Той беше нечувствителен като онези лекари, за които страданието на хората означава само натрупване на професионална опитност, печалба, интерес и които забогатяват за сметка на болките и на смъртта.
	В този миг му се стори, че се хлопна врата и той веднага се спусна да посрещне младата жена. Тя пристигна тичешком със своята гъвкава походка, като се мъчеше да не покаже, че е запъхтяна. Той дръпна пакета от ръцете й.
	— Топла вода — каза бързо; дори не му мина през ума да й благодари.
	— Кипнала ли?
	— Не. Колкото да стоплим серума. Бързо.
	Едва бе развързал пакета, когато тя се връщаше вече, носейки тенджера, от която се дигаше пара. Този път, без да я погледне, той пошепна:
	— Добре, много добре.
	Нямаше време за губене. За няколко секунди той отвори банката със серума и постави каучуковата тръба. На стената висеше швейцарски барометър, украсен с резба. Той го откачи с една ръка, а с другата закачи на мястото му банката. След това грабна тенджерата с горещата вода и като се поколеба за част от секундата нави маркуча на дъното. „Серумът ще се стопли, докато мине през него. Чудесно!“ — помисли си той; и намери време дори да хвърли поглед настрани — искаше да се увери, че младият лекар е забелязал изобретателността му. Най-после се върна отново при детето, повдигна безжизнената ръчичка, намаза я с йод, направи разрез със скалпела и откри кръвоносния съд; след това вмъкна сондата под него и заби иглата във вената.
	— Минава — извика той. — Премерете пулса й. Аз не мърдам оттук.
	Десет безкрайни минути изтекоха в пълно мълчание.
	Облян в пот, дишайки бързо, с присвити очи, Антоан чакаше. Погледът му не изпущаше иглата.
	Най-после той вдигна очи към банката.
	— Докъде сме?
	— Почти половин литър.
	— А пулсът?
	Лекарят поклати глава, без да отговори.
	Още пет минути минаха в същата непоносима тревога.
	Антоан пак вдигна очи към банката.
	— Докъде стигнахме?
	— Остава още една трета.
	— А пулсът?
	Лекарят се поколеба:
	— Не знам. Като че ли… се възвръща малко…
	— Можете ли да го измерите?
	Пауза.
	— Не.
	„Ако пулсът се възвърне… — помисли си Антоан. Той би дал десет години от собствения си живот, за да съживи този малък труп. — На колко ли е години? На седем? Ако спася малката, няма да минат и десет години и ще направи туберкулоза в тази дупка. Но ще я спася ли? Тя е на границата, на крайната граница… Но аз направих всичко, дявол да го вземе! Серумът минава. Само че е много късно вече… Да почакаме… Нищо не може да се направи и нищо не може да се опита: може само да се чака… Червенокосата е много хубава. Красиво същество. Тя не е майката. Каква ли е тогава? Шал не е споменавал нито дума за тези хора. Не може да му е дъщеря. Нищо не разбирам. А пък старата с нейните превземки… Във всеки случай оставиха ме на мира. С този авторитет, който човек изведнъж придобива… Всички разбраха с кого имат работа. Надмощието на енергичния мъж!… Но трябваше да успея. Ще успея ли? Не, сигурно е загубила много кръв, докато са я пренасяли. Във всеки случай засега няма никакви указания, че положението й се подобрява. Ах, дявол да го вземе!“
	Той погледна безцветните устни и двете златисти косъмчета, които равномерно продължаваха да се повдигат. Дишането му се стори малко по-ясно. Мамеше ли се? Мина половин минута. Едва доловима въздишка като че ли повдигна гърдите на детето и бавно се откъсна, сякаш с нея си отиваше последната искрица живот. За миг Антоан остана като втрещен, без да откъсва поглед от момиченцето. Не, то дишаше още. Трябваше да се чака, да се чака, още много да се чака.
	Една минута по-късно последва втора въздишка, този път почти ясна.
	— Докъде стигнахме?
	— Банката е почти празна.
	— А пулсът? Възвръща ли се?
	— Да.
	Антоан си отдъхна.
	— Можете ли да го измерите?
	Лекарят извади часовника си, намести пенснето си, мълча цяла минута и най-после каза:
	— Сто и четиридесет… Може би сто и петдесет.
	— Това е по-добре от нищо — неволно пошепна Антоан. Той се бореше с всички сили срещу чувството на огромно облекчение, което въпреки волята му вече го завладяваше.
	Все пак не сънува, има явно подобрение. Дишането ставаше по-равномерно. Трябваше да направи усилие да остане на мястото си; беше го обхванало детинско желание да почне да свири и да пее.
	„По-добре от нищо, ла-ла-ла… — затананика той на ум мелодията, която го преследваше още от сутринта. — В сърцето ми… в сърцето ми заспива… ла-ла-ла… Заспива какво? А, сетих се — помисли той внезапно: Лунна светлина! Лятна лунна, лунна светлина!… В сърцето ми заспива лунна светлина, прекрасна лятна лунна светлина…“
	За миг той почувствува някакво освобождение, истинска радост.
	„Малката е спасена — реши Антоан. — Трябва да бъде спасена! Прекрасна лятна лунна светлина…“
	— Банката се изпразни — констатира докторът.
	— Отлично!
	В този момент детето, което той не изпущаше из очи, потръпна. Антоан се обърна почти весело към младата жена, която от четвърт час, облегната на бюфета, не смееше да мръдне.
	— Е, госпожо — извика той със сърдит глас, — заспахме ли? А термофорът? — Едва не се усмихна на смаяния й вид. — Ами, разбира се, госпожо, ясно като бял ден! Една гореща бутилка, за да стоплим крачката на детето!
	В дъното на очите й блесна лъч на радост и тя изскочи от стаята.
	Тогава, навеждайки се с удвоена предпазливост, изпълнен с нежност, Антоан измъкна иглата и внимателно постави компрес върху раничката. След това попипа дясната ръка, чиято китка висеше безжизнено.
	— Още една ампула с камфор, драги, за всеки случай, и това ще бъде всичко, което можем да направим. — Той замълча и след това процеди през зъби: — Не би било чудно, ако сме преминали най-страшното.
	Отново някаква радостна сила го изпълни.
	Жената се връщаше вече с бутилка в ръце. Тя се поколеба и понеже той мълчеше се доближи до краката на детето.
	— Не така, госпожо — поде Антоан със същия рязък и весел тон. — Ще я опарите. Дайте ми я. Аз ли трябва да ви уча да увивате шишето в подобни случаи!
	И като се усмихна този път, той взе първата навита салфетка, която му попадна под ръка, хвърли гривната над бюфета, уви шишето и го опря о краката на момиченцето. Червенокосата го гледаше изненадана от радостната усмивка, която изведнъж подмлади лицето му.
	— А детето… спасено ли е? — попита несмело тя.
	Той не посмя да отговори утвърдително и измърмори:
	— Ще ви кажа след един час.
	Но тя не се излъга. Хвърли му смел поглед, изпълнен с възхищение.
	„Какво ли прави това хубаво момиче тук?“ — помисли си Антоан за трети път. След това, посочвайки вратата, попита:
	— А какво правят другите?
	Тя се усмихна едва доловимо:
	— Чакат.
	— Успокойте ги малко, кажете им да си легнат. Нека отидат да спят. И вие също, госпожо, трябва да отидете да си починете.
	— О, аз… — пошепна тя като тръгна към вратата.
	— Да върнем малката в леглото й — предложи Антоан на лекаря. — Както преди малко. Поддържайте крака. Махнете възглавницата, главата наравно. Сега дойде време да направим екстензия… Подайте ми тази салфетка. И връвчицата от пакета. Ще нагласим апарат за разтягане. Прекарайте връвта между железата на леглото. Много добре. Удобни са тия железни легла. Сега някаква тежест. Безразлично каква. Тази тенджера. Не, ето нещо по-подходящо — тази ютия. Тук може да се намери всичко необходимо. Да, да, дайте я. Така! Утре ще направим някои подобрения. Междувременно това ще бъде достатъчно за една малка екстензия… Нали така?
	Лекарят не отговори. Той гледаше Антоан втренчено, както Марта трябва да е гледала Спасителя, когато Лазар се изправил в ковчега. Устните му се полуотвориха и той можа само да промълви:
	— Мога ли да ви наредя чантата?
	В този боязлив глас личеше такова желание да бъде полезен, да покаже предаността си, че Антоан изпита опиянението на човека вожд. Те бяха сами. Той отиде към младежа и втренчи поглед в очите му.
	— Вие сте човек на място, моето момче.
	Лекарят почувствува, че дъхът му секва. Антоан, още по-смутен от младия си колега, не му даде време да отговори.
	— Сега се приберете в къщи, драги мой. Късно е вече. Няма нужда да оставате тук. — Той се поколеба: — Смятам, че мога да кажа, тя е спасена. Смятам. Но за всеки случай аз ще намина през нощта, ако позволявате. — Докторът направи неопределен жест. — Казах, ако позволявате — продължи Антоан, — защото аз не забравям, че тя е ваша пациентка. Точно така. Аз се намесих по спешност, поради естеството на случая. Нали? Но от утре оставям малката във вашите ръце. И напълно спокойно: те са много добри ръце. — Както говореше, той поведе лекаря към вратата. — Бихте ли искали да наминете към обед? — добави той. — Аз ще се върна след болницата и тогава ще решим заедно как да я лекуваме.
	— Maitre*, аз… аз съм толкова щастлив, че можах…
	За първи път наричаха Антоан maitre. Той вдъхна с пълни гърди този облак тамян и несъзнателно протегна двете си ръце на младия лекар, но веднага се овладя.
	[* Буквално майстор. Така се обръщат към най-изтъкнатите лекари във Франция. — Б.пр.]
	— Аз не съм maitre — каза той с изменен глас. — А ученик, драги мой, чирак, прост чирак. Като вас. Като другите. Като всички. Човек опитва, налучква… Правим, каквото можем; и това не е малко.


	Антоан чакаше с нетърпение да си отиде лекарят. Може би искаше да остане сам? Но когато чу стъпките на младата жена, която се връщаше, лицето му се оживи.
	— Ами вие няма ли да си лягате?
	— Не, докторе.
	Той не настоя.
	Болната стенеше; след това започна да хълца и се закашля.
	— Много добре, Дедет — каза той, — много добре! — И измери пулса й. — Сто и двадесет. Все по-добре отива. — Погледна жената и без да се усмихне, добави: — Сега наистина вярвам, че сме спечелили битката.
	Тя не каза нищо, но Антоан чувствуваше, че вярва в него.
	Той желаеше да започне разговор, но не знаеше как.
	— Държахте се много храбро — поде той. И както винаги, когато се чувствуваше неуверен, мина в нападение: — Каква сте на детето?
	— Аз? Никаква. Просто съседка. Дори не сме приятели. Аз живея на петия етаж.
	— Но тогава коя е майката на детето? Нищо не разбирам.
	— Мисля, че майката е умряла. Тя беше сестра на Алин.
	— На Алин?
	— Прислужницата.
	— Старата, на която трепереха ръцете?
	— Да.
	— Значи, детето въобще не е роднина на семейство Шал?
	— Не, то е племенница на Алин. Прибрали са го да живее тук. На разноски на господин Жюл, разбира се.
	Те говореха полугласно, леко наведени един към друг и Антоан виждаше съвсем отблизо устните и бузите й — тази блестяща плът, на която умората придаваше особен чар. Той се чувствуваше едновременно потиснат и трескав, безсилен да се бори с инстинктите си.
	Момиченцето се раздвижи в съня си. Двамата се приближиха заедно до леглото. Малката полуотвори очи и веднага ги затвори.
	— Може би светлината й пречи — каза младата жена, като взе лампата и я постави малко по-назад. След това се върна до главата на детето, за да избърше челото му, покрито с капки пот. Когато се наведе, Антоан, който я следеше с очи, внезапно изтръпна, сякаш получи ненадеен удар: като на магически фенер той видя очертано под пеньоара тялото на младата жена, така ясно, така вълнуващо, сякаш изведнъж тя се бе изправила съвсем гола пред него. Той задържа дъха си и с някакво парливо усещане в очите гледаше как с ритъма на дишането гърдите й нежно се повдигат и спущат в полусянката. Ръцете му, внезапно вледенени, се сгърчиха; той никога не бе пожелавал така бурно никоя жена.
	— Госпожица Рашел — пошепна някой.
	Тя се изправи.
	— Алин пита може ли да дойде при малката.
	Влязлата в стаята се усмихваше, сякаш се застъпваше за прислужницата. Внезапното появяване на тази жена ядоса Антоан, но той не посмя да й откаже.
	— Вие се казвате Рашел? — промълви Антоан. — Да, да, нека влезе.
	Антоан едва ли забеляза как старата коленичи до леглото. Той се приближи до един от отворените прозорци. Слепите му очи бучаха. Отвън не идеше никакъв хлад; над покривите слабите отблясъци на далечни светкавици от време на време бледо осветяваха небето. Едва тогава той усети умора; беше стоял на крака три-четири часа. Потърси стол, за да седне. Между двата прозореца две детски дюшечета, поставени едно до друго върху плочките на пода, образуваха нещо като диван. Вероятно Дедет спеше обикновено там; очевидно това беше стаята на Алин. Той се отпусна на тази постеля, опря гръб на стената и отново изпита чувството, че се отдава без съпротива на желанието си да зърне още веднъж през прозрачния пеньоар ясните очертания на гръдта, нейното трептене. Но Рашел не стоеше вече пред светлината на лампата.
	— Да не си е разместила малката крака? — пошепна той, без да стане.
	Рашел направи крачка към леглото и под тънкия плат се очертаха извивките на гъвкавото й тяло.
	— Не.
	Устните на Антоан бяха пресъхнали и той все чувствуваше, че очите го смъдят. Не му идваше на ум как да накара Рашел да мине пред лампата.
	— Все така ли е бледа?
	— Малко по-малко.
	— Изправете й главата, моля ви се. Да бъде наравно и направо…
	Тогава тя пристъпи към осветеното място, но само мина между светлината и Антоан. Този миг обаче беше достатъчен да събуди отново желанията му. Трябваше да затвори очи и да притисне силно гърба си до стената, седеше така със стиснати зъби, като се мъчеше да задържи в затворените си очи тайния образ. Миризмата на големите градове през лятото — дъхът на пушек, на конски тор, на прах, на асфалт — правеше въздуха тежък и мъчен за дишане. Мухите се блъскаха като куршуми в абажура и кацаха по влажното му лице. От време на време някъде откъм предградията се чуваха гръмотевици.
	Малко по малко горещината, треската, дори силният смут, който го бе завладял, надвиха силите му. Антоан не забеляза безчувствеността, която го обхващаше; мускулите му се отпуснаха, той облегна плещи о стената и заспа.
	Едно особено усещане го изтръгна от съня му; преди да се събуди още, стори му се, че изпитва някакво приятно чувство. Доста дълго остана в това състояние на смътно блаженство, преди да разбере от коя част на тялото му проникваше това топло и приятно усещане. И изведнъж схвана, че то иде от крака му. В същия миг съзна, че някой беше седнал близо до него; че тази топлина, която усещаше на бедрото си, се излъчваше от живо тяло; че това тяло, тази топлина бяха на Рашел. Той изпитваше чувствено удоволствие, което се усили, след като разбра кой е неговият източник. Младата жена сигурно се беше мушнала до него, когато е спал. Можа да се овладее, за да не направи никакво движение. Събуди се напълно. Двете бедра се опираха леко едно о друго през дрехите — повърхността на допира бе не по-голяма от човешка длан, — но в този момент всичките му усещания бяха събрани на това място. Той седеше неподвижен, задъхан, с необикновено прояснено съзнание; в преливащата се топлина на техните тела той намираше по-възбудително сладострастие, отколкото в най-дългата целувка.
	Изведнъж Рашел се събуди, протегна се, бавно се отдръпна от него и се изправи. Той се престори, че се събужда, защото тя се е раздвижила. Усмихната, тя призна:
	— Поспах малко.
	— И аз също.
	— Вече се съмва — каза тя като вдигна ръка да оправи косите си.
	Антоан погледна часовника си: наближаваше четири часът.
	Детето спеше почти спокойно. Алин бе сключила ръце, сякаш се молеше. Антоан се доближи до леглото и вдигна завивката. „Няма нито капка кръв: добре върви.“ Взе китката на момиченцето и изброи до сто и десет, като следеше с очи движенията на Рашел.
	„Колко топло беше бедрото й“ — помисли си той.
	Рашел се гледаше в едно парче огледало, закрепено на стената с три пирона и се смееше. С буйните си червени коси, разкопчана яка, голи здрави ръце и дързък, малко подигравателен поглед тя напомняше фигура от републикански бунт: „Марсилезата“ на барикадите.
	— Ето че се разхубавих — пошепна тя като кокетно издаде напред устните си. Тя знаеше добре, че нейният тен и младостта й запазваха свежестта си дори когато ставаше от сън.
	В лицето на Антоан, който се приближи до нея, за да погледне образа й в огледалото, видя потвърждение на собствената си преценка. Забеляза, че този мъжки поглед не търсеше очите, а устните й.
	Изведнъж Антоан се погледна в огледалото и видя запретнатите си ръкави, намазаните си с йод ръце, измачканата си и изпръскана с кръв риза.
	— Пък мен ме чакаха за вечеря в „Пакмел“ — рече той.
	Любопитна усмивка освети лицето на Рашел:
	— Така ли? Ходите ли понякога в „Пакмел“?
	Очите им се смееха. Антоан се чувствуваше изпълнен с радост. Той беше имал връзки почти само с леки жени; изведнъж Рашел му се стори по-малко недостъпна.
	— Аз ще сляза у дома — каза тя. После се обърна към Алин, която ги гледаше: — Ако мога да ви бъда полезна с нещо, непременно ме повикайте.
	И без да каже довиждане на Антоан, тя се загърна в пеньоара си и с лека походка излезе от стаята.


	Щом тя излезе, Антоан почувствува желание да си отиде. „Да подишам малко свеж въздух — помисли си той като хвърли поглед над покривите към утринното небе. — После ще се върна в къщи да обясня на Жак… и ще се върна пак след болницата. Ще се върна в приличен вид. Може би ще мога да накарам да я повикат, за да ми помогне при превръзката. Или пък да я повикам сам, като се качвам. Но аз дори не зная дали живее сама…“
	Той даде няколко указания на Алин, в случай че детето се събуди, преди да се е върнал. После в момента, когато излизаше, му стана съвестно — какво ли правеше г-н Шал?
	— В неговата стая се влиза от вестибюла, вратата, която е до печката — обясни прислужницата.
	Действително близо до печката имаше нещо като врата на шкаф, през която се влизаше в триъгълна ниша, осветена в дъното от прозорче към стълбището. Неразсъблечен, г-н Шал беше легнал там върху една желязна кушетка и с полуотворена уста хъркаше тихо.
	„Този глупак си е натъпкал ушите с памук“ — рече си Антоан.
	Реши да почака няколко минути като се надяваше, че човечецът ще отвори очи. По стените бяха закачени благочестиви картинки, налепени на цветни картони. На една етажерка, върху която беше поставена карта на света, заградена с празни шишенца от парфюм, бяха наредени книги, също така с религиозно съдържание.
	„Случаят Шал… — каза си Антоан. — Аз имам мания да класифицирам всички случаи. Всъщност работата е много по-проста — безлична физиономия, глупашки живот. Когато правя усилие да видя по-ясно, аз изопачавам и обобщавам нещата. Трябва да внимавам. Като онази слугиня от Тулуза… Чакай, каква връзка има между двата случая? Защото и нейната таванска стаичка се проветряваше също от стълбите? Не, а защото имаше същия дъх на тоалетен сапун… Странно нещо е асоциацията…“
	Той забеляза, че с голямо удоволствие си спомня за тази хотелска прислужница, в чиято таванска стая беше прекарал една нощ, когато, като съвсем млад още, беше придружил баща си на един конгрес в Тулуза. Какво не би дал той в този момент за закръгленото тяло на това момиче, на което се бе наслаждавал върху грубия чаршаф.
	Г-н Шал продължаваше да хърка. Антоан се отказа от намерението си и се върна в коридора, който водеше към площадката на стълбището.
	Щом сложи крак на първото стъпало, той си спомни, че Рашел живее на по-долния етаж. Когато дойде до завоя, погледна вратата — тя не беше затворена. Сигурно бе нейната врата; нямаше друга на този етаж. Но защо беше отворена?
	Нямаше време за колебание. Продължи да слиза, без да смее да забави крачка и се озова на площадката.
	Рашел, която беше във вестибюла се обърна, когато чу стъпки зад себе си. Тя беше освежена и вчесана; беше сменила розовия си пеньоар с кимоно от бяла коприна. Червените й коси над бялата дреха напомняха пламъка на голяма бяла свещ.
	— Довиждане, госпожице — каза Антоан.
	Тя се приближи към него и застана в отвора на вратата.
	— Не бихте ли хапнали нещо, докторе, преди да си отидете? Току-що приготвих шоколад с мляко.
	— Не, много съм мръсен. Наистина не. Довиждане.
	Той й подаде ръка. Тя се полуусмихна и също му подаде ръка. Той повтори:
	— Довиждане — и понеже тя продължаваше да се усмихва, без да улови ръката му, която й протягаше, той добави: — Не искате ли да ми дадете ръка?
	Видя, че усмивката на младата жена замръзна и погледът й стана твърд. Тя му подаде ръка, но не му остави време да я стисне. Първа сграбчи силно ръката му и с внезапен жест го дръпна във вестибюла и затръшна вратата. Те стояха изправени един срещу друг. Тя не се усмихваше вече, но не бе затворила устните си и той видя блясъка на зъбите й. Облъхна го мирисът на косите й. Той помисли за голата гръд, за горещото бедро. Приближи грубо лицето си и впи поглед в разширените очи на Рашел, които бяха съвсем близо до неговите. Тя не отстъпи назад. Антоан само почувствува как тялото й, което бе обхванал с ръка, се огъна… Тя първа впи устните си в устата му. След това се освободи с усилие от прегръдките му, наведе глава и усмихвайки се отново, прошепна:
	— Такива нощи възбуждат…
	В дъното на апартамента той виждаше през отворената врата едно легло, покрито с розова коприна. Изгряващото слънце превръщаше тази далечна и така близка постеля в някаква голяма цветна чаша, окъпана в слънце.


>>	IV

	Същата сутрин към единадесет и половина Рашел потропа на вратата на семейство Шал.
	— Влез! — извика един писклив глас.
	Г-жа Шал отново бе седнала при отворения прозорец в трапезарията, поставила крака на една табуретка, както винаги, без да прави нещо, като държеше тялото си изправено.
	„Срамувам се, че нищо не работя — казваше тя понякога, — но идва една възраст, когато човек вече не може да се съсипва от работа, за да угоди на другите.“
	— Как е малката? — запита Рашел.
	— Събуди се, пийна си и отново заспа.
	— Няма ли го господин Жюл?
	— Той излезе — отговори г-жа Шал като вдигна рамене с израз на примирение.
	Рашел се почувствува разочарована.
	Старата продължаваше да нарежда тъжно:
	— Цялата сутрин се въртя като муха. О, неделята е адски ден за тези, които имат мъже в къщи. Мислех, че нещастието ще го накара да се държи по-прилично с нас. Но къде ти! Още от сутринта беше започнал да мисли за нещо друго. Господ знае за какво. Такъв нос беше провесил, познавам го добре — петдесет години го търпя. Тръгна за голямата литургия цял час по-рано. Естествено ли е това според вас? И още не се е върнал. Ето — рече тя и присви устни, — ето го. Когато говориш за вълка… Умолявам те, Жюл — поде тя като протегна врат към сина си, който стъпваше на пръсти, — не блъскай така вратите. Не само заради болното ми сърце; този път заради Дедет — тя може да умре от това.
	Г-н Шал дори не се опита да се оправдава. Той изглеждаше разсеян и загрижен.
	— Елате да видите малката — го подкани Рашел. Щом се изправиха пред леглото на заспалото дете, тя добави: — Отдавна ли познавате този доктор Тибо?
	— Как? — рече г-н Шал. Очите му добиха изплашен израз, но той се усмихна като че ли разбира за какво му намекват и повтори като ехо: — Как? — И млъкна. А после с вида на човек, който се решава да се довери някому, внезапно се обърна към нея: — Слушайте, госпожица Рашел. Вие бяхте много добра към Дедет, затова ще ви помоля за една малка услуга. Така бях капнал след всичко, че просто си бях загубил ума тази сутрин. Наистина трябва пак да отида там. И то веднага. Но толкова е… толкова е унизително да се явиш повторно на това гише и то сам! Не казвайте не — каза той с умолителен глас. — Давам ви честна дума, госпожица Рашел, че няма да ви отнеме повече от десет минути.
	Усмихната, тя се съгласи, без да разбира за какво й говори той. Готова беше да се забавлява със странностите на този човек и същевременно желаеше да използува случая, за да го разпита за Антоан. Но през целия път той сякаш не разбираше въпросите й и нито веднъж не отвори уста.
	Отдавна бе ударил дванадесет часът, когато пристигнаха в участъка. Комисарят беше вече излязъл. Г-н Шал доби такъв смаян вид, че чиновникът се разсърди.
	— Щом аз съм тук, все едно, че е комисарят. Какво искате?
	Г-н Шал му хвърли боязлив поглед и тъй като не смееше да си отиде, започна да обяснява:
	— То, знаете, такова… аз много мислих за това. Трябва да добавя нещо в декларацията си.
	— Каква декларация.
	— Аз идвах тази сутрин и говорих там на онова гише.
	— Името ви? Сега ще намеря досието.
	Заинтересувана, Рашел се приближи. Чиновникът се върна бързо с някакъв лист в ръка и изгледа посетителя от главата до краката.
	— Шал? Жюл-Огюст? Вие ли сте? За какво се отнася?
	— Ето, аз се страхувам, че господин комисарят не е разбрал добре къде съм намерил парите.
	— Улица Риволи? — каза чиновникът като гледаше листа.
	Г-н Шал се усмихна широко, сякаш бе спечелил някакъв бас:
	— Виждате ли! Не, не е съвсем така. Аз се върнах там и, бога ми, като бях на самото място, си припомних подробности, които могат да бъдат полезни, ако се запишат. Трябва да бъдем честни. — Той се окашля в шепата си и продължи: — Впрочем не мога да твърдя, че беше на улицата. По-скоро беше в градината на Тюйлери. Да. Бях в градината, разбирате, бях дори седнал на една каменна пейка, втората след будката с детски играчки, когато се отива от площад Конкорд към Лувъра. Бях седнал там, носех и бастуна си. Ей сега ще видите защо настоявам на тази подробност. Видях как един господин и една дама минаха пред мен и едно дете вървеше след тях. Те разговаряха. Дори си помислих: „Ето двама души, които са успели да си създадат семейство, дете и така нататък…“. Виждате, че ви казвам абсолютно всичко. Тогава детето, точно когато минаваше край моята пейка, падна и изпищя. Аз не съм свикнал на глезотии и не мръднах. Майката изтича и тогава пред мен, почти в краката ми — не беше по моя вина, нали така? — коленичи до детето и за да му избърше лицето, измъкна от чантичката си, която държеше в ръка, една кърпичка или нещо подобно. Аз останах на пейката. И тогава — подхвана той като вдигна показалеца си, — когато си тръгнаха, забелязах, както си играех с бастуна, с края на бастуна, внезапно забелязах парите в пясъка. Припомних си това по-късно. Аз винаги съм бил това, което се нарича съвестен човек. Госпожицата може да ви каже — петдесет и две годишен съм и няма за какво да се упрекна. Това има значение. И така, не се касае само да кажеш туй или онуй. Аз се убедих, че може би дамата и нейната чантичка имат нещо общо с тази история. Казвам ви го най-честно.
	— А не можахте ли да изтичате след тях? — запита Рашел.
	— Бяха много далеч.
	Чиновникът вдигна поглед от книжата:
	— Можете ли поне да ги опишете?
	— За господина, не зная. Дамата беше облечена в тъмна рокля; около тридесетгодишна може би. Детето носеше локомотивче. Да, сигурен съм за тази подробност, носеше малко локомотивче. Но като казвам малко, да се разберем: искам да кажа толкова голямо. Возеше го. Записвате ли всичко?
	— Бъдете спокоен. Свършихте ли?
	— Да.
	— Благодаря ви.
	Рашел беше вече отишла до вратата, но г-н Шал, вместо да я последва, се облегна на дъската на гишето и наведе глава към прозорчето.
	— Още една малка подробност — прошепна той и лицето му стана вишнево. — Възможно е да съм направил една лека грешка тази сутрин, когато оставих парите. Да. — Той се спря да избърше челото си. — Струва ми се, че предадох две банкноти, нали? Две банкноти по петстотин франка? Да, да. Сега съм сигурен, че беше така. Това е грешка от моя страна или по-скоро небрежност. Защото… съвсем не беше така… Аз намерих само една банкнота… една банкнота от хиляда франка, разбирате? — Пот течеше от челото му и той отново се избърса. — Понеже се сетих за това, отбележете го, макар че в края на краищата то е едно и също, така да се каже.
	— Съвсем не е едно и също — отвърна чиновникът. — Ами това е много важно! Господинът, който е загубил банкнота от хиляда франка, можеше да дойде сто пъти поред и никога нямаше да му предадат вашите две банкноти по петстотин франка. Ето ти история! — Той изгледа г-н Шал от глава до пети с недоволен поглед. — Имате ли лична карта?
	Г-н Шал започна да рови из джобовете си.
	— Не.
	— Това не е достатъчно — рече чиновникът. — Много съжалявам, но не мога да ви оставя да си отидете току-така. Един стражар ще ви придружи до вкъщи и вашата портиерка ще удостовери, че името и адресът ви не са измислени.
	Г-н Шал сякаш бе станал безразличен към всичко. Той продължаваше да бърше потта си, но лицето му бе разведрено, почти усмихнато.
	— На ваше разположение — каза той учтиво.
	Рашел прихна да се смее. Г-н Шал вдигна тъжни очи към нея; след това, като помисли известно време, се реши да направи крачка към нея и заеквайки малко, започна:
	— Понякога, госпожица Рашел, под жакета на един прост, неизвестен човек тупти по-благородно сърце — да, казвам, по-благородно, тоест по-почтено, — отколкото под цилиндъра на този или онзи уважаван господин, който дори е отрупан с почести. — Долната част на лицето му трепереше. Веднага се разкая за своята разпаленост. — Не казвам това за вас, госпожица Рашел, нито за вас, господин стражар — добави той като гледаше без никакъв страх стражаря, който беше влязъл в стаята.


	Рашел остави г-н Шал и полицая да се обясняват в стаята на портиерката и се качи в апартамента си. Антоан я чакаше на площадката. Съвсем не й бе минало през ум, че можеше да го намери там. Когато го зърна, тя изпита такава силна радост, че за миг притвори очи; но радостта й едва се прояви на лицето.
	— Звъних, звъних. Просто бях отчаян — призна той.
	Те се гледаха весело, с усмивка на съучастници.
	— Какво ще правите тази сутрин? — запита той възхитен, че я вижда така елегантна; тя носеше светъл костюм и шапка, украсена с цветя.
	— Тази сутрин? Ами вече минава един часът. Аз още не съм обядвала.
	— И аз не съм. — И изведнъж той се реши: — Искате ли да дойдете да обядвате с мене, кажете? Искате ли? Да?
	Тя се усмихваше покорена от вида му на лакомо дете, което не умее да прикрива желанията си.
	— Кажете да.
	— Е добре, да.
	— О — рече той и си пое дълбоко дъх.
	Тя отвори вратата и каза:
	— Само да предупредя прислужницата и да й кажа да си върви.
	За минута Антоан остана сам на входа на вестибюла. Припомни си какво бе изпитал сутринта, когато тя се бе приближила до него.
	„Как само ми протегна устните си!“ — помисли си той. Беше така развълнуван, че опря юмрук о стената.
	Рашел се върна.
	— Хайде — каза тя и се усмихна, — гладна съм. — Напомняше младо животно, което предвкусва удоволствието от храната.
	— Може би предпочитате да излезете сама и аз да ви настигна на улицата? — предложи неловко той.
	Тя се разсмя и се обърна.
	— Сама ли? Аз съм напълно свободна. Никога не крия нищо.
	Те тръгнаха по улица Риволи. Антоан отново забеляза ритмичната й и лека походка; струваше му се, че не ходи, а танцува.
	— Къде отиваме? — запита той.
	— Ами да влезем ей там. Вече е много късно! — С края на чадъра си тя посочи ресторанта на ъгъла.
	В мецанина нямаше никого. Масичките бяха наредени в полукръг покрай отворените прозорци, които гледаха към аркадата и осветяваха по особен начин ниската зала. Вътре беше хладно и сумрачно. Те седнаха един срещу друг и се загледаха като деца, които ще започнат да играят.
	— Аз дори не зная името ви — каза той внезапно.
	— Рашел Гьопферт. Двадесет и шест годишна. Овална брадичка. Нос обикновен…
	— А има ли изпадали зъби?
	— Ей сега ще видите! — извика тя като се нахвърли върху ордьовъра.
	— Внимавайте, сигурно е с чесън.
	— Какво от това — възрази тя. — Много обичам да зарязвам добрите маниери.
	Гьопферт… При мисълта, че тя може би е еврейка, малкото, което беше останало от възпитанието му, се събуди в душата му; това малко беше достатъчно, за да придаде на приключението пикантен вкус на независимост и екзотика.
	— Баща ми беше евреин — съобщи тя без самохвалство, сякаш отгатнала мислите на младия мъж.
	Една келнерка, облечена в бяло като млекарка, донесе листата.
	— Mixed grill* — предложи Антоан.
	[* Смесена скара (англ.). — Б.пр.]
	Лицето на Рашел се озари от много странна усмивка, която тя очевидно не можа да сдържи.
	— Защо се смеете? Много е вкусно. Има куп чудесни неща, печени на скара — бъбречета, бекон, наденички, котлети…
	— … с кресон и суфле от картофи — добави келнерката.
	— Знам, знам — каза тя. — Разбира се, това ще вземем. — Веселостта, която бе успяла да прикрие, сякаш още блестеше в загадъчния й поглед.
	— Какво ще пиете?
	— Бира.
	— И аз. Добре изстудена.
	Той я разглеждаше, докато тя смучеше листенцата на един ангинар.
	— Страшно обичам всякакви кисели неща.
	— И аз също.
	Той искаше да бъде като нея. Трябваше да прави усилие да не отговаря на всяка нейна дума с „и аз също“. Всичко, което тя казваше и правеше, отговаряше напълно на това, което той очакваше от нея. Тя беше облечена точно така, както той винаги бе смятал, че трябва да се облича една жена. На врата си носеше огърлица от стар кехлибар, чиито едри зърна, прозрачни и продълговати, напомняха някакви плодове, огромни гроздови зърна от Малага, изпълнени със слънце джанки. Под кехлибара нейната млечна, смущаваща плът сякаш излъчваше светлина. Пред нея Антоан се чувствуваше като прегладнял човек, когото нищо никога не може да насити. „Как ми подаде устните си…“ — помисли той отново и почувствува как кръвта му преля към сърцето. А тя е тук, пред него, същата… И се усмихва!
	Келнерката сложи на масата две халби пенлива бира. И двамата побързаха да я опитат. Антоан се забавляваше да пие едновременно с Рашел, без да вдигне очи от нея; усещайки как резливата и пенлива течност се разлива по езика му в същия миг, когато и Рашел отпиваше първата глътка ледена бира, той изпита чувство, че устните им за втори път се сляха. Остана като замаян цяла минута и се учуди, когато отново чу нейния глас:
	— … те се държат с него като със слуга.
	Той дойде на себе си.
	— Кои те?
	— Майката и прислужницата. — Антоан разбра, че Рашел говори за семейство Шал. — Старата винаги нарича сина си хапльо.
	— Съгласете се, че това доста му отива.
	— Щом влезе, тя започва да го тормози. Всяка сутрин той трябва да чисти обувките им на стълбите, чисти дори обувките на малката.
	— Господин Шал ли? — рече Антоан развеселен.
	Той си представи как човечето пише под диктовката на г-н Тибо или приема вместо него някой колега от Академията за духовни науки при Института.
	— И те са се наговорили да го обират. Крадат му дори парите от джоба като се преструват, че му изчеткват гърба, когато се готви да излиза. Миналата година старата беше подписала полици за три-четири хиляди франка, като беше подправила подписа на сина си. Всички помислиха, че господин Жюл ще умре от това.
	— А той какво направи?
	— Естествено плати всичко. Цели шест месеца изплащаше малки суми. Не можеше да изложи майка си.
	— Ние го виждаме всеки ден и никога не сме подозирали подобно нещо.
	— Никога ли не бяхте ходили у тях?
	— Никога.
	— Сега са обзаведени крайно бедно. Но трябваше да видите жилището им преди две години. В този апартамент, постлан с плочки, с ламперии, с шкафове в стените, знаете ли, човек се чувствуваше като във времето на Волтер: мебели с инкрустации, семейни картини, дори старо сребро.
	— И какво стана с всичко това?
	— Двете жени тайничко изпродадоха всичко. Една вечер господин Жюл се връща — бюрото в стил „Луи XVI“ изчезнало. Друг ден — гоблена го няма. Така изчезнали и фотьойлите, и часовникът, и миниатюрите, та дори и портретът на дядото, един хубав снажен мъж в униформа, с тривърха шапка под мишница и с разтворена карта пред себе си.
	— Значи, стара аристокрация?
	— Почти. Той бил служил в Америка във войската на Лафайет.
	Антоан забеляза, че тя е бъбрива, но разказва добре; подробностите, които даваше, бяха живи и сочни. Беше интелигентна. Особено му импонираше оригиналният й ум и начинът й да наблюдава нещата и да ги запомня.
	— Когато е у дома, той никога не се оплаква — каза Антоан.
	— О, често съм го виждала да излиза вечер на стълбите, за да се наплаче.
	— Невероятно! — възкликна той.
	И то с такъв жив израз на очите и с такава усмивка, че тя престана да мисли за това, което разказваше, и мислите й се насочиха към него.
	— Наистина ли са в такава мизерия? — запита той.
	— Разбира се, че не! Двете баби трупат тези пари и ги крият. Те не се лишават от нищо, можете да бъдете сигурен, но му правят сцени дори когато си купи дъвка! О, ако ви разкажа всичко, което се говори в къщата!… Алин поиска… Отгатнете!… Поиска да накара господин Жюл да се ожени за нея! Не се смейте; без малко не успя. Тя се беше разбрала със старата, но за щастие един ден двете се скараха…
	— А Шал съгласен ли беше?
	— О, в края на краищата щеше да се съгласи; заради Дедет. Той обича това дете до полуда. Когато искат да получат нещо от него, двете жени винаги го заплашват, че ще изпратят детето в Савоя; Алин е оттам. Тогава той се разплаква и обещава всичко, което искат от него.
	Антоан почти не слушаше вече какво му разказва Рашел; гледаше как се движи тази уста, която беше целувал: добре очертана, издадена напред, малко пълна в средата, но тънка като рязка в ъглите; когато не говореше, двете ъгълчета на устните едва се повдигаха и образуваха лека усмивка, която не беше подигравателна, а спокойна и весела.
	Той така малко се интересуваше от нещастния Шал, че каза полугласно:
	— Аз съм щастлив човек, знаеш ли? — И веднага се изчерви.
	Тя избухна в смях. След като миналата вечер, когато го бе наблюдавала пред операционната маса, тя бе оценила блестящите му способности, сега бе възхитена да открива у него детски черти, защото чувствуваше, че това я приближава до него.
	— Откога? — запита тя.
	— От тази сутрин — послъга той.
	И все пак в думите му имаше истина. Той си спомни за сутринта, когато бе излязъл от дома на Рашел и бе изтичал на обляната от слънце улица: никога не бе имал такова самочувствие. Припомни си с какво изключително хладнокръвие се бе хвърлил при Пон Роайал* в уличното движение и как лъкатушейки между колите си беше казал: „Как съм сигурен в себе си, как владея в този момент всичките си сили! А има хора, които отричат свободата на волята!“
	[* Мост на Сена в центъра на Париж. — Б.пр.]
	— Да ви сипя ли? — рече той. — Печена гъба?
	— With pleasure.*
	[* С удоволствие (англ.). — Б.пр.]
	— Вие говорите английски?
	— Разбира се. Si son vedute cose piu straordiuarie.*
	[* Виждали са се и по-необикновени неща (ит.). — Б.пр.]
	— И италиански също? А немски?
	— Aber nicht sehr gut.*
	[* Но не много добре (нем.). — Б.пр.]
	Той помисли малко.
	— Много ли сте пътувала?
	Тя понечи да се усмихне, но се сдържа.
	— Малко.
	Тонът й му се стори така загадъчен, че той потърси с поглед очите й.
	— За какво говорех? — поде той.
	Думите нямаха значение: те чувствуваха, че помежду им имаше непрекъснато общение, общение с погледи и усмивки, със звука на гласовете, с най-малките им жестове.
	Изведнъж тя го загледа настойчиво и каза:
	— Колко сте различен от човека, когото видях миналата нощ.
	— Заклевам ви се, че съм същият — отвърна той като вдигна двете си ръце, още жълти от йода. — Но все пак не мога да се проявя сега като голям хирург, щом в момента трябва само да изрежа месото от един котлет.
	— Знаете ли, че аз имах доста време да ви гледам?
	— Е, и какво?
	Тя замълча.
	— За първи път ли присъствувахте на подобна гледка? — подхвана той.
	Тя го погледна, не отговори веднага и се разсмя.
	— Аз ли? — отговори тя с тон, който сякаш казваше: „Колко съм видяла аз!“. И после побърза да промени насоката на разговора. — Всеки ден ли оперирате така?
	— Никога. Аз не се занимавам с хирургия. Аз съм лекар, специалист по детски болести.
	— Защо не сте хирург? Човек като вас!
	— Трябва да приемем, че не съм имал призвание.
	— О, колко жалко! — въздъхна тя.
	Последва кратко мълчание. Думите й предизвикаха тъжен отзвук в душата му.
	— О, лекар, хирург… — заговори той високо. — Човек понякога си създава погрешни представи за призванието си. Мисли, че сам е направил избора. А всъщност обстоятелствата…
	Тя видя как по лицето му се изписа онзи мъжествен израз, който така силно я бе привлякъл предишната нощ до леглото на детето.
	— Каква полза да мислиш за това, което е вече свършено? — продължи Антоан. — Най-добрият път винаги е този, по който си тръгнал, щом по него можеш да вървиш напред!
	И внезапно той помисли за това красиво същество, което бе седнало пред него, за мястото, което Рашел бе заела от няколко часа вече в живота му, и с неочаквана тревога си каза: „Да, но преди всичко това не трябва да ми попречи да работя, да напредвам“.
	Тя забеляза сянката, която мина по лицето му.
	— Сигурно сте ужасно упорит, нали?
	Той се усмихна:
	— Нали няма да ми се подигравате? Дълго време аз имах за девиз латинската дума „stabo“, която значи „ще държа“. Бях си отпечатал листове за писма с тази дума и я пишех по обложките на книгите си… — Той измъкна верижката на часовника си. — Дори дадох да я изгравират върху един стар печат, който още нося.
	Тя взе печата, който висеше на края на верижката.
	— Чудесен е.
	— Наистина ли? Харесва ли ви?
	Тя разбра и му го подаде.
	— Не.
	Но той беше вече откачил верижката.
	— Моля ви се.
	— Вие сте луд.
	— Рашел… За спомен от…
	— От какво?
	— От всичко.
	— От всичко? — повтори тя като продължаваше да го гледа право в лицето с откровена усмивка.
	О, колко му харесваше тя в този момент! Как обичаше той тази непринудена усмивка, тази другарска усмивка! Тя беше толкова различна от проститутките, които беше познавал, както и от младите жени и момичета, които бе срещал във висшето общество или по хотелите през лятото и които го смущаваха, без почти никога да го привличат. Той не изпитваше боязън пред Рашел — тя беше като него. Имаше езически чар и дори малко от простотата на истинските проститутки, на тези, които обичат занаята си; но тя притежаваше този чар, без да има у себе си нищо двусмислено или вулгарно. Колко му харесваше тя! Намираше в нея не само несравнимата любовница, но за пръв път в живота си смяташе, че има и другарка, приятелка.
	Тази мисъл го преследваше от сутринта. Той беше вече изградил мислено бъдещия си нов живот, в който Рашел щеше да заеме своето място. Липсваше обаче съгласието на заинтересуваната. Затова той гореше от детско нетърпение да вземе ръцете й и да й каже: „Вие сте тази, която съм чакал. Искам да се откажа от случайните любовни връзки. Но мразя неуяснените неща, нека установим бъдещите си отношения. Вие ще бъдете моя любовница. Да подредим живота си“. На няколко пъти той даде да се разбере какво му тежи на сърцето, като подхвърляше някоя дума за бъдещето, но тя сякаш не разбираше намеците му. Антоан съзираше някаква въздържаност у нея и не се осмеляваше да й разкрие плановете си.
	— Нали е хубаво тук? — каза тя, захапвайки една чепка френско грозде, която обагри устните й в червено.
	— Да. Трябва да запомним това място. Човек може да намери всичко в Париж, дори провинциални ресторанти. — Той посочи празната зала и добави: — И няма защо да се страхува от случайни срещи.
	— Ще ви бъде ли неприятно да ви видят с мене?
	— Моля ви се! Казвам го заради вас.
	Тя вдигна рамене.
	— За мен?
	Приятно й беше да чувствува колко много го е заинтригувала и не бързаше да му даде повече обяснения. Но той я питаше с поглед, който изразяваше такава скрита тревога, че накрая тя му призна:
	— Повтарям ви, че не давам сметка никому. Имам от какво да живея, макар и скромно, и това ми е напълно достатъчно. Свободна съм.
	Сгърченото лице на Антоан се отпусна наивно.
	Тя разбра, че за него отговорът й означава: „Аз ти принадлежа, ако ме желаеш“. Ако някой друг мъж би изтълкувал така думите й, Рашел би кипнала, но Антоан й харесваше. Действително дразнеше я мисълта, че той има толкова погрешна представа за нея, но раздразнението й бе по-малко от удоволствието, което й доставяше странното желание, изписано на лицето му.
	Келнерката донесе кафето. Рашел замълча и се замисли. Впрочем, изглежда, и на самата нея не й бе чужда мисълта за една бъдеща връзка, защото тя се учуди, че си казва: „Ще го накарам да обръсне тази брада“. Но все пак тя не го познаваше. Днес той й харесваше така, както по-рано й бяха харесвали други. Той не трябва да се мами и да продължава да я гледа както в този момент толкова уверено, колкото и жадно…
	— Цигара?
	— Не, имам цигари, по-меки.
	Той й поднесе запалена клечка. Тя изпусна облак дим, който я обви цяла.
	— Благодаря.
	Разбира се, важно беше още от самото начало да се избягнат всякакви недоразумения. Тъй като тя чувствуваше, че не поема никакъв риск, още по-леко можеше да си позволи да бъде откровена. Рашел бутна напред чашата с кафето, опря лакти на масата и облегна брадичка върху преплетените си пръсти. Полупритворените й заради дима клепачи почти напълно прикриваха погледа й.
	— Казах, че съм свободна — подчерта тя, — но не казах, че съм на ваше разположение. Схващате ли разликата?
	Лицето му придоби съдбоносния си израз. Тя продължи:
	— Признавам, че доста съм се блъскала в живота. Невинаги съм имала свобода. Преди две години не бях свободна, но днес да. И държа на свободата си. — Тя смяташе, че е искрена. — Толкова държа, че за нищо на света не бих се съгласила вече да се откажа от нея. Разбирате ли?
	— Да.
	Последва мълчание. Той я разглеждаше. Тя се усмихна едва-едва, без да го гледа, като въртеше лъжичката в чашата си.
	— Впрочем аз ви казвам направо, че у мен няма нищо от това, което е нужно за една вярна приятелка, за любовница, с която може да се живее спокойно. Обичам да удовлетворявам всичките си прищевки. Всички. А за това човек трябва да бъде свободен и аз искам да остана свободна. Разбирате ли? — Тя спокойно довърши горещото кафе, като пиеше на малки глътки.
	За една минута Антоан бе потънал в отчаяние. Всичко пропадаше. Но тя бе още там, пред него, нищо не беше загубено. Той не се отказваше никога от това, което силно желаеше; не беше навикнал на поражения. Във всеки случай положението беше ясно; и така беше по-добре, отколкото човек да си прави илюзии. Когато си добре осведомен, знаеш как да действуваш. Нито за миг не помисли, че тя може да му се изплъзне, че може да отхвърли неговите планове за съвместен живот. Такъв беше той: винаги сигурен, че ще постигне целта си.
	Трябваше само по-добре да я разбере, да разкъса булото, което още я покриваше.
	— Преди две години не сте била свободна? — прошепна той с въпросителен тон. — А сега наистина ли сте свободна завинаги?
	Рашел го погледна, сякаш пред нея стоеше дете. В погледа й се яви отсянка на ирония. Тя сякаш искаше да каже: „Ще ви отговоря, макар че бих могла и да не ви дам отговор“.
	— Мъжът, с когото живеех, се установи в Египетски Судан — обясни тя. — Той никога няма да се върне във Франция. — И завърши фразата си като тихо се засмя и отклони поглед. След това изведнъж отсече: — Хайде — и стана.
	Когато излязоха навън, тя тръгна пак по улица Д’Алже. Антоан мълчаливо вървеше до нея. Той се питаше какво да направи, но вече не можеше да се реши да я остави.
	Рашел му помогна, когато пристигнаха пред вратата на къщата й.
	— Ще се качите ли да видите Дедет? — предложи тя. След това, без да се смущава, добави: — Но може би вие сте зает?
	Действително Антоан беше обещал да се върне при болното дете в Паси. Трябваше също да прочете коректурите на доклада, който неговият шеф му беше дал тази сутрин в болницата, като го беше помолил да провери цитатите. И главно искаше да отиде да вечеря в Мезон-Лафит, където го чакаха; беше твърдо решил да не закъснява, за да може да поговори малко с Жак; но от всичките му планове не остана и следа, щом му се мярна възможността да бъде с Рашел.
	— Целия ден съм свободен — заяви той като се дръпна настрана, за да я остави да влезе първа.
	Мисълта за изоставената работа, за дълбоката промяна в обичайното му поведение едва се мярна в съзнанието му. Толкова по-зле. Беше почти готов да си каже: „Толкова по-добре“.
	Качиха се по стълбите, без да разменят дума.
	Когато дойдоха пред нейната врата, тя мушна ключа в ключалката и се обърна. По лицето й се четеше желание: желание прямо, неприкрито, желание свободно, радостно, непреодолимо.


>>	V

	Когато Жак, който се бе върнал тичешком от „Пакмел“, чу от портиерката, че са повикали Антоан за някакъв нещастен случай, суеверният му страх се разсея веднага; но все пак се почувствува угнетен — как бе могъл да помисли, че желанието му да има траурен костюм е в състояние да предизвика смъртта на брат му. Той не намери шишенцето с йод, от което имаше нужда за цирея си и това го раздразни съвсем. Съблече се изпълнен със смътна враждебност, която му беше обичайна и която го мъчеше, защото се срамуваше от нея. Дълго време не можа да заспи. Успешно взетият изпит не извикваше никаква радост у него.
	На следната утрин Антоан срещна Жак на пътната врата в момента, когато момчето тръгваше за Мезон-Лафит, без да дочака брат си. С няколко думи Антоан му разказа какво се бе случило предната вечер, но не спомена нито дума за Рашел. Очите му блестяха и върху изопнатите му черти бе изписан войнствен израз, който Жак сметна, че се дължи на успешно извършената трудна операция.


	Камбаните биеха с всичка сила, когато Жак излезе от гарата на Мезон-Лафит. Нямаше защо да бърза: г-н Тибо, г-ца дьо Вез и Жизел никога не пропущаха утринната служба и Жак имаше време да се разходи, преди да отиде във вилата. Хладната сянка на парка предразполагаше към скитане. Алеите бяха пусти. Той седна на една пейка. Чуваше само бръмченето на насекомите в тревата и внезапните подхвръквания на врабчетата, които едно по едно напущаха дървото, под което бе седнал. Жак седеше неподвижен, усмихнат и не мислеше за нищо определено, чувствуваше се просто щастлив, че се намира на това място.


	Старото имение в Мезон-Лафит, което някога достигаше до гората на Сен-Жермен-ан-Ле, беше купено по време на Реставрацията от Лафит, който бе разделил парка на парцели и бе разпродал петстотинте хектара, като бе задържал за себе си само замъка. Но известният финансист бе взел мерки парцелирането да не нанесе никаква вреда на великолепните гледки, които се откриваха от Мезон-Лафит, и сеченето на дърветата бе сведено до строго необходимите размери. По този начин, благодарение на него, Мезон беше останал огромен феодален парк, чиито алеи, оградени от двете страни с двестагодишни липи, водеха към цяла колония от вили, които бяха почти невидими в зеленината.
	Вилата на г-н Тибо беше разположена на североизток от замъка на малка поляна, оградена с бели дъски, върху която вечно хвърляха сянка големите дървета и в средата на която се намираше кръгъл басейн, заграден от туфи чимшир.


	Жак се отправи със ситни крачки към това място. Още отдалеч, щом зърна къщата, той различи една бяла рокля, опряна на перилата на терасата: Жизел го очакваше. Понеже се бе обърнала към алеята, която водеше към гарата, тя не го видя да се приближава. Тогава, подтикнат от радостен порив, той се затича към нея. Жизел го забеляза, размаха ръце и веднага сложи шепи пред устата си като тръба и извика:
	— Изкара ли?
	Макар че беше вече шестнадесетгодишна, тя не смееше да излиза от градината без разрешението на госпожицата.
	За да я подразни, той не отговори веднага, но тя прочете добрата новина в очите му и се разскача като дете. След това се хвърли в прегръдките му.
	— Стига, стига, глупаченце! — каза той по навик.
	А Жизел продължаваше да се смее, откъсна се от него и цяла разтреперана, отново се хвърли на врата му. Той видя лъчезарната й усмивка и очите й, в които блестяха сълзи, и трогнат и признателен, за миг задържа момичето до гърдите си.
	Жизел се разсмя отново и прошепна тихо:
	— Измислих цяла история, за да накарам леля да дойде с мене на късната служба; мислех, че ще пристигнеш в десет часа. Баща ти още не се е върнал. Ела — добави тя и го поведе към вилата.
	Дребничката госпожица се показа на дъното на вестибюла. Вече малко прегърбена, тя се приближи с бързи стъпки като клатеше глава от вълнение. Тя се спря на края на терасата и щом Жак достигна до нея, протегна своите кукленски ръце, за да го прегърне, и едва не загуби равновесие.
	— Мина ли? Мина ли изпита? — мърмореше тя неясно, като че ли постоянно дъвчеше нещо.
	— Ох — извика той радостно, — внимавайте, имам един цирей, който страшно ме боли!
	— Обърни се. Боже господи! — И понеже повече разбираше от пъпки, отколкото от изпити в Екол нормал, тя веднага се отказа да разпитва Жак за успехите му, накара го да измие цирея си с преварена вода и му сложи омекчаващ компрес.
	Довършваше превръзката в стаята си, когато звънчето на градинската врата звънна: г-н Тибо се връщаше.
	— Жако е изкарал — изпищя Жизел като се наведе от прозореца, докато Жак слизаше да посрещне баща си.
	— А, ето те и тебе! Кой поред? — запита г-н Тибо и подпухналото му лице се зачерви за миг от явно задоволство.
	— Трети.
	Одобрението на г-н Тибо стана още по-видимо. Той не повдигна клепачи, но ноздрите му потрепериха, пенснето падна от носа му и той протегна ръка на сина си.
	— Е, не е лошо — измърмори бащата като задържа ръката на Жак между меките си пръсти. Той се колеба малко, след това доби сърдит вид и измърмори: — Каква горещина!
	Но после притегли момчето към себе си и го целуна. Сърцето на Жак се разтуптя. Той поиска да погледне баща си, но г-н Тибо се беше обърнал и ускорявайки крачка се изкачваше по стълбите към терасата. Той отиде в кабинета си, хвърли молитвеника на масата, направи няколко крачки и като измъкна кърпата си, започна бавно да си бърше лицето.
	Обедът беше поднесен.
	Жизел беше сложила пред чинията на Жак букет от слез, който придаваше на семейната трапеза празничен вид. Сърцето й бе така препълнено с радост, че тя не можеше да си наложи да не се смее. Между двамата стари хора нейният момински живот беше безрадостен; но тя беше достатъчно жизнерадостна, за да не страда от това. Да чакаш щастието, не значи ли вече да си щастлив?
	Г-н Тибо влезе като търкаше ръце.
	— Така — рече той като разгъна салфетката си и опря юмруци от двете страни на прибора си, — сега въпросът е да не останем там. Не си глупав и щом си влязъл трети, защо, ако работиш, да не излезеш пръв? — Той полуотвори едното си око, поглади брадата си и добави с хитър израз на лицето: — Нали винаги някой трябва да бъде пръв от випуска?
	На усмивката на баща си Жак отговори с уклончива усмивка. Той беше така свикнал да се преструва на тези семейни обеди, че нямаше нужда да се насилва; понякога се упрекваше за този навик, който му се виждаше липса на достойнство.
	— Ако завършиш пръв едно такова известно училище — подхвана г-н Тибо, — това ще ти остане за цял живот. Можеш да попиташ брат си. Където и да се явиш след това, винаги ще те ценят. Как е брат ти?
	— Сигурно ще дойде следобед.
	Дори през ум не му мина да разправи на баща си, че в семейството на г-н Шал се е случило нещастие. Всички, които живееха около г-н Тибо, бяха свикнали да мълчат. Никой от близките му не проявяваше неблагоразумието да му съобщава каквото и да било, защото никога не можеше да се предвиди какви заключения би извлякъл от най-малката новина този тъй властен и енергичен човек, нито чрез какви постъпки, писма или посещения би сметнал, че има право да се намеси и да обърка работите.
	— Видяхте ли, че тази сутрин вестниците потвърждават фалита на нашата кооперация във Вилбо? — запита той госпожицата, макар да знаеше, че тя никога не отваря вестник.
	Тя обаче отговори утвърдително с кимване на глава. Г-н Тибо се изсмя хладно. След това млъкна и до края на обеда сякаш не се интересуваше от разговора. Неговият постоянно отслабващ слух го откъсваше все повече от хората. Понякога му се случваше през целия обед да остане ням и съсредоточен в себе си, да поглъща изобилни порции храна, от която се нуждаеше огромното му тяло. Всъщност той обикновено премисляше някой труден въпрос. Привидната му инертност беше като инертността на дебнещ паяк. Той чакаше сноването на мисълта да му даде решението на някой административен или обществен въпрос. Впрочем г-н Тибо винаги бе работил така: апатичен, сякаш вкаменен, с полупритворени очи, като само умът му беше буден. Този извънредно работлив човек никога не си бе вземал бележки за каквото и да било, никога не бе нахвърлял план за някоя реч; мислите се подреждаха под неподвижния череп и се врязваха безпогрешно в паметта му до последната подробност.
	Седнала срещу него и кръстосала върху покривката малките си ръчички, които бяха още хубави и които тя поддържаше (тайно, както си мислеше) с краставичен крем, госпожицата следеше как поднасят яденето. Тя почти не се хранеше вече. Когато поднасяха десерта, на нея й сервираха купичка с мляко и един бисквит, който тя кокетно гризеше, защото още бе запазила острите си като на мишка зъби. Тя винаги намираше, че хората ядат прекомерно и строго наблюдаваше чинията на племенницата си. Но този обед в чест на Жак се отказа от принципите си и дори каза сама след десерта:
	— Жако, сега ще опиташ новите ми сладка.
	— „Прекрасен вкус, превъзходна смилаемост“ — пошепна Жак като смигна на Жизел.
	Тази стара шега, която им напомняше за една кесия с карамели и беше предизвикала най-луди смехове през детските им години, и сега ги разсмя до сълзи като деца.
	Г-н Тибо не чу шегата, но се усмихна добродушно.
	— Проклето дяволче! — каза госпожицата. — Гледай само колко добре са напоени.
	На масичката за сервиране, покрити с парче муселин, който мухите напразно нападаха, бяха наредени петдесетина буркана, пълни с рубиново желе, готови да бъдат облепени с кръгли пергаментови хартийки.
	Трапезарията имаше две стъклени врати, които водеха към една веранда, обградена със сандъчета с цветя. Между дъсчиците на щорите ослепителни снопове светлина се плъзгаха до пода. Около купата с компот от сливи бръмчеше оса и сякаш цялата къща жужеше заедно с нея под ласката на пладнето. По-късно в живота Жак си спомняше за този обед като за единствения момент, в който приемането му в Екол нормал му бе причинило бегло приятно чувство.
	Развълнувана, щастлива, но мълчалива по навик, Жизел крадешком разменяше с него заговорнически погледи; при най-малката дума, която Жак произнасяше, тя избухваше в радостен смях.
	— О, Жиз, тази уста! — казваше тогава с треперлив глас госпожицата, която никога не се беше примирила с това, че Жизел имаше голяма уста и дебели устни. Тя не се примиряваше също така и с черните съвсем леко къдрави коси, с чипия нос, с топлите отблясъци върху светлото лице, които й напомняха, повече отколкото би желала тя, майката на Жизел, метиската, за която се бе оженил майор дьо Вез, когато беше в Мадагаскар. Затова никога не пропускаше случая да припомни на своята племенница бащиния й род: — Когато бях на твоите години — поде тя усмихнато, — знаеш ли, че моята прабаба, онази прабаба с шотландския шал, за да ми стане малка устата, ме караше да повтарям сто пъти наред: „Baillez-nous, ma mie, deux tout petits pruneaux de Tours.“* — Както говореше, тя се опитваше да затисне осата със салфетката и се смееше, че не може да я удари. У старата мома нямаше нищо мрачно; несгодите в живота не бяха променили нейния младежки, звънлив и заразителен смях. — Тази баба — продължи тя — била танцувала в Тулуза с министъра граф дьо Вилел. Тя щеше да бъде много нещастна, ако те видеше сега, защото не обичаше нито големите уста, нито големите крака.
	[* Безсмислена фраза, която съдържа много думи с гласните у, о, ю и пр., които се произнасят със закръглени устни. — Б.пр.]
	Госпожицата се гордееше много с малките си крака, които бяха почти бебешки, и винаги носеше платнени пантофи с четвъртити върхове, за да не й се деформират пръстите на краката.


	В три часа всички отидоха на вечерня и къщата опустя.
	Жак остана сам и се качи в стаята си. Тя беше на втория етаж, с мансардни прозорци, но достатъчно обширна, прохладна и стените й бяха покрити с тапети на цветя. Оттам не се откриваше далечен изглед, но върховете на двата кестена с перести листа галеха погледа.
	По масата бяха още разпръснати речници и един учебник по филология. Той нахвърли всичко в дъното на един шкаф и седна на бюрото си.
	„Дете ли съм още, или съм вече мъж? — запита се Жак неочаквано. — Даниел… Да, той е съвсем друг. А аз… Какво съм аз?“
	Той имаше впечатлението, че у него се крие цял свят, свят, населен с противоречия; някакъв хаос, хаос от богатства. Загледан в лъскавата махагонова повърхност на бюрото, той се усмихваше на това чувство на безкрайност у себе си. Защо бе разчистил бюрото си? Естествено, не му липсваха планове. От колко месеца насам всеки ден бе отхвърлял изкушението да предприеме нещо! „Когато изкарам изпитите“ — беше си казвал той. И сега, когато свободата бе пред него, той не намираше вече нищо достойно да му посвети времето си: нито „Приказката за двамата младежи“, нито „Огньове“, нито дори „Изтръгнатото признание“.
	Той стана, направи няколко крачки, хвърли разсеян поглед върху етажерката, на която бе насъбрал книги, някои купени още миналата година с намерение да ги чете, когато завърши изпитите. Помисли коя от тях би избрал най-напред, направи гримаса и отиде да се излегне на кушетката с празни ръце.
	„Стига книги, стига разсъждения, стига фрази!“ — помисли си той. — „Words! Words! Words!“*
	[* „Думи, думи, думи“ — цитат от „Хамлет“. — Б.пр.]
	И протегна ръце към нещо неуловимо — сам не знаеше какво, но му се доплака.
	„Нима мога вече да живея? — запита се той угнетен. Отново изплува предишният въпрос: — Дете ли съм още? Мъж ли съм вече?“
	Бурни стремежи изпълваха душата му; той се чувствуваше смазан от тях. Не смееше да каже какво очаква от съдбата.
	„Искам да живея, да действувам! — каза си той и добави: — Да обичам!“
	После затвори очи.


	Един час по-късно стана от леглото. Мечтал ли беше, или беше спал? Мъчно движеше главата си. Вратът го болеше. Някакво униние, съставено от безпричинно отегчение и от прекомерен прилив на сили, убиваше у него всякаква воля за действие и правеше мисълта му неясна. Огледа стаята си. Да гние тук цели два месеца, в тази къща? И все пак чувствуваше, че някаква тайнствена съдба го приковаваше тук тази година и че навсякъде другаде животът му би бил истинска мъка.
	Жак се приближи до прозореца, за да се облегне на него, и в същия миг тъгата му отлетя: роклята на Жизел се показа като светла точка между ниските клони на кестените. Той веднага усети, че нейната близост ще му върне желанието да бъде млад и да живее.
	Поиска да я изненада, но тя или се ослушваше, или книгата не поглъщаше вниманието й, защото, щом чу стъпките на Жак зад себе си, веднага се обърна.
	— Не сполучи!
	— Какво е това, което четеш?
	Тя отказа да отговори и със скръстени ръце притисна книгата до гърдите си. Те се предизвикваха и това им доставяше удоволствие.
	— Едно, две, три…
	Той наклони стола и събори момичето в тревата. Жизел не пущаше книгата и той трябваше доста да се побори с това гъвкаво и топло тяло, преди да може да измъкне книгата.
	— „Малкият савоец“, том първи. Брей! Много ли томове са?
	— Три.
	— Моите поздравления. Трябва да е страшно увлекателно.
	Тя се разсмя:
	— Не мога да свърша дори първия.
	— Тогава защо четеш такива неща?
	— Нямам друг избор.
	(„Жиз много не обича да чете“ — твърдеше госпожицата, след като бе направила няколко такива опита.)
	— Аз ще ти давам от моите книги — рече Жак, на когото беше приятна мисълта, че я подтиква към бунт и непокорство.
	Жизел сякаш не го чу.
	— Не си отивай веднага — помоли го тя като легна на тревата. — На, вземи моя стол или пък седни тук.
	Той се излегна до нея. Слънцето беше напекло вилата, която се издигаше на петдесет метра от тях в средата на малкото възвишение, заградено с портокалови дървета в бурета; но под кестените тревата беше останала още свежа.
	— Ето те най-после свободен, Жако. Съвсем свободен. — Тя си придаде непринуден вид, в който нямаше нищо естествено, и запита: — Какво ще правиш сега? — И остана обърната към него с полуотворени устни.
	— Как какво?
	— Да, къде ще отидеш сега, когато си свободен цели два месеца?
	— Никъде.
	— Какво? Нима ще останеш… малко… при нас? — възкликна тя като вдигна към него кръглите си и бляскави като на куче очи.
	— Да. На десети ще отида в Турен за сватбата на един приятел.
	— А след това?
	— Не знам. — Той обърна глава. — Мисля да остана в Мезон през цялата ваканция.
	— Наистина ли? — заекна тя като се наведе да улови погледа на Жак.
	Той се усмихваше, щастлив, че й доставя такова удоволствие. Не се плашеше вече от перспективата да живее два месеца в компанията на това наивно и нежно същество, което обичаше като истинска сестра и дори много повече от сестра. Той, чието присъствие като че ли никога не беше желано от хората, не беше помислял, че пристигането му може така да озари живота на това дете; толкова й беше благодарен, че взе ръката й, отпусната на тревата, и я погали.
	— Каква мека кожа имаш, Жиз. И ти ли употребяваш краставичен крем?
	Жиз се разсмя и се плъзна по-близо до него; Жак забеляза колко гъвкава беше тя. Притежаваше естествената и радостна чувственост на младо животно; и гърленият й смях, когато не приличаше на буен детски смях, напомняше любовно гугукане. Но нейната душа на девственица живееше спокойно в това закръглено телце въпреки хилядите желания, които го караха да тръпне, без Жиз да подозира естеството им.
	— Леля не иска да играя тенис и тази година — подхвана тя като направи гримаса. — А ти ще ходиш ли в клуба?
	— Разбира се, че не.
	— А ще ходиш ли на разходка с колело?
	— С колело може би.
	— Чудесно! — извика тя. Погледът й сякаш постоянно откриваше нещо изненадващо. — Знаеш ли, леля обеща да ме пуща да излизам с тебе. Ще ме вземаш ли със себе си?
	Той загледа тъмните й святкащи зеници.
	— Ти имаш хубави очи, Жиз.
	Стори му се, че забеляза как някакъв внезапен смут ги направи още по-тъмни. Жиз изви глава, като се усмихваше. У нея имаше нещо весело, нещо засмяно, което правеше впечатление веднага; и това нещо се проявяваше не само чрез блясъка на погледа и чрез игривите трапчинки, чиято сянка се очертаваше постоянно в ъгъла на устните й, а личеше дори в закръглените й бузи, в закръгления връх на носа, в закръглената й детска брадичка и в цялото й пълничко лице, от което лъхаше здраве и добро настроение.
	Тъй като той не отговори на въпроса й, тя се уплаши.
	— Искаш, нали? Кажи!
	— Какво?
	— Да ме водиш из гората или в Марли, както миналото лято.
	Тя беше така доволна, когато го видя, че се усмихна в знак на съгласие, че се търкулна към него и го целуна. След това те останаха излегнати по гръб един до друг с поглед, зареян в дълбочината на листака над тях.
	Чуваше се ромоленето на водоскока, квакането на жабите около басейна и от време на време гласове на хора, които се разхождаха. Уханието на петуниите, чиито лепкави венчета слънцето бе пекло през целия ден, се издигаше тежко от жардиниерите на верандата и се носеше в топлия въздух.
	— Колко си чуден, Жако. Винаги си потънал в мисли! За какво мислиш?
	Той се повдигна на лакът, погледна Жиз, видя полуотворените й, малко влажни и учудени устни.
	— Мисля, за това, че имаш хубави зъби.
	Тя не се зачерви и повдигна рамене.
	— Не, сериозно говоря — каза тя с детински глас.
	Той се разсмя.
	Една жълто-червена земна пчела, обляна в светлина, се въртеше около тях. Тя се блъсна в лицето на Жак като вълнено пухче и след това се насочи към земята и изчезна в една дупка на моравата, бръмчейки като вършачка.
	— Струва ми се, че тази земна пчела прилича на тебе, Жиз.
	— На мен?
	— Да.
	— Защо?
	— Не знам — отговори той като се излегна отново по гръб. — Тя е кръгла и черна като тебе. И дори бръмченето й прилича малко на смеха ти.
	Тази забележка, изказана със сериозен тон, сякаш накара Жизел да се замисли дълбоко.
	И двамата замълчаха. Върху златистожълтата ливадка сенките се удължаваха. Слънцето падаше вече по лицето на Жизел и тя не можа да въздържи смеха си, когато светлите петънца, които играеха по бузите й, започнаха да я гъделичкат и да заслепяват очите й.
	Когато звънчето на пътната врата извести за пристигането на Антоан и Жак забеляза брат си на края на алеята, той скочи решително, сякаш беше намислил отдавна какво ще направи, и се затича към него.
	— Връщаш ли се обратно тази вечер?
	— Да, в десет и двадесет.
	Вниманието на Жак бе отново привлечено не толкова от уморения израз в чертите на Антоан, колкото от тяхната озареност, която му придаваше необикновен, почти войнствен вид.
	Той сниши глас.
	— Не би ли искал след вечеря да дойдеш с мен у госпожа дьо Фонтанен? — Чувствувайки, че брат му се колебае, той престана да го гледа и бързо добави: — Непременно трябва да й направя посещение. Би ми било много неприятно да отида сам у тях.
	— Ще бъде ли там и Даниел?
	Жак знаеше много добре, че приятелят му няма да бъде в къщи тази вечер.
	— Сигурно — рече той.
	Те млъкнаха, понеже видяха, че г-н Тибо се показа на един от прозорците на салона с разгърнат вестник в ръка.
	— А, ето те и тебе! — извика той на Антоан. — Доволен съм, че си успял да дойдеш. — Той винаги му говореше с уважение. — Стойте си в градината, аз сега ще дойда при вас.
	— Значи, уговорено? — прошепна Жак. — Ще кажем, че излизаме на разходка след вечеря.
	Г-н Тибо никога не бе отменил забраната, която бе наложил на Жак за връзките му със семейство дьо Фонтанен. От благоразумие никой никога не произнасяше пред него омразното име. Дали знаеше той, че заповедите му отдавна бяха нарушени? Никой не би могъл да твърди това. Заслепен от бащинска гордост, той може би дори никога не бе помислял, че синовете му могат постоянно да пренебрегват забраната му.
	— Жак е приет — каза г-н Тибо като слизаше с тежки стъпки по стълбата на терасата. — Е, най-после сме спокойни за бъдещето. — Той помълча и добави: — Хайде да се поразходим из ливадата преди вечеря. — За да обясни необикновеното си предложение, той заяви тържествено: — Искам да говоря с двама ви. — После се обърна към Антоан. — Най-напред, кажи ми, прегледа ли вечерните вестници? Какво казват за фалита във Вилбо? Не чете ли за това?
	— За вашата работническа кооперация ли?
	— Да, драги мой. В пълна несъстоятелност е — и със скандал на всичко отгоре. Не трая дълго. — Той се изсмя сухо и смехът му приличаше на кашлица.
	„Как ми даде устните си — помисли си Антоан. Отново видя ресторанта, Рашел, седнала пред него; прозорците, които достигаха до нивото на улицата, осветявайки лицето й отдолу като на сцената. — Защо се изсмя така странно, когато й предложих смесена скара?“
	Направи усилие да прояви интерес към това, което говореше баща му. Впрочем той беше изненадан, че г-н Тибо приемаше така леко несъстоятелността на кооперацията, защото той се занимаваше с филантропични начинания и участвуваше в дружеството, което бе отпуснало кредити на работниците на копчета във Вилбо, когато след последната стачка, за да докажат, че могат да минат и без фабрикантите, те бяха основали своя производителна кооперация.
	— Според мен — започна важно г-н Тибо, — тези пари не бяха загубени за нашата кауза. Отлично изпълнихме ролята си: ние приехме като сериозни утопиите на работническата класа, ние първи ги подпомогнахме с нашите капитали. И резултатът е налице — фалит за по-малко от година и половина. Трябва да признаем обаче, че в случая за връзка с работническите делегати използувахме един превъзходен посредник. Но ти го познаваш добре — добави той като се спря и се наведе към Жак. — Фем, който беше в Круй, когато и ти беше там.
	Жак не отговори.
	— Той държи в ръцете си всички водачи чрез писма, с които тези мошеници искат помощ от нас; да, писма, писани в най-тежките дни на стачката. Нито един от тях няма да смее да мръдне. — Г-н Тибо пак се окашля самодоволно, тръгна отново и продължи: — Но аз исках да се съветвам с вас не по този въпрос.
	Приведен напред, с ръце на гърба и разтворен жакет, той вървеше тежко като влачеше краката си; скоро започна да се задъхва. Синовете му вървяха мълчаливо от двете му страни. Жак си спомни една фраза, която не знаеше къде беше прочел: „Когато срещна двама души, единия възрастен, а другия млад, които вървят един до друг, без да намерят какво да си кажат, знам, че те са баща и син“.
	— И така — започна г-н Тибо, — аз държа да чуя вашето мнение върху един мой проект, който се отнася за вас. — Гласът му доби меланхолична отсянка и зазвуча някак естествено — нещо, което не му беше обичайно. — Вие ще видите, деца мои, когато достигнете моята възраст, как човек въпреки всичко се съмнява в стойността на това, което е направил. Знам добре — и абат Векар винаги ми казва същото, — че всички сили, употребени за добро, се стремят към същата цел и в края на краищата се сумират. Но тежко ти става като си помислиш, че всички усилия на един човешки живот може би ще се загубят в безименните наслоявания на цяло поколение. Не е ли основателно един баща да желае децата му поне да запазят личен спомен от него? Дори само като пример? — Той въздъхна. — С чиста съвест мога да кажа, че съм мислил повече за вас, отколкото за себе си. Казвах си, че би било приятно в бъдеще хората да не смесват моите синове с всички други Тибо във Франция. Да не би да нямаме зад себе си два века фамилно име, което е напълно заслужено? А това все пак е нещо. Колкото до мен, аз съзнавам, че съм увеличил, доколкото са ми позволявали силите, това достойно наследство и че имам правото — и това ще бъде моята награда — да пожелая всички да знаят от кое семейство произхождате вие; да пожелая да носите цялото ми име, за да можете да го предадете непременно на тези, които ще бъдат родени от моята кръв. Законите предвиждат подобни желания. И така, от няколко месеца вече аз съм извършил всички необходими формалности за изменението на вашето гражданско състояние и наскоро ще имам няколко документа, които вие и двамата ще трябва да подпишете. Смятам, че щом започне учебната година, най-късно до Коледа, вие ще имате законното право да не бъдете вече само някои си Тибо, просто Тибо, а господа Оскар-Тибо, с чертичка между двете имена — доктор Антоан Оскар-Тибо. — Той сключи ръце и започна да ги търка една о друга. — Ето какво имах да ви кажа. Не ми благодарете. Да не говорим повече за това. Хайде на вечеря. Госпожицата ни маха. — И подобно на някакъв патриарх той обгърна с ръце раменете на синовете си. — А ако, освен всичко друго това отличие ви донесе някаква полза във вашата кариера, толкова по-добре, деца мои. Не е ли справедливо да кажем по съвест, че един човек, който никога не е търсил нищо светско, може да пожелае потомството му да получи нещо от уважението, спечелено от него?
	Гласът му трепереше. За да не се разчувствува, той рязко се дръпна настрана, напусна алеята, по която вървяха и ускорявайки крачка, тръгна сам към вилата като се спъваше в туфите трева на полянката. Антоан и Жак не си спомняха да са го виждали някога така развълнуван.
	— Не може да се измисли подобно нещо! — пошепна Антоан. Той тържествуваше.
	— Млъкни! — прекъсна го Жак; струваше му се, че брат му докосва сърцето му с мръсни ръце. Той рядко говореше за г-н Тибо без уважение; избягваше да го съди; дори собствената му проницателност му беше мъчителна, когато се насочваше — най-често неволно — срещу баща му. Но тази вечер бе болезнено засегнат от тази частица тревога, която се долавяше в желанието на баща му да надживее смъртта; самият той, въпреки че бе само двадесетгодишен, не можеше да помисли за смъртта, без да изтръпне.


	„Защо водя Антоан там?“ — питаше се Жак един час по-късно, вървейки с брат си по зелената алея, от двете страни, на която бяха посадени двойни редове вековни липи и която водеше от замъка към гората. Вратът го болеше. По настояване на госпожицата Антоан беше видял цирея и беше намерил за добре да го среже въпреки протестите на пациента, който не желаеше да излезе с превръзка на врата.
	Антоан, изморен, но бъбрив, не можеше да мисли за нищо друго, освен за Рашел; вчера по това време той още не я познаваше, а сега тя изпълваше всяка минута от живота му.
	Неговият възторг контрастираше с чувствата, които изпитваше Жак след този спокоен ден; особено сега, когато вървейки по този път, мисълта за предстоящото посещение събуждаше у него вълнение, от време на време доста подобно на надежда. Той вървеше до Антоан. Беше недоволен, подозрителен. Тази вечер той изпитвате към брат си инстинктивна задръжка, която не се проявяваше външно, но го караше да се обгражда в някаква особена мълчаливост, макар разговорът между тях да беше приятелски както обикновено. Всъщност те подхвърляха думи, фрази, усмивки като двама противници, които хвърлят лопати пръст, за да издигнат насип между позициите си. И Антоан, и Жак си даваха сметка за тази маневра. Братските отношения бяха създали такава възприемчивост между тях, че те вече не успяваха да скрият нищо важно един от друг. И действително от тона, с който Антоан изразяваше възхищението си от мириса на някоя закъсняла липа, припомняща му тайно благоуханната коса на Рашел, Жак не научаваше нищо конкретно, но все пак той му казваше почти толкова, колкото и едно истинско признание. Затова почти не се изненада, когато Антоан, отстъпвайки пред мисълта, която го бе завладяла, го хвана за лакътя и като го поведе бързо напред, започна да му разказва за необикновената безсънна нощ и за всичко, което бе последвало. Гласът на Антоан, смехът му, неговото отношение на зрял мъж към любовта, някои прекалено натуралистични подробности, които противоречаха на обикновената му сдържаност на по-голям брат, извикваха у Жак някакво ново, неприятно чувство. Той се преструваше, че това не му прави впечатление, усмихваше се, кимаше одобрително с глава, но страдаше. Сърдеше се на Антоан, че му причинява това страдание и не му прощаваше, че го кара да порицае по-стария си брат. И колкото повече Антоан му разкриваше опиянението, в което живееше от дванадесет часа насам, толкова повече Жак, изпълнен с чувство на превъзходство и държейки се упорито за собствената си представа за любовта, усещаше как в душата му расте жаждата за нравствена чистота. И когато Антоан, разказвайки за прекарания следобед, си позволи думите „любовни дни“, Жак така настръхна, че не можа да се въздържи и извика възмутено:
	— О, не, Антоан, не! Любовта е съвсем друго нещо!
	Антоан се усмихна самодоволно; но все пак бе изненадан и замълча.
	Старата къща, която г-жа дьо Фонтанен бе получила в наследство от майка си, се намираше в края на парка, до самата гора, и опираше до старинната каменна ограда на замъка. Толкова малко хора минаваха по засадения с акации път, който водеше от алеята до малката врата на градинската стена, че той беше почти винаги обрасъл с висока трева.
	Свечеряваше се, когато двамата братя преминаха вратичката. Една камбанка иззвъни и от другия край на градината, там, където се виждаха осветените прозорци на къщата, се чу лаят на Пюс, кученцето на Жени. Антоан и Жак знаеха пътя. След вечеря семейството седеше от другата страна на къщата, където дворът, засенчен от двата явора, слизаше стъпаловидно към рова на замъка. Двамата братя трябваше да заобиколят един автомобил, чиято неподвижна маса преграждаше алеята.
	— Те имат гости — прошепна Жак и изведнъж се разкая, че е дошъл.
	Но г-жа дьо Фонтанен вече идваше насреща им.
	— Отгатнах, че сте вие! — извика тя, щом ги разпозна. Тя потичваше радостно със ситни стъпки, разтворила ръце, с приветлива усмивка на лицето. — Толкова бяхме доволни тази сутрин, когато получихме телеграмата на Даниел. (Жак не се смути.) Но аз знаех, че ще издържите изпита — продължи тя като гледаше Жак със сериозни очи. — Нещо ми го подсказа онази неделя през юни, когато дойдохте с Даниел! Милият Даниел! Кой знае колко е доволен, колко е горд! И Жени също беше много доволна!
	— Значи, Даниел не е тук тази вечер? — запита Антоан.
	Те дойдоха до наредените в кръг столове. Чуваше се оживен разговор. Жак веднага различи един глас, който имаше особен тембър, звънлив и все пак малко глух — гласът на Жени. Тя седеше до братовчедка си Никол и до един четиридесетгодишен мъж, към когото Антоан се приближи изненадан — беше млад хирург, негов колега от времето, когато работеше в болницата „Некер“. Двамата мъже си стиснаха ръка с взаимна симпатия.
	— Вие се познавате? — извика г-жа дьо Фонтанен възхитена. — Антоан и Жак Тибо са добри приятели на Даниел — обясни тя на доктор Еке. — Да ги посветим ли в тайната? — А после, като се обърна към Антоан, добави: — Моята малка Никол ще ми позволи да ви съобщим за нейния годеж, нали, миличка? Още не е официално, но както виждате, Никол вече доведе годеника си при леля си и достатъчно е да ги погледне човек, за да отгатне тайната им.
	Жени не отиде да посрещне двамата братя. Изчака те да дойдат при нея и тогава стана; ръкува се хладно.
	— Ники, миличка, ела да ти покажа новоизлюпените ми гълъбчета — каза тя, обръщайки се към братовчедка си, преди компанията да седне отново. — Имам осем мънички, които…
	— … които още сучат? — подхвърли Жак с тон, който желаеше да бъде дързък, но всъщност беше само неприятен и неуместен. Той го почувствува веднага и стисна зъби.
	Жени сякаш не чу думите му.
	— … които вече започват да хвърчат — завърши фразата си тя.
	— Но в този час те сигурно са легнали да спят — намеси се г-жа дьо Фонтанен, за да я задържи.
	— Именно за това, мамо. Денем човек не може да се доближи до тях. Ще дойдете ли с нас, Феликс?
	Доктор Еке, който разговаряше с Антоан, побърза да тръгне с момичетата.
	— Те са възхитителна двойка — пошепна г-жа дьо Фонтанен като се наведе към Антоан и Жак, щом годениците се отдалечиха. — Горката Никол! Понеже няма зестра, беше си втълпила, че не трябва да бъде в тежест на никого. От три години вече си печели хляба като медицинска сестра и виждате ли как беше възнаградена? Доктор Еке я срещнал при леглото на една болна. Той бил така възхитен от нейния ум, преданост и храброст в живота, че се влюбил в нея. И ето! Нали е чудесно!
	Тя наивно се наслаждаваше на годежа като на случка, описана в роман, където се говори само за благородни чувства и накрая добродетелта побеждава; лицето й сияеше от вяра. Тя се обръщаше главно към Антоан, като му говореше с приятелски тон, сякаш той винаги споделяше всичките й мнения. Обичаше челото му, проницателния му поглед, без никога да помисли, че беше шестнадесет години по-възрастна от него и почти би могла да има син на неговата възраст. Остана възхитена, когато чу от него, че Феликс Еке е способен хирург и човек с бъдеще.
	Жак не се намесваше в разговора. „Които още сучат!“ — повтаряше си той разярен. Откакто бе дошъл, всичко го вбесяваше, дори любезното бъбрене на г-жа дьо Фонтанен. Не можа да изтърпи докрай дори поздравленията й и се бе обърнал настрани засрамен заради нея — как може тя да отдава някакво значение на издържани изпити, макар че сам той си бе дал труда да й телеграфира новината.
	„Жени поне ми спести комплиментите си — помисли си той. — Дали си дава сметка, че аз съм над такива успехи? Не. Пълно безразличие. Хм, над такива успехи… Които още сучат!… Глупак!… Впрочем има ли тя представа какво значи да си приет в Екол нормал? Но какво значение има за нея моето бъдеще? Тя едва ми каза добър вечер. А аз… Защо ли пък и аз изтърсих тази нелепост? — Той се зачерви и отново стисна зъби. — Когато ми каза добър вечер, тя слушаше какво говори братовчедка й… Очите й… Те са така неразгадаеми. Цялото й лице е още детско, но очите…“
	С острите си бодежи циреят не преставаше да напомня за съществуването си. Но той повече страдаше от превръзката, която всички в къщи — и госпожицата, и Жиз дори — бяха настоявали да сложи, отколкото от самия цирей. Сигурно е отвратителен за гледане…
	Антоан се усмихваше, разговаряше, без да обръща внимание на Жак.
	— … от морална гледна точка… — казваше той.
	„Антоан говори, и то за морал!…“ — помисли си Жак и изведнъж светската любезност на брат му и тази „морална гледна точка“, особено след безсрамните признания, които Антоан му бе направил, го поразиха като непростимо двуличие. О, колко различни бяха те един от друг! Жак се хвърляше от една крайност в друга и вече не виждаше нищо общо между себе си и брат си. Да, рано или късно те ще трябва да се разделят. Това е неизбежно; техните силни характери са напълно противоположни и при това и двамата не търпят чужди мнения. Горчива тъга го завладя при мисълта, че пет години бяха живели в сговор и това не можа да ги предпази от неминуемото отчуждаване, да им попречи да станат безразлични един към друг, чужди един на друг, а може би дори и врагове! Той едва не стана да си отиде под някакъв предлог. Искаше му се да скита в тъмнината, из гората, където и да е! Едно-единствено същество на света знаеше да му се усмихва — Жиз. На драго сърце би се отказал от успеха си от предния ден, за да може да се озове в този момент при нея, на моравата, близо до лицето й, до очите й. Те не криеха никаква тайна, когато тя извика: „Искаш, нали?“ — и се засмя като гургулица. Той не си спомняше да е чувал Жени да се смее; дори усмивката й имаше разочарован израз! „Какво става с мене?“ — каза си той, като се мъчеше да се овладее. Но тъгата по миналото, в която се примесваше и малко злоба, беше по-силна от волята му. Той мразеше всичко: и думите на г-жа дьо Фонтанен, и подлостта на Антоан, и хората, и безплодната си младост, всичко. Мразеше и Жени, която живее спокойно сред всеобщата посредственост!
	— Какво ще правите през ваканцията, Жак? — запита г-жа дьо Фонтанен. — Хубаво ще е да накарате Даниел да напусне Париж за няколко седмици. Би било толкова забавно и поучително да предприемете заедно някое пътуване. — Тя беше малко натъжена, защото не виждаше да се очертава ясно блестящото бъдеще, което беше мечтала за сина си; и без да иска да се отдава на тревожни мисли, понякога се безпокоеше от живота, който той водеше: прекалено свободен, прекалено нередовен — и тя не смееше да добави, — прекалено разпуснат.
	Когато чу, че Жак има намерение да прекара цялото лято в Мезон, тя възкликна:
	— Колко съм доволна! Надявам се, че ще привлечете за малко и Даниел. Той никога не отива на почивка и в края на краищата ще си съсипе здравето. Жени! — извика тя на момичето, което се връщаше с гостите. — Добра новина: Жак ще остане тук това лято! Сигурно ще имате хубави тенис мачове. Тази година Жени е полудяла за тенис — по цяла сутрин е в клуба. Сега тук имаме група доста добри тенисмани — обясни тя на доктор Еке, който седна до нея. — Прекрасна младеж, която се събира всяка сутрин в клуба. Отлични кортове, добре организирани мачове, шампионати…
	— Не разбирам много от тенис — призна тя като се смееше, — но изглежда, че е много увлекателно… И все се оплакват, че имат малко момчета. Вие сте още член на клуба, нали, Жак?
	— Да, госпожо.
	— Прекрасно!… Никол, трябва да дойдеш през лятото с годеника си да прекарате една седмица у дома. Нали, Жени? Сигурна съм, че и доктор Еке е добър играч.
	Жак се обърна към Еке. През отворената врата-прозорец лампата от салона осветяваше продълговатото и сериозно лице на младия хирург, кестенявата му късичка брада и посребрените му слепи очи. Вероятно беше десетина години по-възрастен от Никол. Отблясъкът от стъклата на пенснето му не позволяваше да се види изразът на очите му, но сериозното му лице събуждаше симпатия.
	„Да — каза си Жак, — аз съм си дете. Ето кой е мъж. Мъж, който може да бъде обичан. А пък аз…“
	Антоан стана. Той се чувствуваше уморен и не искаше да изпусне влака. Жак му хвърли ядосан поглед. Преди няколко минути така силно желаеше да се измъкне под какъвто и да било предлог, а сега не можеше да се реши да напусне този дом; въпреки това трябваше да тръгне с брат си.
	Той се приближи до Жени.
	— С кого играете в клуба тази година?
	Тя го погледна и тънката линия на веждите й леко се сгърчи.
	— С когото намеря — отговори тя.
	— С двамата братя Казен, Фоке и бандата на Периго?
	— Естествено.
	— Все същите, все така духовити, нали?
	— Е, какво да се прави? Всички не могат да влязат в Екол нормал.
	— В края на краищата може би е необходимо да бъдеш глупак, за да играеш добре тенис.
	— Възможно е. — Тя дръзко вдигна глава. — Вие сигурно знаете по-добре от всеки друг; едно време играехте отлично. — После Жени побърза да промени разговора и се обърна към братовчедка си: — Никол, миличка, нали не си тръгваш още?
	— Феликс да каже.
	— Какво да каже Феликс? — обади се Еке като се приближи до момичетата.
	„Малката има ослепителен тен — мина през ума на Антоан, който се загледа втренчено в Никол. — Но в сравнение с Рашел…“ — Изведнъж той почувствува как сърцето му прелива от вълнение.
	— Значи, скоро пак ще ви видим, Жак — каза г-жа дьо Фонтанен. — Ще ходиш ли утре на тенис, Жени?
	— Не зная, мамо, мисля, че не.
	— Е, ако не утре, все някой от тия дни ще се срещнете — поде г-жа дьо Фонтанен с примирителен тон. И въпреки протестите на Антоан, тя придружи двамата братя до градинската вратичка.


	— Наистина, мила, ти никак не беше любезна с твоите приятели — извика Никол, щом Жак и Антоан се отдалечиха малко.
	— Първо на първо те не са мои приятели — възрази Жени.
	— Тибо, с когото съм работил — намеси се Еке, — е рядко забележителен младеж и вече много го ценят. За брат му не зная. Но — добави той и изпод пенснето в сините му очи блесна хитро пламъче (той беше дочул краткия диалог между Жак и Жени) — рядко се случва глупак да може още при първия изпит да влезе в Екол нормал, и то между първите…
	Лицето на Жени пламна. Никол побърза да се намеси. Тя беше достатъчно дълго живяла с братовчедка си и познаваше някои странности в характера й — присъщата й свенливост, която постоянно се бореше с гордостта й и понякога се израждаше в прекалена докачливост.
	— Горкичкият, той имаше цирей на врата — забеляза тя със снизхождение. — Това не предразполага човек да прави усилия да блесне.
	Жени не отговори. Еке не настоя; той се обърна към годеницата си:
	— Никол, трябва да се приготвяме вече — каза той като човек, свикнал да върши акуратно всичко в живота си.
	Появяването на г-жа дьо Фонтанен тури край на разговора.
	Жени придружи братовчедка си до стаята, където Никол си беше оставила мантото; там, след доста дълго мълчание, тя промълви:
	— Ето че лятото ми съвсем пропада.
	Никол, седнала пред огледалото, поправяше прическата си с единствената мисъл как да се хареса повече на годеника си. Тя се чувствуваше красива, питаше се какво ли говори той долу с леля й, мислеше за връщането с колата, сама с него в тихата нощ; затова не обърна особено внимание на лошото настроение на Жени. Но като забеляза строгия израз на своята братовчедка, тя се усмихна.
	— Какво дете си ти!
	Тя не забеляза погледа, който Жени й хвърли.
	Чу се клаксонът на колата. Никол весело се обърна и с тази смесица от нежност, невинност и кокетство, която беше толкова съблазнителна у нея, се спусна да прегърне братовчедка си. Жени неволно извика и рязко се отдръпна. Тя не можеше да понася да я докосват; дори не бе пожелала да се научи да танцува, толкова допирът на чужда ръка й се струваше физически непоносим. Веднъж, още като съвсем малко момиче, си беше навехнала глезена в Люксембургската градина и стана нужда да я отведат с кола; тогава предпочете да се качи сама по стълбите, влачейки болния си крак, вместо да остави портиера да я вземе на ръце и да я отнесе горе.
	— Колко те е гъдел! — възкликна Никол. — Доволна съм, че можах да ти говоря, мила — продължи тя със светнал поглед, намеквайки за минутите, които бяха прекарали сами в алеята на розите. — Има дни, когато се задъхвам от щастие. А с тебе, знаеш ли, винаги съм „истинска“. Каквато съм с тебе, такава съм си всъщност. Тъй ми се иска, миличка, и ти също, скоро…
	Градината, преобразена от светлината на фаровете, беше феерична и театрална. Еке, отворил капака на колата, притягаше една свещ с отмерените движения на опитен хирург. Никол искаше да сгъне палтото си и да го сложи на коленете си, но годеникът й я накара да се наметне. Той се отнасяше към нея като към малко дете, за което трябва да се грижи. Може би се държеше с всички жени като с деца? Никол се подчини с готовност, която изненада Жени и предизвика у нея някакво раздразнение срещу двамата годеници.
	„Не — помисли си тя и поклати главичка, — такова щастие… не е за мене!“
	Тя дълго следи с очи светлата ивица между дърветата, която предшествуваше колата в нощта. И облегната на оградата, стиснала кученцето в ръце, изпита тъй остра тъга, такава ненавист срещу нещо незнайно, толкова силно упование в нещо неопределено, че вдигна лице към звездното небе и за няколко мига пожела да умре, преди да е почнала да живее.


>>	VI

	Жизел се питаше защо в последно време дните бяха толкова къси и лятото така лъчезарно; защо сутрин, докато се гласеше пред големия отворен прозорец, не можеше да не пее и да не се усмихва на всичко, което вижда: на огледалото си, на ведрото небе, на градината, на цветето върху перваза на прозореца, което поливаше, на портокаловите дървета по терасата, които сякаш се бяха свили на топка като таралежи, за да се защитят по-добре от слънчевите лъчи.
	Когато летуваха в Мезон-Лафит, г-н Тибо на два-три дни отиваше в Париж по работа. В негово отсъствие въздухът във вилата ставаше по-лек. Обедите и вечерите се преобразяваха в някаква игра: Жак и Жиз се връщаха към безпричинните, луди смехове от детските си години. Госпожицата, развеселена, припкаше от килера до шкафовете с бельото, от кухнята до сушилнята, тананикайки старомодни песнички, които напомняха куплетите на Надо. През тези дни, успокоен, с бодър дух и пълен с противоречиви планове, Жак се отдаваше изцяло на своето призвание и прекарваше следобедите в някой кът на градината, където, седнал или прав, драскаше бележките си. Жизел, също обхваната от желание да използува добре времето си, се настаняваше на площадката на стълбището, откъдето можеше да наблюдава движенията на Жак, и потънала в „Great Expectations“ на Дикенс (книга, която госпожицата по настояване на Жак й беше разрешила да чете, за да се усъвършенствува в английския език), тя плачеше с наслада, защото още от началото беше отгатнала, че Пип ще изостави горката Биди заради жестоката и чудновата мис Естел.


	Едно кратко отсъствие на Жак през втората половина на август — той не можа да откаже на Батенкур да стане свидетел на сватбата му и трябваше да замине за Турен — беше достатъчно да разруши този омагьосан свят.
	На другия ден след връщането му в Мезон Жак се събуди рано след неспокоен сън. Докато се бръснеше грижливо и мислеше, че по лицето му няма вече никаква червенина и че на мястото на цирея е останал само едва забележим белег, перспективата да продължи това еднообразно съществуване внезапно му се стори така безнадеждна, че той заряза тоалета си и с бяс се тръшна напреки на леглото си. „Седмиците минават — помисли той. Това ли беше ваканцията, на която се беше толкова надявал? Изведнъж скочи на крака. — Трябва малко да поспортувам“ — каза си той с разумен тон, който не отговаряше на трескавите му движения. Извади от гардероба риза с отворена яка, провери дали обувките и ракетата му са в изправност и след няколко минути се метна на велосипеда, за да отиде по-бързо в клуба.
	Два корта бяха заети. Жени играеше. Тя не даде вид, че е забелязала идването на Жак, който не бързаше да я поздрави. Едно пререждане на групите ги събра в една четворка, най-напред като противници, след това като партньори.
	Двамата играеха еднакво добре. Те веднага възприеха неучтивия тон на миналите си срещи. Жак обръщаше твърде много внимание на Жени, но все по един дразнещ, даже оскърбителен начин, като се подиграваше на грешките й в играта и изпитваше видимо удоволствие да й противоречи. Жени отвръщаше веднага на всяка негова забележка с изкуствен глас, който не й беше присъщ. Тя лесно можеше да се освободи от нелюбезния си партньор, но въпреки това като че ли не се стараеше да го отстрани и упорствуваше да има последната дума. Когато другите играчи започнаха да се разотиват за обед, тя се обърна към Жак с предизвикателен тон:
	— Ще ви бия четири игри поред.
	Беше свръхвъзбудена и игра така нападателно, че Жак изгуби с четири на нула.
	Победата я направи щедра.
	— Това не се брои, защото вие не сте тренирали. Ще се реванширате тези дни.
	Гласът й отново беше придобил обичайната си мека интонация. „И двамата сме деца“ — каза си Жак. Той беше щастлив, че все пак имат една обща слабост. Това беше като лъч на надежда. Обхвана го срам при мисълта как се отнася с Жени, но не можеше да измисли по какъв друг начин да се държи. Пред нея той никога нямаше да може да се покаже естествен; а именно с Жени, повече, отколкото с всеки друг, би искал да се държи непринудено.
	Удряше дванадесет часа, когато те излязоха заедно от клуба, като водеха колелата си.
	— Довиждане — каза тя. — Вие тръгвайте. Мене ми е толкова горещо, че ме е страх да не ми призлее, ако се кача на колелото.
	Той не отговори и продължи да върви до нея.
	Жени не обичаше да й се натрапват; тя изпита раздразнение, че не може да се освободи от своя спътник в момента, когато беше пожелала да остане сама. Жак не схвана това; искаше му се и утре да играе с нея и търсеше думи, с които да оправдае това внезапно желание.
	— Сега, като се върнах от Турен… — започна той стеснително. Беше се отказал от своя ироничен тон. (Жени беше забелязала още миналата година, че щом останеха сами, той преставаше да я дразни.)
	— Вие сте били в Турен? — попита тя, колкото да каже нещо.
	— Да. На сватбата на един приятел. Но вие го познавате. Срещнах го у вас: Батенкур.
	— Симон дьо Батенкур? — Тя, изглежда, си спомни за нещо и каза твърдо: — Той не ми беше приятен.
	— Така ли! Защо?
	Тя не обичаше да й задават въпроси по този начин.
	— Вие сте много строга, той е мило момче — подхвана Жак като видя, че тя не отговаря. Но веднага се поправи: — Не, всъщност вие имате право, той е твърде посредствен човек.
	Жени изказа съгласието си с кимване на глава и той се почувствува много щастлив.
	— Не знаех, че сте се сближили с него — каза тя.
	— Извинете, той се сближи с мене, не аз с него — поправи я Жак усмихнато. — Това се случи една вечер, когато се връщахме, не помня вече откъде. Беше много късно. Даниел ни беше оставил. Тогава Батенкур ми се довери съвсем ненадейно. Разказа ми целия си живот така, както човек поверява състоянието си на някой банкер: „Моля, заемете се с моите работи, разчитам на вас“.
	Жени го слушаше с известно любопитство и вече не мислеше да се освободи от него.
	— Често ли ви се случва да ви доверяват тайни? — попита тя.
	— Не. Защо?… Да, може би. — Той се усмихна: — Да, всъщност това ми се случва доста често. Учудва ли ви? — прибави той малко предизвикателно.
	Спокойният тон на отговора й го развълнува:
	— Не, ни най-малко.
	Горещият вятър на вълни лъхаше в лицата им, носейки дъха на градините, край които вървяха: мирис на влажна земя, тежък аромат на цветя, напечени от слънцето, на хелиотропи и индийски карамфили. Жак мълчеше. Сега тя подхвърли:
	— И от изповед на изповед накрая го оженихте, така ли?
	— О, не! Точно обратното. Всичко направих, за да предотвратя този глупав брак. Вдовица, четиринадесет години по-стара от него, и с дете отгоре на това! Родителите на Батенкур се скараха със сина си. Но нищо не можеше да се направи. — Жак си спомни, че веднъж сполучливо беше прикачил на своя приятел епитета _обладан_ в библейския смисъл на думата и прибави: — Батенкур е напълно обладан от тази жена.
	— Хубава ли е? — попита тя. Въпросът й показваше, че беше оценила силата на израза.
	Той тъй дълго мисли, че тя сви устни и продължи:
	— Не мислех, че ви поставям толкова смущаващ въпрос!
	Той все още мислеше и не се усмихна.
	— Не мога да кажа, че е хубава. Тя е страшна. Не намирам друга дума… Странно нещо са хората! — възкликна той след кратко мълчание. После вдигна очи към Жени и видя, че тя изглежда изненадана. — Така е — продължи Жак, — всички хора са толкова интересни! Даже и тези, с които никой не се занимава. Забелязали ли сте, когато говорите за ваши познати с други хора, които също ги познават, колко значителни, показателни неща са им убягнали? Затова хората тъй малко се разбират един друг.
	Той отново я погледна и почувствува, че тя го беше слушала внимателно и сега си повтаряше думите му. Недоверието, с което винаги се отнасяше към Жени, изведнъж се замени с радостна непринуденост; поиска му се да задържи това необичайно внимание, да развълнува младото момиче, като му разкаже някои подробности от церемонията, които бяха още свежи в паметта му.
	— За какво говорех? — каза той разсеяно. — Да, бих искал някой ден да опиша живота на тази жена по малкото, което зная за нея. Казват, че била започнала като продавачка в един базар. Упоритият възход на тази жена… — продължи той, повтаряйки формулата, която беше си записал в джобния бележник. — Сестра на Жюлиен Сорел. Обичате ли „Червено и черно“?
	— Не, никак.
	— Така ли? — рече той. — Да, разбирам какво искате да кажете. — Жак се замисли за миг и се усмихна. — Но ако почнем да отваряме скоби, никога няма да свърша. Не злоупотребявам ли с времето ви?
	За да не покаже, че е много заинтригувана, тя подхвърли, без да мисли:
	— Не, ние не обядваме преди дванадесет и половина заради Даниел.
	— Тук ли е Даниел?
	Жени се видя принудена да излъже.
	— Каза, че може би ще дойде — отговори тя и се изчерви. — А вие?
	— Не бързам, баща ми е в Париж. Да минем на сянка, имате ли нещо против? Искам да ви разкажа само за угощението, което дадоха след сватбата. О, не беше нищо особено, но въпреки това беше много мъчително, уверявам ви. Представете си най-напред фона: замък, тип исторически, с кула, реставрирана от Гупийо. Гупийо е първият й мъж, необикновена личност, бивш търговски пътник, който се оказал финансов гений и умрял мултимилионер, след като снабдил всичките ни провинциални градове с по един базар — „Базарите на двадесетия век“. Сигурно сте ги виждали. Вдовицата впрочем е ужасно богата. Как да ви я опиша? Слаба, гъвкава, прекалено елегантна, с глава, която ви кара да се чувствувате неудобно, горд профил; матово лице — малко на петна, сиви очи, сиви като цвят на къртица, с мътен оттенък. Тиха вода. Представяте ли си я? Държане на разглезено дете; обноски, значително по-младежки от външността й; говори високо, смее се. Понякога — не зная как да изразя това — сивият й поглед сякаш почва да бяга под клепачите, под миглите й; тогава детинщините, които говори, изведнъж придобиват някакъв тревожен смисъл и човек неволно си припомня слуха, който се носеше, след като овдовя, че постепенно била отровила Гупийо.
	— Тя ме плаши — каза Жени, вече без да се бори срещу интереса, който Жак събуждаше у нея. Той схвана това и се почувствува приятно насърчен.
	— Да, точно така — повтори той, — жена, която малко те плаши. Спомням си, че точно такова чувство изпитах, когато сядахме на масата. Аз я гледах: тя стоеше със суров израз на лицето, изправена пред масата, украсена с бели цветя…
	— В бяло ли беше облечена?
	— Почти. Не съвсем булчинска рокля — официална лятна рокля, да кажем, доста претенциозна, не съвсем бяла, кремава. Обедът беше поднесен на отделни маси. Тя канеше на своята маса всеки, който й попадне, без да се грижи за броя на местата. Батенкур седеше до нея. Изглеждаше нервен. Той й каза: „Не виждате ли, че обърквате всичко?“. Размениха си по един поглед… О, много странен поглед. Стори ми се, че между тях няма вече нищо младо, нищо жизнено, а само минало.
	„Може би — казваше си Жени, — може би той не е толкова зъл, колкото си мислех, нито толкова сух, нито толкова…“ — И почти в същия миг откри, че отдавна е познавала Жак като чувствителен и добър. Това я смути и докато следеше разказа му, тя неволно запомняше всичко, което затвърдяваше новата й благоприятна преценка за него.
	— Симон поиска да седна до него — продължи той. — От всичките му приятели само аз присъствувах. Даниел беше обещал да дойде, но се измъкна. И нито един член от семейството на Батенкур, нито даже първият му братовчед, с когото са отраснали заедно. Симон се надяваше до последния влак, че той ще дойде. Горкото момче, беше за съжаление. Той има чувствителна, нежна душа… Уверявам ви, зная много добри неща за него… Той гледаше всички тези хора около себе си: всички чужди. И очевидно мислеше за родителите си, защото по едно време ми каза: „Никога не бих повярвал, че ще бъдат тъй сурови. Нима трябва толкова много да ми се сърдят!“
	По-късно, по време на обеда, пак ми каза: „Нито една дума, нито дори телеграма! Значи, вече не съществувам за тях, така ли?“. Не знаех какво да му отговоря. Тогава той побърза да прибави: „Не е въпрос за мене — аз две пари не давам, — но за Ана“. Тази ужасна Ана тъкмо разпечатваше една току-що донесена телеграма. Батенкур побледня съвсем. Но телеграмата беше за нея — поздравления от нейна приятелка. Тогава той не можа да издържи: въпреки че всички го гледаха, въпреки Ана с нейното затворено лице, въпреки студения й поглед, който го следеше, той заплака. Тя побесня. Симон си даде сметка за това. Той седеше до нея, разбира се. Докосна ръката й и каза полугласно, като малко момче: „Извинявайте“. Стана ми противно като го чух. Тя не трепна. После той почна да говори оживено, да се шегува. Това беше още по-мъчително, отколкото да го гледаш как плаче. Понякога, когато се насилваше да каже нещо, на очите му се показваха сълзи. Той ги изтриваше с ръка и продължаваше да говори.
	Вълнението на Жак придаваше такава емоционалност на тази сцена, че Жени промълви:
	— Ужасно!…
	Той почувствува авторска радост, бурна радост, първата може би, но я прикри и лицемерно каза, сякаш не я беше чул:
	— Не ви ли досаждам? — А след това поде веднага: — Но това не е всичко. При десерта от другите маси завикаха: „Младоженците!“. Батенкур и жена му трябваше да станат, да се усмихнат, да обиколят залата с чаша шампанско в ръка. И тук се случи нещо мъчително. Докато минаваха между масите, те бяха забравили детето от първия съпруг, момиченце на осем-девет години. Малката изтича след тях. Те вече се бяха върнали на местата си. Майката я целуна небрежно и оправи якичката на роклята й и я побутна към Батенкур. Но след тази обиколка, при която не беше срещнал погледа на нито един приятел, очите му бяха пълни със сълзи и той не виждаше нищо; трябваше да сложат момиченцето на коленете му. С каква престорена усмивка се наведе той над детето на „другия“! Малката му поднесе бузата си: тъжни бяха очите на това дете, няма да ги забравя никога. Най-сетне той я целуна. И тъй като тя не си отиваше, Батенкур някак глупаво погали брадичката й така, с един пръст. Разбирате ли? Жалка картинка. Но все пак интересна история… Не намирате ли?
	Тя се обърна към него, изненадана от начина, по който беше произнесъл „интересна история“. Забеляза, че в погледа на Жак нямаше следа от тази тъпа заспалост, която й беше толкова неприятна; зениците му, ясни, подвижни и изразителни в този миг бяха съвсем чисти.
	„Защо ли не е винаги такъв?“ — помисли си тя.
	Сега той се усмихваше. Тъгата, навяна от тези спомени, беше по-слаба от интереса му към живота на хората, към всичко, което разкриваше мислите и чувствата им. Жени също изпитваше това удоволствие; и може би у нея, както и у него в този миг това чувство беше по-силно, защото беше споделяно.
	Стигнаха края на алеята; гората вече се виждаше. Пред тях слънцето разстилаше върху тревата ослепителна покривка. Жак се спря.
	— Аз бъбря — каза той — и ви отегчавам.
	Тя не възрази. Въпреки това, вместо да се сбогува, той предложи:
	— Щом съм дошъл дотук, бих могъл да се обадя на брат ви.
	Стана й неприятно, сякаш в най-неподходящия момент й припомниха лъжата й, която сега още повече я раздразни, защото видя, че Жак се беше подвел. Тя не отговори нищо.
	Той си помисли, че Жени се е наситила на присъствието му и не би желала да я придружава по-нататък. И това го засегна. Но не се реши да си тръгне и да я остави с лошо впечатление особено тази сутрин, когато му се струваше, че между тях се ражда нещо, което смътно бе желал от месеци, а може би и от години.
	Те продължиха мълчаливо по пътя, ограден с акации, който водеше до малката вратичка. Вървейки малко зад Жени, Жак забеляза грациозната и тъжна извивка на бузата й.
	Колкото повече наближаваха, толкова по-малко изглеждаше вероятно той да промени намерението си и да я остави сама. Минутите течаха.
	Стигнаха до вратата. Тя отвори и той я последва. Прекосиха градината.
	Терасата беше пуста, салонът — празен.
	— Мамо! — извика Жени.
	Никой не отговори. Тя се отправи към прозореца на кухнята и продължавайки лъжата си, попита:
	— Господин Даниел дойде ли?
	— Не, госпожице… но току-що донесоха телеграма.
	— Не безпокойте майка си — каза най-после Жак. — Аз си отивам.
	Жени стоеше изправена и лицето й изразяваше упорство.
	— Довиждане — промърмори Жак. — До утре може би?
	— Довиждане — отговори тя, но не тръгна да го изпрати.
	Щом Жак се обърна, тя влезе във вестибюла, сложи с рязко движение ракетата в рамката и я захвърли върху сандъка, облекчена от възможността да изрази лошото си настроение чрез енергичен жест.
	„Не, не утре! Сигурно не утре“ — помисли си тя.
	Г-жа дьо Фонтанен беше чула от стаята си, че дъщеря й я вика, беше познала и гласа на Жак. Но беше толкова разстроена, че нямаше сили да си придаде спокоен вид. Телеграмата беше от мъжа й: Жером й съобщаваше, че е в Амстердам, сам и без средства, при Ноеми, която била болна. Г-жа дьо Фонтанен веднага беше решила да отиде в Париж, още днес, да изтегли каквото й беше останало в банката и да го изпрати на адреса, даден от Жером.
	Тя се обличаше, когато дъщеря й влезе в стаята. Измененото лице на г-жа дьо Фонтанен и отворената телеграма върху масата уплашиха Жени.
	— Какво има? — промълви тя. И веднага помисли:
	„Случило се е нещо. А аз не бях тук. Само Жак е виновен за това.“
	— Нищо страшно, миличка — въздъхна г-жа дьо Фонтанен. — Баща ти… баща ти има нужда от малко пари. — И засрамена от собствената си слабост, засрамена преди всичко пред детето си заради баща му, тя се изчерви и закри лицето си с ръце.


>>	VII

	Зората се раждаше зад опушените стъкла на вагона. Сгушена в ъгъла на купето, г-жа дьо Фонтанен замислено гледаше равните пасища на Холандия, без да ги вижда.
	Когато бе пристигнала в Париж предната вечер, тя бе намерила в къщи втора телеграма от Жером: „Докторът счита Ноеми загубена. Не мога да остана сам. Моля, елате. Ако е възможно, донесете пари“. Тя не успя да се види с Даниел преди вечерния влак. Но беше му оставила бележка, за да го уведоми, че тръгва и му поверява Жени.
	Влакът спря. Някой извика:
	— Харлем!
	Това беше последната спирка преди Амстердам. Слънцето, още невидимо, изпълни небето с бисерно бяла светлина, разлята и многоцветна. Пътниците се събуждаха, раздвижваха се, сгъваха палтата си. Г-жа дьо Фонтанен остана неподвижна: искаше да продължи още малко това вцепенение, което й помагаше да не съзнава действията си. Ноеми умираше! Тя се опита да прозре в себе си. Ревнуваше ли? Не. Ревност бяха онези внезапни пламъци, които я обгаряха в първите години на брачния й живот; тогава, когато все още се съмняваше, когато не искаше да вярва на очевидното и се бореше срещу мъчителните представи, които я гнетяха. Тя отдавна вече не страдаше от ревност; страдаше само от несправедливостта, която Жером проявяваше към нея. Би ли могла да каже дори, че страда? Тя бе минала през много други страдания. Дали някога наистина беше се проявявала като ревнива жена? Най-тежка болка изпитваше, когато след дълго време научеше, че е била мамена. Обикновено тя гледаше на любовниците на Жером с известно надменно съчувствие, придружено понякога със симпатия като към неразумни сестри.
	Пръстите й трепереха, когато започна да притяга ремъците на куфара си. Тя слезе последна от вагона. Огледа се бързо и смутено, но очите й не срещнаха погледа, от който се страхуваше. Не беше ли получил телеграмата й? Мисълта, че може би две очи я следят я накара да се съвземе. Тя тръгна след върволицата пътници.
	Някой докосна ръката й: Жером стоеше пред нея с несигурен, макар и весел поглед, без шапка, леко наведен, запазил все още въпреки отслабналата си фигура и леко приведените си рамена, смущаващата грация на източен принц. Вълната пътници ги понесе, преди Жером да намери думи за поздрав. Изпълнен с нежно внимание, той бързо грабна куфара на Терез. „Не е умряла“ — каза си г-жа дьо Фонтанен; и почувствува страх, че ще трябва да бъде при Ноеми в смъртния й час.
	Излязоха мълчаливо на площада пред гарата. Г-н дьо Фонтанен спря един празен файтон. Тя пристъпи към колата, задушена от вълнение, което почти приличаше на щастие: чула бе гласа на Жером! И докато той даваше на холандски нареждания на кочияша, тя остана за миг на стъпалото, неподвижна и трепетна; после отвори очи и седна.
	Щом се настани до нея в отворената кола, той се обърна и я погледна. Тя съгледа тежкия, златист и мек блясък на зениците му и се почувствува отново обхваната от тяхната топлота. Жером като че ли искаше да вземе ръката на Терез, да докосне рамото й; това негово желание толкова противоречеше на виновната учтивост на обноските му, че тя се засегна, сякаш той си беше позволил някаква близост; но се и развълнува от това доказателство за любов, което не очакваше.
	Тя първа прекъсна мълчанието:
	— Как е… — Но се сепна, преди да произнесе името и добави веднага: — Страда ли?
	— Не — каза той, — вече не.
	Въпреки че избягваше да го гледа в лицето, тя разбра по тона му, че Ноеми е вече много по-добре. Реши, че е смутен, понеже е повикал жена си при леглото на една оздравяваща любовница. Обхвана я горчиво съжаление. Вече не разбираше каква магия я беше накарала да дотича така бързо. Щом Ноеми ще оживее, щом всичко ще почне наново и ще продължава така, какво търсеше тя тук? Реши да се върне веднага обратно.
	— Благодаря ви, Терез… — прошепна Жером.
	Тембърът на гласа му беше нежен, почтителен, плах. Върху коляното му тя зърна ръката му, ръка дълга, с изпъкнали вени, малко отслабнала, която едва забележимо трепереше; пръстенът с голямата камея бе станал широк за безименния пръст. Навела глава, Терез неподвижно съзерцаваше тази гола ръка и вече не съжаляваше, че е дошла. Защо да се връща? Тя беше дошла свободно, в порив, внушен й от молитвата — нищо лошо не можеше да се случи. Щом се облегна на своята вяра, за да отблъсне от себе си всяко желание за връщане, тя се почувствува силна. Никога божественото дихание не я беше оставяло за дълго в несигурност.
	Колата навлизаше в голям, просторен град с широки булеварди. Ролетките на витрините не бяха още вдигнати, но по тротоарите работниците вече се отправяха към заводите. Кочияшът сви по една по-тясна улица без тротоари, прекъсвана от малки мостчета с готически сводове. Тя пресичаше успоредни канали, с къщи от двете страни, чиито гладки фасади, високи и тесни, повечето червени с бели прозорци, се отразяваха в дремещата вода между клоните на наведените брястове по кейовете. Г-жа дьо Фонтанен се почувствува далеч от Франция.
	— Как са децата? — попита Жером.
	Тя забеляза, че той се поколеба, преди да зададе този въпрос, че беше развълнуван и че този път не се стараеше да прикрие смущението си.
	— Много добре.
	— Даниел как е?
	— Той е в Париж, работи. Идва в Мезон, когато е свободен.
	— Вие бяхте в Мезон?
	— Да.
	Той млъкна; очевидно си спомняше парка, познатото жилище в края на гората.
	— А… Жени?
	— Добре е. — Погледът му я питаше, молеше я; тя прибави: — Много е пораснала, станала е друга.
	Жером започна да примигва. Той пошепна с променен от усилието глас:
	— Да, нали? Тя сигурно много се е променила. — После наново замълча, обърна глава и като прекара ръка по челото си изведнъж глухо извика: — А, всичко това е толкова ужасно! — И веднага след това, без какъвто и да е преход заяви: — Почти без пари съм, Терез!
	— Аз донесох пари — каза бързо тя.
	В неговия вик се долавяше дълбоко отчаяние и тя за миг се зарадва, че може да го успокои. Но изведнъж й се натрапи обидна мисъл: сигурно Ноеми изобщо не е била никога толкова болна, както я бяха накарали да повярва, и той я беше повикал само заради парите! Затова изтръпна от възмущение, когато Жером, след като почака няколко минути, не издържа и засрамено попита:
	— Колко?
	За миг я обхвана изкушение да намали цифрата.
	— Всичко, което можах да събера — каза тя. — Малко над три хиляди франка.
	Той промърмори:
	— Ах, благодаря, благодаря… ако знаехте, Терез!… Важното е да имаме петстотин флорина за лекаря…
	Колата мина по каменен мост над една голяма река, задръстена с кораби, свърна по уличките на някакво предградие и като стигна до едно пусто площадче, спря пред стълбището на един параклис.
	Жером слезе, плати, взе куфара, даде път на Терез и съвсем естествено се изкачи по стъпалата и бутна крилото на вратата. Това не беше черква, нито католическа, нито протестантска, а може би синагога.
	— Извинете — прошепна той. — Правя това, за да не пристигнем с кола до къщи. Чужденците са много наблюдавани; ще ви обясня. — И изменяйки гласа си, продължи с пленителната усмивка на светски човек: — Всъщност няколко крачки пеша няма да бъдат неприятни. Толкова е хубаво времето тази сутрин! Ще вървя напред да ви показвам пътя.
	Тя го последва, без да отговори. Колата вече не беше на площада. Жером мина под един сводест пасаж, който с няколко стъпала водеше до единствения кей на един канал; на другата страна основите на къщите излизаха направо из водата. Слънцето играеше по тухлите, по светещите стъкла на прозорците, освежени от латинки и мушкато. Кеят беше задръстен от хора, сергии, кошове; пазарът вече се откриваше. Между вехтите дрехи и мебели разтоварваха малки шлепове с цветя, чийто парфюм се смесваше с леко застоялия дъх на водата.
	Жером се обърна:
	— Нали не се уморихте много, приятелко?
	Той все още произнасяше по същия напевен начин „приятелко“. Тя наведе глава, без да отговори.
	Той не усети ни най-малко какво вълнение беше предизвикал у нея и посочи на другия бряг триъгълния фронтон на къщата, до която водеше малко мостче.
	— Там е — каза Жером. — Много е скромно… Извинете, че ви посрещам в такава бедна обстановка.
	Къщата наистина изглеждаше бедна, но беше наскоро боядисана — стените в махагонов цвят, а дървените части в бяло, та външността й напомняше добре поддържана яхта. Върху оранжевите щори на първия етаж, всички спуснати, Терез прочете, написано с малки букви: „Пансион Roosje-Mathilda“.
	Значи, Жером живееше в нещо като хотел, в безлично жилище, където тя нямаше да чувствува твърде болезнено, че е на гости „у тях“. Това значително я облекчи.
	Тръгнаха по мостчето. Една от щорите на първия етаж помръдна. Нима Ноеми дебнеше? Г-жа дьо Фонтанен се изправи. Едва тогава забеляза между два прозореца на мецанина една тенекиена табела с нескопосано нарисуван върху нея щъркел, застанал пред гнездо, от което излизаше голо бебе.
	Те тръгнаха по един коридор, после по стълба, която миришеше приятно на паркетин. Жером се спря на площадката и позвъни два пъти. Вътре се раздвижиха, малкото прозорче на вратата се плъзна зад решетката и най-сетне вратата се отвори толкова, колкото да мине Жером.
	— Извинете, че ще ви оставя за момент — каза той. — Трябва да им обясня.
	Г-жа дьо Фонтанен долови кратък спор на холандски. Почти веднага Жером отвори широко входната врата. Беше сам. Те тръгнаха по широк излъскан коридор, който правеше няколко чупки; г-жа дьо Фонтанен се чувствуваше потисната; страхуваше се всеки миг, че ще се намери в присъствието на Ноеми и призоваваше своето достойнство, за да запази хладнокръвие. Но помещението, в което влязоха, беше необитавано; това беше чиста и весела стая с изглед към канала.
	— Тук ще бъдете като у дома си, приятелко — каза Жером.
	Тя се въздържа да не попита: „А Ноеми?“. Дали той отгатна мисълта й?
	— Оставям ви за момент — каза той. — Ще отида да видя дали нямат нужда от мене.
	Преди да излезе пристъпи към г-жа дьо Фонтанен и хвана ръката й.
	— Ах, Терез, бих искал да ви кажа… Ако знаете през какви тревоги съм преминал! Но вие дойдохте, вие дойдохте…
	Той допря до ръката й устните си, бузата. Тя отстъпи крачка назад, но Жером не се опита да я задържи.
	— Ще дойда да ви взема след минута — каза той като се отдръпна. — Искате ли… да я видите?
	Да, тя ще види Ноеми, понеже по своя воля е предприела това пътуване. Но след това, веднага след това, каквото и да се случи, ще си замине! Тя направи знак, че е съгласна, не чу неговото „благодаря“ и се наведе над чантата си като се престори, че търси нещо, докато Жером напусна стаята.
	Тогава се озова сама със себе си и самоувереността й изчезна. Свали си шапката, погледна в огледалото умореното си лице и прокара ръка по челото си. Как е възможно да се намира тук? Тя се срамуваше от себе си.
	Но нема’ време да се отпусне — чукаше се.
	Преди да успее да отговори, вратата се отвори. Влезе една жена облечена в червен пеньоар, очевидно не съвсем млада, въпреки твърде черните си коси и изписаното си лице. Тя запита нещо на език, който г-жа дьо Фонтанен не разбираше, направи нетърпеливо движение и извика друга жена, по-млада (също в пеньоар, само че небесносин), която, изглежда, чакаше в коридора и която поздрави г-жа дьо Фонтанен с едно гърлено:
	— Dag*, госпожо! Добър ден!
	[* Добър ден (хол.). — Б.пр.]
	Последва къс разговор между новодошлите. По-старата обясняваше на по-младата какво трябва да каже. Тя се съсредоточи за секунда, обърна се грациозно и почна да говори с прекъсвания:
	— Госпожата казва вие да отнесете болната дама. Платете сметката и идете другаде. Verstaad u?* Разбирате ли какво ви казвам?
	[* Разбирате ли? (хол.). — Б.пр.]
	Г-жа дьо Фонтанен направи неопределено движение — всичко това не я засягаше. По-старата дама отново заговори загрижено и упорито.
	— Госпожата казва — продължи младата, — че може дори да не платите сметката веднага, но трябва да се преместите, да си идете, да отнесете болната в друг хотел. Verstaad u? Така е по-добре за politie.
	В този момент вратата бързо се отвори. Беше Жером. Той се приближи до жената с червения пеньоар и почна да се кара на холандски, блъскайки я навън. Синият пеньоар мълчеше и нахално гледаше ту Жером, ту г-жа дьо Фонтанен. В това време старата, крайно разярена, размахваше юмрук, дрънчеше с гривните си като циганка и изригваше сърдити фрази, в които непрекъснато се повтаряха думите:
	— Morgen… morgen… politie!*
	[* Утре… утре… полиция (хол.). — Б.пр.]
	Най-сетне Жером успя да ги избута навън и двете и спусна резето.
	— Извинете — каза той като се обърна към жена си. Явно беше раздразнен.
	Тогава Терез забеляза, че вместо да отиде при Ноеми, той сигурно се беше погрижил за тоалета си, тъй като беше току-що обръснат, леко напудрен и изглеждаше подмладен. „А аз — помисли си тя, — как ли изглеждам аз след цяла нощ във влака?“
	— Трябваше да ви предупредя да се заключите — продължи той като се приближи до нея. — Старата хазяйка е добра жена, но е бъбрива и нахална…
	— Какво искаше тя от мене? — запита разсеяно Терез. Но усещайки дъха на лимон, който винаги се разнасяше около Жером, след като се обръсне, тя остана захласната няколко минути с полуотворена уста и смутен поглед.
	— Нищо не разбрах от жаргона им — каза той. — Сигурно ви е взела за друга наемателка.
	— Синята повтори няколко пъти, че трябва да платим сметката и да отидем другаде.
	Жером сви рамене и г-жа дьо Фонтанен долови нещо като далечно ехо от прежния му смях, този леко изкуствен, малко самодоволен смях, при който той отмяташе главата си назад.
	— Ха, ха, ха! Колко глупаво! — извика Жером. — Старата сигурно мисли, че няма да й платя! — Сякаш му се струваше напълно невъзможно да го подозират, че не ще може да плати дълговете си. — Виновен ли съм аз? — продължи той с внезапно помрачено лице. — Всичко опитах. Никой хотел не иска да ни приеме.
	— Но тя ми каза: „Заради полицията“.
	— Тъй ли каза? „Заради полицията?“ — попита той учудено.
	— Така разбрах. — Тя пак съзря в чертите на Жером този израз на съмнителна невинност, споменът, за който оставаше свързан с най-мъчителните кризи в живота й и който винаги я потискаше като някаква зараза във въздуха.
	— Бабини деветини! Защо ще се прави разследване? Защото има клиника долу ли? Не. Най-важното е да се дадат петстотин флорина на докторчето.
	Г-жа дьо Фонтанен не разбираше добре какво иска да каже той, защото обичаше винаги и във всичко да бъде наясно. Но най-вече я измъчваше обстоятелството, че пак беше намерила Жером объркан, замесен в комбинации, за които не знаеше какво да мисли.
	— Откога сте тук? — попита тя, решена да получи някакво разяснение.
	— Петнадесет дни. Не… няма толкова. Дванадесет; десет може би. Не зная вече как живея.
	— Но… тази болест? — подхвана тя с такъв въпросителен тон, че той не можа да се измъкне.
	— Е да, именно — отговори той, без да показва, че се колебае, — именно с тези чужди лекари е толкова мъчно да се разбереш! Това е някаква местна болест, някаква такава треска… холандска, разбирате ли? Изпаренията от каналите… — Той помисли за секунда: — Има малария в този град, разни видове миазми, още непознати…
	Тя слушаше наполовина. Не можеше да не забележи, че всеки път, когато ставаше дума за Ноеми, държането на Жером, начинът, по който той вдигаше рамене, безразличието, с което говореше за болестта, не изразяваха никаква страст. Все пак тя реши да не преценява това като признак на охлаждане.
	Той не забеляза изпитателния поглед, който Терез му отправи: беше се приближил до прозореца и без да вдигне щорите, внимателно наблюдаваше кея. Когато се обърна към нея, имаше онзи сериозен, разочарован и искрен израз, който тя добре познаваше и от който толкова се боеше.
	— Благодаря ви, вие сте добра — каза той без всякаква връзка. — Вие дойдохте въпреки всичката мъка, която ви причиних… Терез… Мила приятелко…
	Тя се беше отдръпнала и не го гледаше. Но беше толкова възприемчива към чувствата на хората и особено към чувствата на Жером, че не би могла да отрече в този момент нито неговото вълнение, нито искрената му признателност. Все пак не му отговори, наложи си дори да прекрати разговора.
	— Заведете ме… там — каза тя.
	Той се поколеба за миг, но се съгласи.
	— Елате.
	Ужасният миг наближаваше.
	„Смелост! — повтаряше си г-жа дьо Фонтанен, следвайки Жером през дълъг тъмен коридор. — Дали лежи още? Какво ще й кажа?“
	Внезапно тя се сети за лицето си, похабено от умора и съжали, че поне не беше сложила шапката си.
	Жером се спря пред една затворена врата. С трепереща ръка г-жа дьо Фонтанен приглади побелелите си коси.
	„Колко ли остаряла ще ме намери“ — помисли си тя. И енергията й я напусна.
	Жером беше отворил безшумно вратата. „Значи, тя лежи“ — каза си г-жа дьо Фонтанен.
	Помещението тънеше в полумрак, завесите от басма на сини черти бяха спуснати. Вътре имаше две непознати жени, които станаха. Едната, дребна, сигурно прислужница или болногледачка, беше с престилка и плетеше; другата, едра петдесетгодишна матрона, забрадена с морава кърпа като италианска селянка, се измъкна назад, пошушна няколко думи на ухото на Жером и излезе навън, докато Терез отиваше към средата на стаята.
	Г-жа дьо Фонтанен не забеляза нито излизането на жената, нито безредието в стаята, нито легена и зацапаните кърпи, разхвърляни по леглото. Вниманието й беше насочено само към болната, изтегната по гръб, без възглавница. Ще обърне ли глава Ноеми? Тя сигурно спеше, защото се чуваше как хърка. Г-жа дьо Фонтанен вече малодушно мислеше да се оттегли, за да не я събуди, когато Жером й направи знак да се доближи до леглото. Тя не посмя да откаже. Едва тогава забеляза, че очите на болната бяха отворени и че тя хъркаше пресекливо, раззинала уста. Свикнала с тъмнината, г-жа дьо Фонтанен видя сега безкръвното лице, потъмнелите зеници, синкави като на убито животно. В миг разбра, че това същество, което лежеше там, ще умре; беше така потресена, че се обърна и едва не извика за помощ. Жером стоеше до нея и наблюдаваше болната с лице, изкривено от мъка; тя разбра, че няма какво да му каже.
	— След последния кръвоизлив — обясни тихо той, — четвъртия, не е идвала в съзнание. От снощи започна това хъркане. — Две сълзи се плъзнаха по ръба на клепачите му, трепнаха за секунда между миглите и се стекоха по потъмнялото му лице.
	Г-жа дьо Фонтанен напразно правеше усилие да се овладее, не можеше да повярва на очите си.
	Значи, Ноеми ще умре! Най-сетне ще изчезне от живота им тази, която само преди малко тя мислеше, че ще намери тържествуваща! Не можеше да откъсне очи от това лице, в което всичко вече беше неподвижно: погледът, вкочанените ноздри и побелелите устни. Хрипливото дишане, сякаш идващо някъде отдалеч, ту се прекъсваше, ту почваше наново. Терез разглеждаше тези познати черти, без да може да насити любопитството си, примесено с ужас. Това ли беше Ноеми, тази матова, обезкървена плът, този тъмен кичур коса, залепнал за сухото лъскаво чело? Тя вече не можеше да разпознае това безцветно, безизразно лице. Откога не беше я виждала? Тогава си спомни за посещението, което й беше направила преди пет-шест години, когато беше изтичала при нея и й беше извикала: „Върни ми мъжа!“. Стори й се, че отново чува пресиления смях на братовчедка си и не можа да не трепне: изведнъж видя хубавата жена, излегната върху дивана, и розовата плът на пълното рамо, което трептеше под дантелата. Същия ден във вестибюла Никол…
	— А Никол? — попита тя веднага шепнешком.
	— Какво?
	— Предупредихте ли я?
	— Не.
	Как не се беше сетила тя самата като напущаше Париж? Терез дръпна Жером настрана.
	— Трябва, Жером! Майка й е.
	Г-жа дьо Фонтанен прочете всичката слабост на този човек в неговия умолителен поглед и сякаш за миг самата тя се поколеба. Никол да дойде в тази ужасна къща, Никол и Жером да се срещнат пред това легло! Но повтори, макар и вече не така уверено:
	— Трябва!
	Тя забеляза как лицето на Жером придоби онзи пръстен цвят, който правеше тена му още по-тъмен в моменти, когато някой искаше да му се наложи, как гримаса сви устните му и зъбите му очертаха жестока бяла рязка.
	— Жером, Никол трябва да дойде — повтори тя кротко.
	Тънките вежди се събраха и се отпуснаха. Той все още се противеше. Най-после повдигна суровия си поглед към нея и каза:
	— Дайте ми адреса й.
	След като Жером отиде да телеграфира, тя се върна при Ноеми. Беше й невъзможно да се отдалечи от това легло.
	Остана права, с отпуснати рамене и сключени ръце. Как можа да предположи, че болната е спасена? Държането на Жером я бе измамило. Защо ли мъката му не личеше? Какво ще стане с него? Ще се върне ли да живее при нея? О, положително тя няма да му предложи това; но не би му отказала подслон…
	Някаква радост или по-скоро някакво чувство на успокоение, чувство, от което тя веднага се засрами, неволно се зароди в нея. Тя се помъчи да го пропъди. Да се помоли. Да се моли за тази душа, която се връщаше при бога. „Бедна душа — мислеше си тя, — няма да отнесе много нещо със себе си!“ Но в незабележимия устрем на всички същества към по-добро, през последователните преходи на земните въплъщения всяко усилие, дори и най-малкото, не остава ли в полза на този, който го прави? Всяко страдание не е ли неизбежно ново стъпало към съвършенство? Терез не се съмняваше, че Ноеми беше страдала. Въпреки блестящия си живот нещастната несъмнено не беше престанала да влачи със себе си горчивото безпокойство, онази потисната съвест, която не е осъзнала себе си, но все пак тайно се тревожи от своето осквернение. И тъкмо тази мъка на бедната душа щеше да й послужи за по-добро превъплъщение, както и любовта й, въпреки че беше престъпна и беше причинила толкова зло. В тази минута Терез без болка й прощаваше стореното. Тя разбираше, че това не беше проява на голяма добродетел. Трябваше да си признае, че не можеше да почувствува смъртта на Ноеми като голямо нещастие. За никого. И тя като Жером свикна с мисълта за този край. Чувствата й се изменяха с безмилостна скорост. Нямаше и час, откакто бе научила истината, а у нея не беше останало вече нищо, освен примирение…


	Когато след два дни Никол слезе от бързия влак от Париж, бяха минали вече тридесет и шест часа от смъртта на майка й: погребението трябваше да стане на следната утрин.
	Всички като че ли гледаха то да се извърши по-скоро и хазяйката, и Жером, и особено младият доктор с петстотинте флорина, който издаде смъртен акт след кратко и бурно съвещание в една стая на мецанина, без дори да се изкачи до горния етаж, където лежеше тялото на Ноеми. Въпреки че това задължение й беше крайно мъчително, Терез изяви желание да помогне при последния тоалет на Ноеми, за да може да успокои Никол, че я е заместила в тази благочестива грижа. Но в последния момент я отстраниха от стаята на мъртвата под съмнителния предлог, че акушерката държала да извърши всичко сама, без друг свидетел, освен болногледачката.
	— Тя е свикнала! — обясни Жером.
	Присъствието на Никол отвлече вниманието й. Време беше. Срещите по коридора с акушерката, с хазяйката, с доктора ставаха от час на час по-непоносими за г-жа дьо Фонтанен; откакто беше пристигнала, горката жена се задушаваше в тази тежка атмосфера. Откритото лице на Никол, нейното здраве, младостта й бяха като полъх от чист въздух в тази къща. Все пак избухването на скръбта й — то така разстрои Жером, че той избяга в съседната стая — се стори на Терез несъразмерно с чувствата, които младото момиче би могло наистина да изпитва към своята пропаднала майка. Тази детска скръб, буйна и необмислена, потвърди мнението, което тя имаше за племенницата си. „Благороден характер — каза си тя, — но без голяма дълбочина.“
	Никол искаше да пренесе тялото във Франция. Тъй като не желаеше да говори с Жером, когото смяташе отговорен за лошото поведение на майка си, леля Терез се нагърби да постави въпроса, но срещна пълна съпротива от всички страни. Изтъкна й се, че за този вид транспорт таксите са огромни, че трябва да се изпълнят хиляди формалности, че сигурно това ще предизвика ненужно разследване от страна на холандската полиция, която — както твърдеше Жером — била крайно придирчива спрямо чужденците. Трябваше да се откажат.
	Въпреки че беше изтощена от вълнение и от дългия път, Никол пожела да прекара нощта в бдение до тялото на майка си. Цяла нощ тримата седяха сами и мълчаливи в стаята на Ноеми. Ковчегът беше сложен върху два стола, покрити с цветя. Ароматът на розите и жасмините беше така упояващ, че трябваше широко да отворят прозореца. Нощта беше гореща и много ясна, луната блестеше ослепително. От време на време се чуваше как водата се плиска в основите на къщата. Някъде наблизо камбана на градски часовник отброяваше часовете. Лунен лъч се беше плъзнал по паркета и се удължаваше, протягаше се към бяла роза с изкапали листенца, паднала на пода до ковчега, която стана прозрачна, почти синкава, когато той я докосна. Никол разглеждаше с враждебен поглед безпорядъка в стаята. Тук може би майка й беше живяла, тук без съмнение беше страдала. Може би когато е съзерцавала цветята по тези тапети, е доловила предупреждението за близкия си край; може би с отчаяние е премисляла лудите авантюри, с които беше пропиляла живота си. Помислила ли бе, макар и късно, за дъщеря си?
	Погребението се извърши много рано.
	Не присъствуваха нито хазяйката, нито акушерката. Леля Терез вървеше между Никол и Жером; с тях беше дошъл само един стар пастор, когото г-жа дьо Фонтанен бе помолила да придружи тленните останки и да прочете последните молитви.
	След това, за да спести на Никол връщането в омразната къща на канала, г-жа дьо Фонтанен реши да отведе младото момиче от гробищата направо на гарата; Жером щеше да ги настигне с багажа. Впрочем Никол не пожела да вземе със себе си нищо, което би й напомняло за живота на майка й в чужбина; така хазяйката получи куфарите на Ноеми и това особено улесни разискванията при последното уреждане на сметките.
	Като плати всичко и остана сам във файтона, който трябваше да го отведе на гарата, Жером не можа да не въздъхне с облекчение и понеже оставаше доста време до тръгването на влака, той се поддаде на един внезапен порив и нареди колата да се върне към гробищата, за да ги посети за последен път.
	Той се полута малко, докато намери гроба. Щом го позна отдалеч по разхвърляната пръст, свали шапка и се доближи с тържествена походка. Тук почиваха сега цели шест години съвместен живот — ревност, раздели, помирения, шест години спомени и тайни, до последната тайна, най-трагичната, която тури край на всичко.
	„Всъщност това можеше да свърши още по-зле… — помисли Жером. — Не страдам особено много“ — установи той, но набърченото му чело и пълните със сълзи очи сякаш свидетелствуваха за обратното. Виновен ли беше, че радостта от присъствието на жена му беше по-голяма от неговата скръб? Терез, едничкото същество, което беше обичал! Ще узнае ли тя някога това? Тъй строга и студена, ще разбере ли, че въпреки всичко външно и видимо, само тя е изпълвала живота му, живот на мъж с много и лесни успехи, в който все пак е имало само една голяма любов? Ще разбере ли, че пред дълбоката му привързаност към нея всяко друго увлечение можеше да бъде само мимолетно? Дори в този момент той имаше доказателство за собствените си чувства: след смъртта на Ноеми не беше нито безпомощен, нито сам. Докато Терез е жива, дори да проявеше още по-голяма отчужденост спрямо него, дори да повярваше, че всички връзки помежду им са скъсани, той пак нямаше да е сам. За миг се помъчи да си представи, че Терез почива там, под покритата с цветя купчина пръст; тази мисъл му беше непоносима. Почти не се упрекваше за мъките, които беше причинил на жена си — тъй силно съзнаваше той в тази тържествена минута, пред този гроб, че не бе й отнел нищо съществено, че й бе дал най-ценното, най-трайното от сърцето си; струваше му се, че нито за миг не й е бил неверен.
	„Как ли ще постъпи тя сега? — мислеше си той, но вече обнадежден. — Дали ще ми предложи да се върна при нея, при децата…“ Той стоеше наведен, с лице, окъпано в сълзи, и със сърце, преливащо от коварна радост.
	„Всичко щеше да бъде наред, ако не беше Никол.“
	Той отново видя мълчаливата поза на младото момиче, неговия неумолим поглед. Видя Никол наведена над гроба и сякаш пак чу резкия, сърцераздирателен стон, който тя не беше успяла да сдържи.
	Мисълта за нея го измъчваше. Нали заради него детето, разбунтувано и възмутено, бе напуснало майчиния си дом? Дълбоко в съзнанието му изплуваха думи от някаква проповед: „Тежко томува, чрез когото идва изкушението…“.
	„Как да изкупя вината си? — мислеше си той. — Как да заслужа прошката й? Как да си върна обичта й?“ Мисълта, че някой можеше да не го обича, му беше непоносима. Внезапно му хрумна чудесна идея: „Ами ако я осиновя?“.
	Изведнъж всичко се проясни. Вече се виждаше настанен с Никол в малък апартамент, който тя ще му подреди; тя ще го обкръжи с внимание, ще му помага, когато приема гости. През лятото може дори да пътуват заедно. И всички ще се възхищават от старанието му да поправи грешката си. Терез също би одобрила постъпката му.
	Той сложи шапката си и отдалечавайки се от гроба с бързи крачки се отправи към колата. Влакът беше вече композиран, когато Жером пристигна на гарата. Двете жени се бяха настанили в едно купе и г-жа дьо Фонтанен се питаше защо Жером още се бави. Дали не е срещнал някаква трудност в пансиона? Всичко е възможно. Може би нещо му е попречило да тръгне? Нима отново ще изчезне хубавата мечта, надеждата, едва породила се у нея, да го заведе в Мезон, да улесни връщането му в домашното огнище, да улесни може би разкаянието му? Тя се изплаши още повече, когато го видя да се приближава с едри крачки и разтревожено лице.
	— Къде е Никол?
	— Там, в коридора — отговори тя учудена.
	Никол стоеше пред полуотворения прозорец; погледът й вяло се рееше по блестящата плетеница на релсите. Беше тъжна, но преди всичко уморена; тъжна и все пак щастлива от съзнанието, че цялата мъка на този ден не беше успяла нито за миг да я лиши от щастието й. Все едно дали майка й беше жива или мъртва, годеникът й я чакаше. Тя се помъчи да изгони греховната мисъл, че изчезването на майка й беше, поне за нейния годеник, едно освобождение, заличаване на единствената черна точка, която досега беше помрачавала бъдещето им. Тя не чу стъпките на Жером, който идваше към нея.
	— Никол, моля те! В името на майка ти, прости ми!
	Никол трепна, обърна се. Той стоеше пред нея с шапка в ръка и я гледаше със смирен и ласкав поглед. Сега това лице, съсипано от скръб и разкаяние, не предизвика отвращение у нея; тя съжали Жером. Стори й се, че сама бе пожелала този случай, за да може да прояви добрина. Да, прощаваше му.
	Тя не проговори, но без колебание му подаде малката си ръчичка, стегната в черна ръкавица. Жером я пое, стисна я, без да може да надвие вълнението си.
	— Благодаря! — промълви той. И се отдалечи.
	Няколко минути изтекоха. Никол не мръдна. Тя мислеше, че е по-добре така заради леля Терез; мислеше как ще разкаже тази вълнуваща сцена на годеника си. Пътниците се качваха във вагона, докосваха я с куфарите си. Най-после влакът тръгна и внезапният тласък й помогна да излезе от вцепенението си. Тя се върна в купето. Непознати пътници се бяха настанили по незаетите места. В дъното на купето забеляза чичо Жером. Удобно настанен срещу г-жа дьо Фонтанен, с една ръка върху халката на прозореца, той съзерцаваше пейзажа и отхапваше парче хляб с шунка.


>>	VIII

	Цяла вечер Жак си припомняше дума по дума разговора с Жени. Той не се опитваше да разбере защо този спомен така го поглъщаше, но не можеше да се освободи от него. През нощта се буди няколко пъти и все се връщаше към него с неотслабващо удоволствие. Затова изпита голямо разочарование, когато на другия ден отиде на тенискортовете и не намери младото момиче.
	Не поиска да откаже, когато му предложиха да изиграе една игра; игра лошо, като гледаше непрекъснато към входа. Времето течеше. Жени не идваше. При първата възможност напусна игрището. Вече не се надяваше, но не се и отчайваше.
	Изведнъж видя Даниел, който идваше към него.
	— А Жени? — попита той, без дори да се учуди, че вижда приятеля си.
	— Тя няма да играе тази сутрин. Тръгваш ли вече? Ще те придружа. Аз съм в Мезон от снощи… Да — продължи той като излязоха от клуба, — мама трябваше да замине и ме помоли да спя тук, за да не остане Жени сама през нощта; нашата къща е толкова усамотена… Баща ми пак е измислил нещо. Горката ми майка, нищо не може да му откаже! — За миг лицето му придоби загрижен вид, после той се усмихна решително; не обичаше да мисли дълго за неприятни неща. — А ти? — попита той като го погледна с нежна загриженост. — Знаеш ли, аз много мислих върху твоята „Изтръгната изповед“! Решително продължава да ми харесва. И колкото повече разсъждавам върху нея, толкова повече ми допада. Психологически има нещо изненадващо, нещо малко брутално, малко тъмно на места. Но идеята е хубава, двамата герои са винаги много верни и нови.
	Жак не можа да се въздържи и го прекъсна нетърпеливо:
	— Не, Даниел, не ме преценявай по това! Най-напред формата е отвратителна! Надуто, мъгляво многоглаголствуване!…
	„Атавизъм…“ — помисли той вбесен и продължи:
	— Пък и съдържанието твърде условно скалъпено… Глъбините на човешката душа… Ех, аз добре виждам какво трябваше, но… — После изведнъж млъкна.
	— Върху какво работиш сега? Почнал ли си нещо ново?
	— Да. — Жак усети, че се изчервява, без да знае защо. — Но най-вече почивам — продължи той. — Бил съм по-уморен, отколкото мислех, след цяла година зубрене. Освен това ходих на сватбата на нещастния Батенкур. Изменник!
	— Жени ми разправи — каза Даниел.
	Жак се изчерви отново. Отначало бе малко недоволен, че вчерашният им разговор не беше вече тайна само между двамата, но след това се зарадва много, че Жени му е отдала значение, че е мислила за него и даже е говорила за това още същата вечер на брат си.
	— Хайде да слезем край Сена и да си поговорим — предложи той и хвана Даниел под ръка.
	— Невъзможно, драги мой. Връщам се в Париж с влака в 1.20. Съгласен съм да бъда овчарско куче през нощта, но денем… нали разбираш… — Усмивката му, която даваше да се разбере какъв вид задължения го викаха в Париж, не хареса на Жак, който си оттегли ръката.
	— Но знаеш ли какво? — подхвана Даниел, за да разсее лошото впечатление. — Ела да обядваш у дома. Това ще направи удоволствие на Жени.
	Жак наведе очи, за да скрие смущението си. Престори се, че се двоуми. Понеже баща му не се беше върнал, беше лесно да не обядва в къщи. Той се учуди на радостта, която го обзе, но се овладя, преди да отговори.
	— Защо не. Само да се обадя у дома. Ти върви, аз ще те настигна на площада.
	След няколко минути той намери приятеля си, който го чакаше легнал в тревата пред замъка.
	— Колко е хубаво! — провикна се Даниел, изтягайки се на слънце. — Колко е красив паркът тази сутрин! Щастлив си, че живееш в такава обстановка.
	— Само от тебе зависи и ти да живееш така — отговори Жак.
	Даниел стана.
	— Уф, така е — съгласи се той със замислено и весело изражение. — Но аз съм друг… — и продължи с различен тон като се приближи: — Ах, драги мой, мисля, че почвам чудна авантюра!
	— Малката със зелените очи ли?
	— Със зелените очи?
	— От „Пакмел“!
	Даниел се спря. За минута погледът му се устреми напред; той се усмихна странно:
	— Ринет ли? О, не! Нещо ново. И много по-хубаво. — После замълча замислен. — Ах, тази Ринет — каза той най-сетне, — странно момиче! Тя ме заряза, представи си! Да, след няколко дена. — Даниел се разсмя като мъж, на когото подобно нещо не се е случвало никога. — Ти, романисте, може би щеше да се заинтересуваш от нея. Мене тя ме уморяваше. Никога не съм срещал толкова неразгадаема жена. Все още се питам дали някога ме е обичала поне десет минути наред! Но когато ме обичаше!… Като побъркана! Сигурно има нещо повече или по-малко тъмно в миналото й, което я преследва. Казаха ми даже, че принадлежала някога към някоя от тези черни банди, нали знаеш? Никак не бих се изненадал, ако се окаже вярно.
	— Никак ли не я виждаш вече?
	— Не. Не зная дори какво е станало с нея; тя въобще вече не идва в „Пакмел“… Понякога съжалявам за нея — прибави той след кратко мълчание. — Казвам, че съжалявам, но всъщност тази връзка не можеше да трае дълго; тя сигурно скоро би станала непоносима. А колко е любопитна, представа нямаш! Постоянно ми задаваше въпроси, въпроси за личния ми живот. Да, да! За семейството ми, за майка ми, за сестра ми; дори за баща ми!
	Той замълча и след няколко крачки продължи:
	— Както и да е, от нея имам чудесен спомен — вечерта, когато я отнех на Лудвигсън.
	— А той не ти ли отне… заплатата?
	— Той? — Очите на Даниел блеснаха; усмивка откри зъбите му. — Не бях имал друг случай да оценя моя Лудвигсън: той никога не показа, че си спомня нещо! Мисли за него, каквото искаш, драги мой, но аз ще ти кажа, че той е изключителен човек.


	Жени беше прекарала цялата сутрин в къщи. Когато Даниел й предложи да я придружи до тенискортовете, тя рязко отказа да излезе под предлог, че имала работа. Но нищо не я увличаше и тя не знаеше как да запълни времето си.
	Когато видя от прозореца двамата младежи да прекосяват градината, най-напред изпита раздразнение: заради Жак нямаше да обядва насаме с брат си. Все пак досадата й не можа да устои на веселото настроение на Даниел, който се показа през полуотворената врата:
	— Отгатни кого ти водя за обед?
	„Имам време да си сменя роклята“ — помисли тя.
	Жак се разхождаше напред-назад из градината. Тази сутрин той чувствуваше чара на това място по-силно от всеки друг път. Разположено в дъното на парка, край самата гора, имението на семейство Фонтанен притежаваше обаянието на някакво запуснато стопанство. Различни постройки бяха прилепени до главната страда, вероятно стар, многократно престрояван ловджийски павилион с високи прозорци. Под широката стряха една дървена стълба, подобна на стълба на плевня, водеше до по-високото от двете крила. Гълъбите на Жени непрекъснато прелитаха над керемидения покрив. По стените беше запазена старата яркорозова мазилка, която пиеше светлината. Големи борове, безредно израсли, обвиваха къщата в дебела сянка, където миришеше на смола и не растеше трева.
	Даниел беше разговорлив и това оживи обеда. Той беше очарован от прекараната в Мезон утрин и пълен с надежда за следобеда. Поздрави Жени с избора на синята й ленена рокля и забоде на корсажа й бяла роза; наричаше я „сестричка“, смееше се на всичко и се радваше на собствената си бодрост.
	Помоли Жак и Жени да го изпратят до гарата и да дочакат с него влака.
	— Ще се върнеш ли за вечеря? — попита тя. Жак забеляза не без известна тъга резкия тон, с който тя понякога неволно говореше въпреки благия си и скромен вид.
	— Боже господи, отде да знам! Вероятно ще се върна — отговори Даниел, — тоест ще направя всичко възможно, за да взема влака в седем часа. Тъй или иначе, ще се върна, преди да мръкне; така писах на мама. — Последните му думи, произнесени с тон на послушно дете, звучаха така очарователно, идвайки от мъжествените му устни, че Жак не можа да не се разсмее, а и Жени, която се беше навела, за да прикрепи каишката на кученцето си, вдигна глава с развеселен поглед.
	Влакът влизаше в гарата. Даниел ги остави и изтича до първите вагони, които бяха празни; те го видяха отдалеч да размахва закачливо кърпата си, увиснал на вратата на вагона.


	Още под въздействието на доброто настроение на Даниел, те изведнъж се озоваха сами, без да бяха имали време да се подготвят за това. Без усилие запазиха приятелския тон, сякаш Даниел продължаваше да им служи за връзка; и двамата се почувствуваха така облекчени от това ново примирие, че внимаваха да не го нарушат.
	Жени, малко натъжена от раздялата, мислеше за постоянните отсъствия на брат си.
	— Трябва да убедите Даниел да не прекарва така ваканцията си в постоянно пътуване от Париж дотук и обратно. Той не знае колко мъчно й е на мама, че идва толкова рядко при нас тази година. О, разбира се, вие ще го защитите — прибави тя, но без никаква заядливост.
	— Не, съвсем нямам такова намерение — отговори Жак. — Мислите ли, че одобрявам живота, който той води?
	— Казвате ли му го?
	— Разбира се.
	— Но той не ви слуша, така ли?
	— Слуша ме. Но работата е по-сериозна; мисля, че той не ме разбира.
	— … не ви разбира _вече_? — подхвърли тя като се обърна към него.
	— Може би… Да, така е.
	Още от началото техният разговор вземаше сериозно направление. Говорейки за Даниел, те изпитваха взаимна симпатия, която не беше съвсем нова между тях — бяха я почувствували и вчера, — но сега не се стараеха да я скрият. И понеже вече влизаха в парка, тя предложи:
	— Да минем ли по пътя? Ще ме придружите до къщи през гората. Още е толкова рано, толкова е приятно.
	Обзе го чувство на безкрайно щастие, което той не се опита да скрие; но не посмя да му се отдаде: страх го беше да не изпусне темата на разговора, която бе породила тази хармония помежду им, затова побърза да продължи:
	— Даниел изгаря от такава жажда за живот!
	— О, да — каза Жени, — за живот без никакви задръжки. Но живот без задръжки е доста… доста опасен. И нечист — добави тя, без да го погледне.
	Той повтори сериозно:
	— Нечист. И аз мисля като вас, Жени.
	Той прие с възторг тази дума, когато момичето я изрече, макар че винаги се бе колебал да я произнесе, колкото и често да бе идвала на устните му. Всички авантюри на Даниел бяха нечисти. Нечиста беше също и страстта на Антоан. Нечисти бяха всички плътски желания. Чисто беше само това безименно чувство, което от месеци вече се зараждаше в него и което от вчера разцъфтяваше с всеки изминат час.
	Все пак той продължи с привидно спокойствие:
	— Колко му се сърдя понякога за това отношение, което е възприел към живота! Тази негова…
	— Извратеност — каза Жени наивно. (За нея тази дума, която често употребяваше мислено, беше синоним на всичко, което тя със своята невинност намираше за подозрително.)
	— Този негов цинизъм по-скоро — поправи я Жак, употребявайки също неточен израз, който беше усвоил. Но веднага му мина през ум, че се издава малко; затова се спря и възкликна: — Не че не уважавам характери, които непрестанно се борят със себе си, но предпочитам… (Жени го наблюдаваше внимателно и се мъчеше да проникне в мисълта му, сякаш това, което той щеше да каже, беше особено важно за нея.) Предпочитам тези, които са решили да бъдат такива, каквито са. И все пак трябва… — Мяркаха му се примери, с които не смееше да си послужи пред младото момиче. Той се поколеба.
	— Да — промълви тя, — страхувам се, че Даниел може би ще загуби съвсем — как да кажа? — способността да изпитва чувство на вина. Разбирате ли ме?
	Той кимна с глава в знак на съгласие и не можа да не я погледне настойчиво, понеже сериозното й лице допълваше твърде много думите й. „Каква неволна изповед се съдържа в това, което казва!“ — помисли си той.
	Жени се владееше, но свитите устни и тежкото дишане издаваха усилието й да потисне един от тези внезапни пориви, които така често пламваха у нея и които тя се стараеше никога да не проявява външно.
	„Защо ли лицето й тъй лесно добива този твърд и затворен израз? — питаше се Жак. — Дали заради веждите й, чиято линия е твърде тънка и строга? Или заради свитите зеници — две черни точки в светлия сиво-синкав ирис?“
	От този миг Жак забрави за Даниел и започна да мисли само за Жени.
	Няколко минути те вървяха, без да говорят. Дълга пауза, която им се стори много кратка. Обаче щом се опитаха да подхванат разговора, забелязаха, че мислите на двамата бяха изминали дълъг път, може би в различна посока. И нито той, нито тя знаеха вече как да нарушат мълчанието.
	За щастие шосето минаваше покрай някакъв гараж, платното на пътя беше задръстено с коли за поправка и шумът на моторите не предразполагаше към разговор.
	Едно старо куче, краставо и сакато, което газеше в локвите от машинно масло, се завъртя около Пюс. Жени взе кученцето си на ръце. Едва бяха отминали вратата на работилницата, силни викове ги накараха да се обърнат: оголено като скелет шаси, карано от едно петнадесетгодишно чираче, излезе с дрънчене от гаража и направи толкова рязък завой, че въпреки закъснялото подвикване на хлапака, старото куче не успя да избяга. Жак и Жени видяха как колата удари горкото животно отстрани и двете колела едно след друго минаха върху него.
	— То ще умре! То ще умре! — изкрещя Жени ужасена.
	— Не, вижте, че ходи!
	И действително животното се беше привдигнало. Окървавено, виещо, то бягаше без посока, като влачеше в праха смазаните си задни крака, което го караше да криволичи и да пада всеки два метра.
	С изкривено от тревога лице, Жени повтаряше:
	— Ще умре! Ще умре!
	Кучето изчезна в двора на една къща. Неговите скимтения станаха по-редки, после спряха съвсем. Работниците от гаража, развеселени от случката, тръгнаха по кървавите дири. Един от тях, който отиде до къщата, извика на другите:
	— Тука е. Вече не мърда.
	Жени, на която сякаш олекна, пусна кучето си на земята и Жак и тя тръгнаха към гората. Вълнението, което изпитаха заедно, ги беше още повече сближило.
	— Никога няма да забравя лицето ви, гласа ви, когато викахте! — каза Жак.
	— Глупаво беше от моя страна… Нерви. Какво виках?
	— Викахте: „То ще умре!“. При това забележете: вие видяхте как колата блъсна кучето, как то се превърна в кървава маса; това беше ужасно. И въпреки това истинската тревога започна едва след този момент, започна в трагичния миг, когато животното, което дотогава беше още живо, трябваше само да легне и да умре. Не е ли така? Защото най-вълнуващото е именно този преход, това неуловимо преминаване от живота към небитието… Има у нас ужас от тази именно минута, един вид свещен ужас, винаги готов да се събуди… Мислите ли често за смъртта?
	— Да… Всъщност не, не много често… А вие?
	— О, аз почти непрекъснато. Искам да кажа, че повечето от моите размишления ме навеждат на мисълта за смъртта. Но — подхвана той някак унило — колкото и да се връщам към нея, това е мисъл… — Той не довърши. Лицето му беше разпалено, разбунено, почти красиво; жаждата му за живот се смесваше с ужаса от смъртта.
	Те направиха мълчаливо още няколко крачки, после тя поде боязливо:
	— Вижте, не зная защо, тъй като това няма никаква връзка, но аз си спомних за нещо, което Даниел може би ви е разказвал — за моята първа среща с морето.
	— Не, не ми е казвал. Разправяйте.
	— О, то е отдавнашна случка… Бях четиринадесет или петнадесетгодишна. Към края на ваканцията мама и аз отидохме при Даниел в Трепор. Той ни беше писал да слезем, не помня вече на коя спирка и сам дойде да ни вземе с кабриолет. За да ми попречи да открия морето постепенно, при завоите на пътя, той ми беше завързал очите… Глупаво, нали?… По едно време ме накара да сляза от колата и ме поведе за ръка. Аз се препъвах на всяка крачка. Чувствувах как бурен вятър ме шибаше по лицето, чувах свистене, рев, адски шум. Умирах от страх, молех Даниел да ме остави. Най-сетне, когато стигнахме до най-високата точка на скалистия бряг, той мина зад мене и без да каже нищо, ми развърза очите. Изведнъж видях ширналото се пред мен море: море, развихрено между почти отвесните скали под мене; море наоколо ми, догдето поглед стига. Дъхът ми замря; паднала съм в ръцете на Даниел. Не можах да дойда на себе си няколко минути. След това плаках, плаках… Трябваше да ме отведат, да ме сложат на легло. Втресе ме. Мама беше много сърдита… А сега знаете ли? Никак не съжалявам. Мисля, че добре разбрах морето.
	Жак никога не беше виждал лицето й такова: тъжният израз бе изчезнал, погледът й бе дързък, малко странен. После изведнъж този огън угасна.
	Малко по малко Жак откриваше една непозната Жени. Тези внезапни пориви у един сдържан характер напомняха скрит, но изобилен извор, който избликва от време на време. Може би се бе докоснал до тайната на вродената й меланхолия, която придаваше на лицето й такъв отпечатък на вътрешен живот и такава стойност на беглите й усмивки. Изведнъж Жак се разтревожи при мисълта, че тази разходка все пак ще има край.
	— Вие не бързате, нали? — подхвърли той, когато преминаха под старата порта на гората. — Да направим голямата обиколка. Обзалагам се, че не познавате тази тясна пътека.
	Мека пясъчна алея навлизаше в сянката на храсталака. В началото тя беше обрасла от двете страни с трева, но след това ставаше все по-тясна и по-тясна. В тази част на гората дърветата не вирееха добре; през рядката им шума от всички страни прозираше небето.
	Те вървяха, без да се чувствуват неловко от мълчанието си.
	„Какво ми е? — питаше се Жени. — Той не е такъв, какъвто го мислех. Не, той е… той е… — Но никакво определение не можеше да я задоволи. — Колко си приличаме! — забеляза тя изведнъж с чувство на сигурност и радост. А после се обезпокои: — За какво ли мисли той?“
	Жак не мислеше за нищо; отдаваше се на сладко и празно блаженство; вървеше до нея, без да желае нищо повече.
	— Показвам ви един от най-грозните кътове на гората — пошепна той най-после.
	Тя трепна от звука на гласа му. И двамата едновременно помислиха, че тези минути на мълчание имаха огромно значение за смътните неща, които ги занимаваха.
	— Съгласна съм с вас — отговори тя.
	— Това даже не е и трева, ами нещо като троскот — продължи Жак, като тъпчеше с крак бурените наоколо.
	— Вижте пък как лакомо го яде моето куче.
	Те говореха, каквото им минеше през ум: за тях думите бяха съвършено изменили стойността си.
	„Харесвам синия цвят на роклята й — казваше си Жак. — Защо ли това нежносиньо, което бие малко на сиво, е именно нейният цвят?“ После, без всякакво предисловие, той възкликна:
	— Ще ви кажа: аз изглеждам глупав, защото не мога да откъсна вниманието си от онова, което чувствувам вътре в себе си.
	Тя мислеше, че му отговаря като заяви:
	— Също като мен. Аз почти по цял ден мечтая. И обичам да мечтая. А вие обичате ли? Мечтите ми принадлежат само на мен; приятно ми е, че не трябва да ги споделям с другите. Разбирате ли ме?
	— О, много добре! — каза той.
	Една шипка протягаше през пътеката цъфнали клони, върху един, от които имаше вече мънички плодове. Жак едва не й ги предложи: „Ето цветя, плодове, листа и клони… А после…“ Би искал да се спре, да я погледне… Но не посмя. „Колко съм книжен!“ — помисли си той, след като отмина храста; после попита:
	— Обичате ли Верлен?
	— Да. Особено „Мъдрост“, която Даниел толкова обичаше преди.
	Той пошепна:
	— „Красота на жените, тяхната слабост, и тези бледи ръце, които често правят добро и могат всички злини…“
	— А Маларме? — продължи той след кратка пауза. — Имам един сборник на съвременни поети, който не е лошо направен. Ще ви го донеса, искате ли?
	— Обичате ли Бодлер?
	— По-малко. Той е като Уитмън. Впрочем слабо го познавам.
	— А Уитмън чели ли сте го?
	— Даниел ми го чете тази зима. Разбирам добре защо Даниел толкова го обича. А пък аз…
	— А пък вие — продължи той — именно затова не обичате Уитмън толкова, колкото той.
	Тя наведе глава, щастлива, че той довърши мисълта й. И двамата помислиха за думата „нечист“, която бяха произнесли преди малко. „Колко си приличаме“ — каза си Жак.
	Пътеката се разшири наново и стигна до една полянка със скамейка между два дъба, чиито листа бяха наядени от гъсеници. Жени захвърли в тревата голямата си шапка от мека слама и седна.
	— Понякога почти се учудвам на вашата близост с Даниел — призна тя непринудено, сякаш мислеше на глас.
	— Защо? — Той се засмя. — Защото ме намирате различен от него ли?
	— Днес много.
	Той се излегна върху полегатия склон на известно разстояние от нея.
	— Моето приятелство с Даниел… — промълви той. — Говорил ли ви е той някога за мене?
	— Не… Всъщност, да. Малко.
	Тя се изчерви. Но Жак не я гледаше.
	— А — подхвана той като дъвчеше една тревичка, — сега това е улегнала, усмирена обич. А невинаги беше така. — Той замлъкна и посочи с пръст слънчевото петно: на върха на една тревичка охлюв, прозрачен като ахат, колебливо движеше в светлината двете си пихтиести рогчета. И продължи без преход: — Знаете ли, през ученическите ни години имаше цели седмици, когато мислех, че полудявам. Толкова много неща кипяха в бедната ми глава. И винаги сам.
	— Нали живеехте с брат си?
	— За щастие. И имах голяма свобода, също за щастие. Иначе, мисля, бих наистина полудял… Или щях да избягам.
	Тя си спомни за бягството в Марсилия, за първи път с известно снизхождение.
	— Чувствувах се неразбран — заяви той с глух глас, — неразбран от всички; дори от брат ми; дори често от Даниел.
	„Също като мене“ — каза си тя.
	— През това време бях неспособен да се заинтересувам от това, което трябваше да уча. Четях постоянно, четях като бесен всичко, каквото имаше в библиотеката на Антоан, всичко, което Даниел можеше да ми донесе. Изгълтах почти всички съвременни романи — френски, английски, руски. Ако знаете какви възторзи събуждаха те в мен! Всичко останало ми се струваше скучно до смърт: уроците, тълкуването на текстовете, хубавият морал на почтените хора! Не бяха за мене тия неща, решително не! — Той говореше без каквото и да е самодоволство, но изпълнен със себе си като всяко младо и силно същество, не можеше да си представи по-голяма наслада от тази да се анализира пред тези внимателни очи; и удоволствието, което изпитваше, беше заразително. — По това време — продължи той — пращах на Даниел писма по тридесет страници, които дращех по цяла нощ! Писма, в които изливах всичките си възторзи от деня, и особено всичките си омрази! Би трябвало да се смея сега… Но не — каза той и притисна челото си с ръце, — твърде много страдах от всичко това, още не мога да простя!… Аз си взех тези писма от Даниел. Препрочетох ги. Всичко е като изповед на луд в момент на просветление. Те следваха през няколко дни, понякога през няколко часа, и всяко беше като избухване, избухване на вътрешна криза, често в противоречие с предшествуващата. Криза религиозна, защото с все сила се хвърлях в Евангелието или във Вехтия завет, или в позитивизма на Конт*. Ах, какво писмо бях написал, след като четох Емерсън**! Изкарал съм всички юношески болести: остър „винизъм“, опасен „бодлеризъм“! Но никога хронически страдания! Една сутрин се събуждах класик; вечерта ставах романтик и тайно изгарях в лабораторията на Антоан съчиненията на Малерб*** и Боало****. Изгарях ги и ликувах като демон. На другия ден всякаква литература ми се струваше празна, отблъскваща. Залавях се усърдно с геометрията, като почвах отначало, твърдо решен да открия нови закони, които ще съборят всички установени понятия. После пак ставах поет. Съчинявах оди за Даниел, послания от по двеста стиха, написани почти без задраскване. Но най-невероятното беше — каза той като се успокои внезапно, — че тогава съставих най-сериозно, и то на английски, да, изцяло на английски, едно съчинение от осемдесет страници: „Освобождаването на индивида в отношенията му към обществото“ — „The Emancipation of the Individual in Relation to Society“! Още го имам. Чакайте, това не е всичко: с предговор — къс, признавам, — но… на съвременен гръцки! (Последната подробност не беше вярна; спомняше си само, че желаеше да състави такъв предговор.) — Той се разсмя и добави след кратко мълчание: — Не, не съм луд. — После помълча още малко и полусериозно, полу на смях, обаче без никаква гордост, заключи: — Все пак бях доста различен от другите.
	[* Огюст Конт (1798–1857) — френски мислител, основател на позитивизма във философията. — Б.пр.]
	[** Р. В. Емерсън (1803–1883) — американски философ с пантеистични схващания. — Б.пр.]
	[*** Франсоа дьо Малерб (1555–1628) — френски поет. — Б.пр.]
	[**** Никола Боало (1636–1711) — френски поет и критик. — Б.пр.]
	Жени галеше кученцето и мълчеше. Колко често Жак й се бе струвал някакво смущаващо, почти опасно същество. Трябваше обаче да си признае, че сега той не я плашеше вече.
	Жак се изтягаше на тревата и гледаше пред себе си. Чувствуваше се щастлив, че беше говорил така свободно.
	— Нали е много хубаво под тези дървета? — попита той лениво.
	— Да. Колко е часът?
	Нямаха часовник. Краят на гората беше близо; нямаше защо да бързат. От пейката Жени виждаше върховете на двата кестена, които тя добре познаваше, и зад тях кедъра на лесничейския дом, разпънал тъмното си ветрило на синьото небе.
	Наведена над кучето, което се бе изправило и се опираше на колената й, тя каза, като нарочно не се обърна към Жак:
	— Даниел ми е чел ваши стихове.
	После, поразена от мълчанието му, тя се реши да го погледне: той се беше изчервил до корена на косата си; гневният му поглед блуждаеше наоколо. Жени се изчерви на свой ред и възкликна:
	— Ах, сгреших, че ви казах това!
	Жак вече съжаляваше за своето раздразнение и се опитваше да го потисне; но не можеше да се помири с мисълта, че някой, и особено Жени, би могъл да го преценява по тези младежки нелепости. Тази тема беше за него особено болезнена, понеже имаше съзнанието, че в никоя област още не е успял да покаже на какво е способен; и непрестанно страдаше от това.
	— Моите стихове не струват нищо! — отсече той грубо. (Тя не възрази, дори не помръдна ръка и той й беше благодарен за това.) — Съвсем ниско биха ме оценили, ако… Тези, които… Ах — извика той накрая, — ако само хората знаеха какво искам да направя! — Тази парлива тема, присъствието на Жени, самотата, всичко това предизвикваше у него такова вълнение, че гласът му се пресече и очите го засмъдяха, сякаш щеше да се разплаче. — Знаете ли — продължи той след известно мълчание, — все едно, че ме поздравяват за влизането ми в Екол нормал! Само ако подозирахте какво мисля аз за моето приемане! Аз се срамувам. Да, срамувам се! Не само ме е срам, загдето съм приет, но и за това, че приех… преценката на всички тези!… Ах, ако знаехте само какви са! Всички излени по един калъп, по същите книги! Книги и винаги книги! И аз трябваше да прося тяхното… Аз! Превих се за… Ах! Аз… — Липсваха му думи. Той чувствуваше, че не дава никакво приемливо обяснение на отвращението си, но убедителните аргументи, истинските, бяха твърде живи, твърде дълбоко вкоренени в него, за да може изведнъж да ги изтръгне и да ги изложи в пълна светлина. — Ах, всичките ги презирам! — извика той. — И себе си още повече презирам, че съм между тях! И никога, никога не бих могъл… не бих могъл да простя всичко това!
	Жени се овладяваше все повече като виждаше, че той не е господар на себе си. Макар и да не схвана точно мисълта на Жак, тя забеляза, че той често говори за някаква неопределена омраза, за някакъв отказ да прости. Трябва наистина много да беше страдал. Все пак (и колко се отличаваше той от нея по това!) неговата вяра в бъдещето, в едно щастливо бъдеще, беше очевидна; в неговите проклятия се чувствуваше постоянно дух на надежда, на увереност; честолюбието му изглеждаше извънмерно и очевидно никакво съмнение не можеше да го разколебае. Никога по-рано Жени не беше мислила какво би могло да излезе от Жак в бъдеще, но тя не се учуди като откри колко високо той е поставил целите си; даже по времето, когато смяташе Жак за груб и вулгарен хлапак, тя винаги признаваше, че у него има голяма сила. Днес неговите трескави думи и пламъкът, който явно обгаряше сърцето му, извикваха у нея усещане, подобно на замайване, сякаш и тя, въпреки съпротивата си, беше понесена от този вихър. У нея се надигна някакво чувство на несигурност, толкова мъчително, че тя стана.
	— Извинявайте — каза тогава Жак със задавен глас, — но виждате ли, всичко това ми тежи много на сърцето.
	Те поеха по пътечката, която криволичеше, следвайки завоите на старинен ров, и достигнаха другата врата на парка; тя беше затворена с решетка от заострени като копия железа и бравата й скърцаше като резе на затворническа килия.
	Слънцето беше високо, не беше повече от четири часът. Нямаше никаква причина да се прибират в къщи толкова рано. Защо тогава бяха поели обратния път?
	В парка ги срещнаха няколко минувачи; и макар вчера да бяха минали заедно по същите алеи, без да се смущават, сега и двамата се почувствуваха обзети от свян, че ги виждат заедно и сами.
	— Е, хайде — каза Жак изведнъж на пресечката на двете алеи, — мога да ви оставя тук, нали?
	Тя отговори без колебание:
	— Да, да. Аз съм си почти у дома.
	Той застана пред нея, стеснен, без да знае защо, и не помисли дори да свали шапката си. Смущението придаде на лицето му онзи тежък, недодялан вид, който тъй често имаше и който тя не беше видяла нито веднъж по време на разходката. Той не й подаде ръка. Направи усилие да се усмихне и тъкмо когато да се обърне, я погледна плахо и избъбри:
	— Защо… не съм винаги… така… с вас?
	Жени сякаш не го чу и тръгна, без да се обърне, направо през тревата.
	Тя си бе задавала този въпрос много пъти от вчера насам. И изведнъж едно съмнение я докосна, съмнение, което тя едва смееше да изрази: може би Жак искаше да каже: „Защо не мога да живея винаги така, до вас, като днес?“. Тази мисъл я изгаряше. Тя ускори крачка. Влезе в стаята си с пламнали бузи и разтреперани колене и си наложи да не мисли.
	Остатъкът от следобеда прекара в трескава работа: промени наредбата в стаята си, размести мебелите, нареди шкафа с бельото, смени цветята във всички вази. Понякога вземаше кученцето си на ръце, прегръщаше го и го обсипваше с милувки. Когато след един последен поглед към часовника си се убеди, че Даниел няма да се върне за вечеря, изпадна в отчаяние. Не й се сядаше на масата сама, затова вечеря с чиния ягоди, които изяде на терасата, и за да избяга от този безкраен ден, приюти се в салона, запали всички лампи и взе един албум от Бетховен. След това промени решението си, остави Бетховен, измъкна една тетрадка с „Етюди“ от Шопен и изтича до пианото.


	Денят наистина изглеждаше да угасва необикновено бавно, защото светлината на месеца, вече изгрял, но скрит зад дърветата, неусетно беше заместила последните отблясъци на залеза.
	Без някакво определено намерение Жак беше сложил в джоба си онзи том модерни поети, който беше препоръчал на Жени, и понеже тази вечер семейната атмосфера му се видя непоносимо скучна, той излезе да поскита из парка. Мисълта му се рееше, без да може да се спре върху каквото и да било. След по-малко от половин час той се озова на заградения с акации път. „Само да не е заключена вратата“ — помисли Жак.
	Вратата не беше заключена. Звънчето издрънка. Той изтръпна, сякаш тайно се бе промъкнал в чужд дом. Откъм боровете идваше топъл, смолист дъх, примесен с мирис на мравуняк. Заглушени звуци на пиано едва оживяваха затихналата градина. Вероятно свиреха Жени и Даниел. Салонът се намираше на другата страна. Фасадата, обърната към Жак, сякаш спеше със затворените си прозорци, но покривът беше окъпан в странна светлина. Той учудено се обърна: луната се беше издигнала над дърветата, посребряваше билото на покрива и блестеше в стъклата на капандурите. Приближи до къщата с разтуптяно сърце, смутен, че няма как да се обади, и почувствува облекчение, когато Пюс се спусна с лай към него. Звукът на пианото сигурно заглушаваше Пюс, защото музиката не престана. Жак се наведе, взе на ръце кученцето, както правеше Жени, и бегло докосна с устни копринената главичка. После заобиколи къщата и се озова на терасата пред салона. Вратата беше отворена, вътре светеше. Той се приближи още. Искаше да разпознае какво свири Жени: мелодията сякаш се колебаеше известно време, носеше се между смях и сълзи, докато най-после разцъфна в по-висша сфера, гдето нямаше ни радост, ни тъга.
	Той беше стигнал до прага. Салонът изглеждаше празен. Отначало Жак различи само персийската покривка на пианото и наредените отгоре украшения. Изведнъж между две китайски вази забеляза в сиянието на свещите едно лице, някаква изкривена в гримаса маска, една Жени, напълно променена от вътрешно напрежение. Изразът на това лице беше така открит, така разголен, че той неволно се дръпна, сякаш беше заварил младото момиче необлечено.
	Все още притиснал кученцето до гърдите си и разтреперан като крадец, той отстъпи в сянката на къщата и почака Жени да свърши; тогава извика Пюс високо и се престори, че сега идва от градината.
	Жени трепна, като чу гласа му, и бързо стана. Лицето й все още носеше следите от нейното самотно вълнение, а уплашените й очи отблъскваха погледа на Жак, сякаш защищаваха някаква тайна. Той попита:
	— Изплаших ли ви?
	Тя сбърчи вежди, без да може да издаде някакъв звук. Той продължи:
	— Не се ли е върнал още Даниел? — И след малка пауза: — Донесох ви тези избрани произведения, за които днес ви говорих.
	Той несръчно извади книгата от джоба си. Тя я взе и започна машинално да я прелиства.
	Жени не сядаше и не му предложи стол. Жак разбра, че трябва да си отиде. Той излезе на терасата. Жени го последва.
	— Не си правете труд — измърмори той.
	Тя го придружи, защото не знаеше как по-скоро да го отпрати, а не посмя да си подаде ръката и да се освободи от него още на вратата. Излязла над дърветата, луната светеше толкова силно, че когато се обърна към Жени, Жак забеляза как трепкат клепките й. Синята й рокля изглеждаше безплътна като привидение.
	Те прекосиха цялата градина, без да проговорят.
	Жак отвори малката вратичка и излезе на пътя. Жени, без да мисли, беше прекрачила прага и окръжена от лунно сияние, беше застанала пред него на средата на пътечката. Тогава върху блесналата на лунната светлина стена той видя сянката на младото момиче, профила му, плитките, шията, брадичката, дори израза на устните — безупречно ясен силует в черно кадифе. Той го очерта с пръст. Безумна мисъл мина през ума му; със смелостта, която само плахите си позволяват, без да разсъждава, той се наведе към стената и целуна сянката на любимото лице.
	Жени се дръпна рязко, сякаш да му отнеме образа си и изчезна в отвора на вратата. Осветеният четириъгълник на градината изчезна: вратата се бе захлопнала. Той чу как Жени тичаше по чакъла. Тогава Жак се втурна назад и побягна в нощта.
	Той се смееше.


	Жени се спусна да тича — тичаше, сякаш я преследваха всички бели и черни призраци, които населява смълчаната градина. Тя се втурна в къщи, изкачи се до стаята си и се хвърли върху леглото. Обля я студена пот и тя се разтрепери. Сърцето я болеше; притисна треперещите си ръце до гърдите и зарови лице във възглавницата. Цялата й воля се беше съсредоточила в едно-единствено усилие — да не си спомня за нищо! Срам я гнетеше, пречеше на сълзите да стигнат до очите й. Тя беше обхваната и от едно ново чувство: страх, страх от нея самата.
	Кученцето, забравено долу, излая. Даниел се връщаше.
	Жени го чу да тананика по стълбите, после да се спира за миг на площадката. Той не посмя да почука. Никаква светлина не прозираше под вратата: сестра му сигурно вече спеше. Обаче всички лампи в салона бяха запалени… Жени не направи никакво движение; тя искаше да остане сама в тъмнината. Но като чу да се отдалечават стъпките му, обхвана я тревога и тя скочи от леглото си.
	— Даниел!
	В светлината на лампата, която държеше, той видя разстроеното й лице и неподвижните зеници. Помисли, че закъснението му е изплашило сестра му и вече търсеше извинение, когато тя заговори.
	— Не, ядосана съм — каза Жени с хриптящ глас. — Не можах да се отърва от твоя приятел: той вървя, вървя все подире ми, не ме остави на мира. — Тя беше побледняла от ярост и наблягаше на всяка сричка. Изведнъж вълна от червенина заля лицето й. Тя седна изтощена върху леглото и внезапно изхълца: — Уверявам те, Даниел, кажи му… Изгони го… Не мога, уверявам те, не мога!…
	Той я наблюдаваше смаян и се мъчеше да отгатне какво може да се е случило между нея и Жак.
	— Но… какво? — пошепна той. През ума му мина мисъл, но той се колебаеше да я изрази. Устната му се повдигна накриво в стеснителна усмивка. — Горкият Жак — осмели се да каже най-сетне той, — може би той те…
	Интонацията беше достатъчно изразителна, за да има нужда да се довършва фразата. Но той се изненада като видя, че Жени не трепна и с наведени очи остана равнодушна. Тя се съвземаше. След известна пауза, така дълга, че Даниел вече не очакваше отговор, тя каза:
	— Може би. — Гласът й беше придобил естествения си тембър.
	„Тя го обича“ — каза си Даниел. Тази мисъл го намери така неподготвен, че той занемя от изумление.
	В този миг Жени срещна погледа на брат си и ясно прочете мисълта му. Тя възнегодува; сините й очи блеснаха, лицето й придоби предизвикателен израз; и без да повиши глас, с поглед, впит в очите на Даниел, тя енергично поклати глава и повтори три пъти:
	— Никога! Никога! Никога!
	И понеже Даниел я гледаше с недоумение, но нежно и загрижено като по-стар брат, което й се стори обидно, тя отиде при него, повдигна от челото му един паднал кичур и го тупна по бузата:
	— А ти вечерял ли си, глупчо?


>>	IX

	„Аз се самоизмамвам непрекъснато — мислеше г-жа дьо Фонтанен. — Ако бях искрена спрямо себе си, не би трябвало да се надявам на нищо.“
	Изправена пред един от прозорците на салона, тя погледна за момент, без да повдига тюлената завеса, Жером, Даниел и Жени, които се разхождаха из градината.
	„Как и най-честните същества могат да живеят удобно в лъжа!“ — каза си тя. Но както понякога не можеше да се сдържи да не се усмихне, така не можеше да попречи на щастието да я залива като вълна.
	Тя се отдръпна от прозореца и излезе на терасата. Настъпваше часът, когато очите се уморяват от усилието да различават очертанията; в небето цветовете на залеза се преливаха на вълни и бледи звезди вече се показваха.
	Г-жа дьо Фонтанен седна. Погледът й се зарея за миг по познатия хоризонт. Тя въздъхна. Знаеше добре, че Жером няма да остане да живее с нея както през последните две седмици; знаеше, че отново намереното огнище и този път няма да го задържи за дълго. В самото отношение на Жером към нея, в неговата старателна нежност, която тя приемаше с удоволствие, примесено със страх, Терез виждаше, че той е същият, какъвто винаги е бил. Не доказваше ли това, че той не се е променил, че скоро щеше да си отиде, както обикновено постъпваше? Той вече не беше същият Жером, когото бе довела от Холандия, остарял, смазан, който се държеше за нея като корабокрушенец. Въпреки израза на наказано дете, който приемаше насаме с нея, въпреки че все още въздишаше примирено и достойно, щом се сетеше за траура си, той беше извадил от куфарите летните си костюми и несъзнателно изглеждаше подмладен. Тази сутрин, когато стана време за обед, тя му беше казала: „Идете да вземете Жени от клуба, тъкмо ще се поразтъпчете“. Той се престори, че приема равнодушно съвета, но стана веднага, без да чака да го канят повторно. Малко след това тя го видя да излиза с бърза крачка, изправен, в светла дреха и бели фланелени панталони; дори го зърна как пътем си откъсна клонче жасмин за бутониерата.
	В този момент Даниел забеляза, че майка му е сама и дойде при нея. Откакто Жером се бе прибрал в къщи, г-жа дьо Фонтанен изпитваше известно стеснение пред сина си. Даниел го беше забелязал и затова идваше по-често в Мезон; мъчеше се да бъде по-внимателен от всякога, за да покаже, че отгатва много неща и не осъжда нищо.
	Той се изтегна в едно ниско, платнено кресло, което обичаше, усмихна се на майка си и запали цигара. (Същите ръце, същите жестове като на баща му!)
	— Тръгваш ли тази вечер, мое голямо момче?
	— О, да, мамо. Утре рано имам среща.
	Той започна да говори за работата си, което правеше рядко: за новия сезон приготвял един брой на „Естетическо възпитание“, посветено на най-новите живописни школи в Европа, и с голямо удоволствие избирал разни репродукции, за да илюстрира съдържанието. След това разговорът замря.
	Мълчанието бе изпълнено с шепота на нощта. По терасата в рова пееха щурци. Откъм боровете полъхваше вятър, нападалите жилчести листа на чинарите шумяха по пясъка, носеше се дъх на треви. С бързи и меки движения на крилата си един прилеп докосна косите на г-жа дьо Фонтанен, която леко извика.
	— Ще бъдеш ли тук в неделя? — попита тя.
	— Да, утре ще дойда за два дни.
	— Трябва да поканиш приятеля си на обед… Срещнах го вчера на пощата. — Отчасти защото наистина мислеше така, отчасти защото приписваше на Жак качества, които й се струваше, че има у Антоан, и отчасти за да направи удоволствие на Даниел, тя добави: — Какъв открит и благороден характер! Ние доста повървяхме заедно.
	Лицето на Даниел се помрачи. Той си спомни странната свръхвъзбуда на Жени онази вечер, когато се бе разхождала в гората с Жак.
	„Горката душица, зле започнала, зле пораснала, без никакво равновесие — помисли той с тъга. — Твърде зряла от размисъл, самота, четене… И толкова невежа в живота! Какво мога да направя? Тя малко ме избягва сега. Да имаше поне солидно здраве! А нервите й са като на малко момиче! И този романтизъм! Тази нужда да се чувствува неразбрана, това вечно нежелание да се изкаже! Мълчалива гордост, която отравя всичко! Може би е само остатък от пубертетната възраст?“
	Той стана, дойде да седне до майка си и попита, колкото за успокоение на съвестта си:
	— Кажи, мамо, ти нищо ли не си забелязала в отношението на Жак към вас? Към Жени?
	— Към Жени ли? — попита г-жа дьо Фонтанен.
	Тези две думи, подхвърлени от Даниел, кристализираха в съзнанието й като скрита тревога. Тревога? По-малко от това може би; по-скоро едно от тези бегли впечатления, които нейната крайна чувствителност възприемаше, без да ги анализира. След това обаче я обхвана безпокойство. Прилив на пламенна вяра понесе сърцето й към духа. „Не ни изоставяй!“ — помоли се тя.
	Жером и Жени се връщаха от разходката си.
	— Няма ли да се наметнете, приятелко? — извика Жером. — Внимавайте, тази вечер не е така топло.
	Той влезе във вестибюла и се върна с шал, с който обви раменете на жена си. После, като забеляза, че Жени влачеше по пясъка лежащия стол, на който тя почиваше след ядене по нареждане на лекаря, побърза да й помогне и да я настани.
	Жером беше опитомил доста трудно тази плаха птичка. Жени беше прекарала цялото си детство така близо до майка си, беше страдала заради нейните нещастия и още твърде млада беше осъдила баща си без снизхождение. Но той, възхитен, че я намери променена, почти жена, беше удвоил вниманието си и беше разгънал пред нея всичкия си чар, толкова непринудено и деликатно, че успя да спечели младото момиче. Днес баща и дъщеря бяха си говорили наистина съвсем естествено, като приятели, и Жером беше много развълнуван от това.
	— Вашите рози благоухаят тази вечер, приятелко — рече той, като се отпусна върху люлеещия се стол. — Дижонската слава*, която пълзи по гълъбарника, е просто като един-единствен голям цвят.
	[* Вид пълзящи рози. — Б.пр.]
	Даниел стана.
	— Време е — каза той; приближи се до майка си и я целуна по челото.
	Тя обхвана лицето на младия човек с ръце, погледна го за миг отблизо и прошепна:
	— Моето голямо момче!
	— Ще те придружа до гарата — предложи Жером. Сутрешната разходка му бе толкова харесала, че и сега му се искаше да се измъкне за малко от тази градина, в която беше прекарал затворен като в манастир цели две седмици. — Няма ли да дойдеш, Жени?
	— Ще остана при мама.
	— Дай ми една цигара — каза Жером, хващайки Даниел под ръка. (Откакто беше дошъл, той не искаше да излиза дори за цигари и затова бе спрял да пуши.)
	Г-жа дьо Фонтанен проследи с поглед двамата мъже, които се отдалечаваха. Тя чу гласа на Жером, който питаше:
	— Мислиш ли, че ще намеря ориенталски тютюн на гарата?
	После двамата изчезнаха в сянката на боровете.
	Жером притискаше към себе си лакътя на хубавия младеж, на своя син. Как го привличаше всяко младо същество! Но радостта му бе отровена от съжаление! Това беше негова всекидневна мъка, откакто беше в Мезон: видът на Жени извикваше всеки миг у него тъга по собствената му младост. Как беше страдал тази сутрин на тенискорта. Тези млади момичета и момчета, със светъл поглед, разрошени от играта, с разтворени яки и раздърпани дрехи, у които нищо не можеше да намали тържествуващия чар на младостта; тези гъвкави тела, окъпани в слънчевата светлина, у които дори потта имаше дъх на свежест и здраве! Ах, през десетината минути, които прекара там, колко жестоко бе почувствувал той тежестта на възрастта! Какъв ужас и срам бе изпитал от всекидневната борба, която трябваше да води срещу себе си, срещу бръчките и дъха на старостта! Срещу всички тези признаци, които предшествуват последното разлагане и които се бяха вече явили у него! И сравнявайки своята натежала походка, своето задъхване, усилията си да се държи още бодро с пъргавите стъпки на сина си, той внезапно пусна ръката на Даниел и не можа да не възкликне завистливо:
	— Как бих искал да съм като тебе на двадесет години, моето момче!


	Г-жа дьо Фонтанен не се възпротиви, когато Жени заяви, че иска да остане с нея.
	— Изглеждаш уморена, миличка — каза тя, когато останаха сами. — Не искаш ли да си легнеш?
	— О — възрази Жени, — нощите и без това са твърде дълги.
	— Не спиш ли добре сега?
	— Не много добре.
	— Защо, миличка?
	Тонът, с който г-жа дьо Фонтанен изрече тези думи, им придаваше нов смисъл, различен от обикновения. Жени, изненадана, погледна майка си и веднага разбра, че тя имаше някаква скрита мисъл и желаеше да получи обяснение. Инстинктивно реши да не отговаря. Не че беше прикрита, но не можеше да доверява тайните си, когато я подпитваха.
	Г-жа дьо Фонтанен беше неспособна да се преструва; тя се обърна към дъщеря си и я загледа чистосърдечно през пепелявия сумрак на вечерта, като се надяваше да смекчи с нежността на погледа си нейната упорита скованост, която толкова много ги отдалечаваше една от друга.
	— Понеже сме сами тази вечер — подхвана тя малко настойчиво, сякаш искаше прошка от детето за промените, които връщането на бащата беше предизвикало в техните сърдечни отношения, — бих искала да ти говоря, миличка… Думата ми е за малкия Тибо, когото срещнах вчера… — Тя се спря: беше стигнала до същността на въпроса и не знаеше как да продължи; но угриженото й изражение довърши фразата й.
	Жени не отговори. Г-жа дьо Фонтанен бавно изправи рамене и се загледа към потъналата в мрак градина.
	Минаха няколко минути.
	Вятърът стана по-хладен. На г-жа дьо Фонтанен се стори, че Жени потрепери.
	— Ще настинеш, да влезем — каза тя.
	Гласът й беше възвърнал обикновения си тон. Тя бе разсъдила, че няма смисъл да настоява. Чувствуваше се щастлива, че беше проговорила; сигурна беше, че е разбрана и имаше вяра в бъдещето.
	Двете станаха, преминаха през вестибюла, без да разменят дума, и се изкачиха по стълбата, където вече беше съвсем тъмно. Г-жа дьо Фонтанен, която вървеше напред, се спря на площадката пред вратата на Жени, за да целуне дъщеря си както всяка вечер. Въпреки че не различаваше лицето на младото момиче, тя почувствува под целувката си бунта на това напрегнато тяло и за миг задържа бузата на детето си до своята — жест на състрадание, който скова Жени още повече. Г-жа дьо Фонтанен кротко се отстрани и тръгна към спалнята си. Вместо да се прибере в стаята си, Жени я последва и на един дъх извика възбудено зад гърба й:
	— Ако намираш, че идва прекалено често, можеш да се държиш по-студено с него, мамо.
	— Но с кого? — запита г-жа дьо Фонтанен като се обърна. — С Жак ли? Прекалено често! Та има повече от две седмици, откакто не съм го виждала тук!
	(Действително, като научи от Даниел за завръщането на г-н дьо Фонтанен и за смущението, което то беше внесло в семейния им живот, Жак, от деликатност, не беше ги посещавал. От друга страна, Жени рядко ходеше в клуба, избягваше Жак, доколкото беше възможно, и често чакаше той да почне да играе с някого другиго, за да се изплъзне почти без да е говорила с него; така че младите хора се бяха срещали твърде малко напоследък.)
	Жени бе влязла в стаята на майка си с ясно определено намерение; тя затвори вратата и застана права, няма, в решителна поза.
	На г-жа дьо Фонтанен й стана толкова мъчно за нея, че се чудеше как да улесни изповедта й.
	— Уверявам те, миличка, че не разбирам добре какво искаш да кажеш.
	— Защо въобще Даниел домъкна тези двама Тибо у дома? — произнесе Жени с жар. — Нищо нямаше да се случи, ако не беше това необяснимо приятелство на Даниел към тях!
	— Но какво се е случило, миличка? — попита г-жа дьо Фонтанен с разтуптяно сърце.
	Жени кипна:
	— Нищо не се е случило, не исках да кажа това! Но ако Даниел и ти, мамо, ако вие двамата не бяхте постоянно канили тези Тибо в къщи, аз нямаше… аз… — Гласът й пресекна.
	Г-жа дьо Фонтанен събра всичката си смелост:
	— Хайде, мила моя, обясни ми. Да не би да си забелязала от страна на… едно… някакво особено чувство?
	Жени дори не дочака края на въпроса, за да сведе глава в знак на потвърждение. Тя си представи градината, обляна в лунна светлина, малката вратичка, сянката си върху стената, оскърбителната постъпка на Жак. Но беше твърдо решила да премълчи този ужасен миг, споменът, за който я преследваше и ден, и нощ; струваше й се, че като го потули в сърцето си, тя си запазваше свободата да мисли за него с ужас или просто с вълнение.
	Г-жа дьо Фонтанен усещаше, че решителният миг е настъпил и не искаше да остави Жени отново да се затвори в мълчанието си. Бедната жена се опря с треперещи ръце на масата зад нея и с цялото си тяло се наклони към Жени, чието лице, слабо осветено от отворения прозорец, едва се различаваше в здрача.
	— Миличка — почна тя, — това не би било сериозно, освен ако ти… ако ти също…
	Жени поклати няколко пъти отрицателно глава и г-жа дьо Фонтанен въздъхна, освободена от мъчителната си тревога.
	— Винаги съм ненавиждала тези Тибо! — извика внезапно Жени с неузнаваем глас; майка й никога не бе я чувала да крещи така. — Големият е едно суетно животно, а другият…
	— Това не е вярно — прекъсна я г-жа дьо Фонтанен и лицето й се изчерви в тъмнината.
	— … а другият винаги е бил злият гений на Даниел! — продължи Жени като поде наново старата сръдня, която отдавна вече й беше минала. — Ах, мамо, не ги защищавай! Ти не можеш да ги обичаш, това са хора съвсем различни от тебе! Уверявам те, мамо, че не се лъжа: това не са хора като нас! Те са… Не зная точно… Дори когато изглежда, че мислят като нас, не бива да се заблуждаваме: винаги това става по друг начин и от други подбуди! Ах, това е един род… — Жени се поколеба. — Отвратителен! — кресна тя най-сетне. — Отвратителен! — И увлечена от обърканите си мисли, продължи на един дъх: — Нищо не искам да крия от тебе, мамо. Не, никога. Ето, когато бях малка, мислех, че изпитвам някакво долно чувство… един вид ревност към Жак. Страдах, като виждах, че Даниел е толкова захласнат в това момче! Казвах си: той не го заслужава! Един егоист, един горделивец! И навъсен, заядлив, невъзпитан! А външният му вид, устата му, челюстта му!… Стараех се да не мисля за него! Но не можех: винаги ми подхвърляше нещо оскърбително, което си спомнях, което ме ядосваше. Той постоянно идваше в къщи, сякаш нарочно, за да се заяжда с мене! Но това беше отдавна. Не зная защо винаги се сещам за това време… Оттогава съм го наблюдавала по-често отблизо. Особено тази година. Този месец. Сега го съдя другояче. Мъча се да бъда справедлива. Виждам ясно, въпреки всичко, доброто у него. Дори ще ти кажа нещо, мамо: мислех често, да, често, че аз също, без да си давам сметка… съм като че ли привлечена… Но не, не! Това не е вярно! Всичко у него ми е противно! Почти всичко.
	Г-жа дьо Фонтанен се съгласи:
	— За Жак не зная. Ти по-добре от мене си имала случай да го прецениш. Но колкото за Антоан, мога да твърдя…
	— Но — прекъсна я живо младото момиче — за Жак не съм казала… Никога не съм отричала, че и той също има много големи качества! — Малко по малко тя беше променила тона си и беше заговорила спокойно. — Най-напред всичко, което той говори, показва, че е много умен… Ще отида дори по-далече: характерът му не е… извратен; той е способен не само на откровеност, но и на възвишеност, на благородство. Виж, мамо, не съм настроена против него! И това не е всичко: аз мисля — прибави тя, отмервайки трезво думите си, докато г-жа дьо Фонтанен, изненадана, я наблюдаваше внимателно, — аз мисля, че той е призван за… изключително бъдеще! Ето, виждаш, че се старая да бъда справедлива! И дори съм почти уверена сега, че тази сила, която има у него, това е именно, което се нарича гений. Да, точно така, гений! — повтори тя с почти предизвикателен тон, въпреки че майка й явно не мислеше да й противоречи.
	После изведнъж отчаяно и буйно тя извика:
	— Но всичко това няма значение! Той е по природа Тибо! Той е Тибо! И аз го мразя!
	Г-жа дьо Фонтанен, стъписана, онемя за миг.
	— Но… Жени!… — прошепна тя най-сетне.
	И Жени откри в гласа на майка си именно същата мисъл, която така ясно беше прочела в погледа на Даниел. Тогава се хвърли към г-жа Фонтанен и сложи ръката си върху устата й.
	— Не, не! Това не е вярно! Казвам ти, не е вярно!
	После, докато майка й я притегляше към себе си и я обгръщаше с ръце, сякаш да я запази от нещо, Жени, освободена от буцата, която беше заседнала в гърлото й, можа най-сетне да заплаче, като повтаряше непрестанно с глас на разтъжено момиченце:
	— Мамо… мамо… мамо!…
	Г-жа дьо Фонтанен я люлееше на гърдите си и шепнеше, за да я успокои:
	— Миличка… не се страхувай… не плачи… какви са тези мисли… Никой не те принуждава… За щастие ти не… (Тя си спомни единствената си среща с г-н Тибо, на другия ден след бягството на момчетата; отново видя пълния господин в работния му кабинет между двамата свещеници; представи си го как отказва да одобри любовта на Жак, как жестоко унижава любовта на Жени.) Ах, добре, че не е така! Ти няма за какво да се упрекваш… Аз ще му говоря, ще му обясня… Не плачи, миличка… Всичко ще забравиш… Ето, свърши се, мина… Не плачи…
	Но Жени плачеше все по-силно и по-силно, понеже всяка дума на майката разкъсваше сърцето й. Двете жени дълго останаха така, прави, плътно прегърнати в тъмнината. Детето беше притаило скръбта си в майчините прегръдки; майката шепнеше напевно жестоките си утешения, но очите й бяха широко разтворени от страх. Със своя пророчески усет тя виждаше как се изправя неизбежната съдба, от която нито страховете й, нито нежността й, нито молитвите й можеха вече да изтръгнат нейното дете.
	„В непрекъснатия възход на всички същества към духа — мислеше си тя смазана — всеки от нас трябва да напредва сам, от изпитание към изпитание, често от заблуда към заблуда, по пътя, който предвечно му е отреден.“
	Едва когато чуха да се затваря вратата долу и познаха стъпките на Жером по плочките на вестибюла, двете трепнаха. Тогава Жени се освободи от прегръдката на майка си и избяга, без да продума, олюлявайки се под тежестта на бедата, която я беше сполетяла и която никой в света не можеше да облекчи.


>>	X

	Прав пред камината, по пижама и въоръжен с една малайска кама, Антоан режеше парчета от фруктовия кейк на масата.
	Рашел се прозина и каза лениво:
	— Режи по-дебели парчета, мили. — Тя лежеше гола на леглото, пъхнала ръце под главата си.
	Прозорецът беше отворен, но закрит до долу с транспарант и стаята беше изпълнена с топъл полумрак, като напечена от слънцето палатка. Париж се печеше в огъня на августовския неделен ден. Никакъв шум не идваше от улицата. Къщата също се бе смълчала, може би беше празна, с изключение на по-горния етаж, където Алин сигурно четеше на глас сутрешния вестник, за да развлече г-жа Шал и оздравяващото момиче, което още няколко седмици трябваше да остане в хоризонтално положение.
	— Гладна съм — заяви Рашел, отваряйки широко розовата си като на котка уста.
	— Водата още не може да кипне.
	— Нищо. Дай ми едно парче.
	Антоан сложи дебел резен кейк в една чиния и я постави на края на леглото. Рашел бавно изви рамене и все така лежейки, се подпря на лакът, после, отметнала назад глава, започна да яде, ронейки с пръсти парченца от кейка, които падаха право в устата й.
	— А ти не искаш ли, мили?
	— Ще чакам чая — отвърна той като се отпусна в мекото кресло.
	— Уморен ли си?
	Той се усмихна.
	Леглото беше ниско, без завивки по него. Розовите завеси се закръгляха в дъното на алкова, където голото тяло на Рашел, гордо изтегнато, сякаш почиваше във вдлъбнатината на прозрачна черупка — истинска алегорична фигура.
	— Ако бях художник… — прошепна Антоан.
	— Виждаш ли, че си уморен — прекъсна го Рашел с бегла усмивка. — Щом у тебе се събуди художникът, значи, си уморен.
	Тя отметна назад глава и лицето й потъна в сянката, очертано върху пламтящия фон на косите. От блестящото й като седеф тяло се излъчваше светлина. Десният й крак, лениво отпуснат и извит като сърп, потъваше в постелята; другият, свит в коляното и изпънат, подчертаваше извивката на бедрото и капачето на коляното се издигаше в мекия здрач като изваяно от слонова кост.
	— Гладна съм — глезено каза Рашел.
	И когато той се приближи да вземе празната чиния, тя обви врата му със силните си ръце и притегли главата му към себе си.
	— О, тази брада! — рече Рашел, без да го отблъсне. — Кога ще ни отървеш от нея?
	Антоан се изправи, хвърли неспокоен поглед към огледалото и отиде да донесе второ парче кейк.
	— Точно това ми харесва толкова у тебе! — заяви той, докато тя отхапваше едри парчета от сладкиша.
	— Моят апетит ли?
	— Твоето здраве. Това тяло, в което кръвта циркулира добре. У тебе има жизненост!… И аз физически не съм зле — добави Антоан, като отново потърси с очи огледалото. Той изправи рамене, изпъчи се и изду гърди, без да забелязва колко слаби изглеждаха ръцете и краката му в сравнение с голямата му глава. Антоан винаги си въобразяваше, че телосложението му изглежда също така внушително, както изразът, който той нарочно придаваше на лицето си. Той изпитваше такъв прилив на сили от всичко, което любовта разпалваше в душата му, че от две седмици насам самочувствието му бе достигнало до дързост. — Знаеш ли — заключи Антоан, — ние и двамата имаме такава физика, че можем да живеем сто години!
	— Заедно ли? — пошепна тя, гледайки го с нежни, полузатворени очи. И в същия миг тъжна мисъл я докосна — изпита страх, че няма да може винаги да запази възхищението, което изпитваше към него и което я правеше така щастлива.
	Тя отвори очи, опипа краката си, плъзна ръце по гъвкавото си тяло и каза:
	— О, ако не ме убие някой, сигурно ще доживея дълбока старост. Когато загубих баща си, той беше на седемдесет и две години, а беше здрав като петдесетгодишен. Умря внезапно от слънчев удар. Впрочем в нашето семейство всички умират от злополука. Брат ми се удави. И аз също няма да умра от естествена смърт, а сигурно от някой револверен изстрел. Наумила съм си, че ще стане така.
	— А майка ти?
	— Майка ми ли? Тя е жива. Всеки път я намирам подмладена. Вярно е, че при живота, който води… Затворена е в „Света Ана“* — добави тя с най-обикновен тон.
	[* Приют за душевноболни в Париж. — Б.пр.]
	— В приюта за…
	— Не съм ли ти казвала? — Рашел се усмихна, сякаш се извиняваше, и продължи любезно да обяснява: — Има вече седемнадесет години, откакто е там. Едва си спомням каква беше тя тогава. Аз бях само деветгодишна, можеш да си представиш! Весела е, сякаш не страда от нищо, пее… Ние сме издръжливи в нашето семейство… Водата ти ври.
	Антоан изтича към спиртника и докато чакаше да стане чаят, той се наведе към тоалетната масичка, закри с ръка брадата си и се помъчи да си представи как би изглеждал, ако се обръсне. Не, харесваше му тази тъмна маса, която закриваше долната част на лицето му: тя подчертаваше светлия правоъгълник на челото и извивката на веждите, придаваше тежест на погледа му! И освен това той инстинктивно се боеше да открие устата си, сякаш това щеше да бъде някакво компрометиращо признание.
	Рашел седна на леглото, за да изпие чая си, после запали цигара и отново се изтегна.
	— Ела до мене. Какво се мусиш там?
	Той весело се плъзна до нея и се наведе над лицето й. Уханието от разпиляната й коса се издигаше към него в топлината на алкова; ухание, едновременно възбуждащо и сладко, настойчиво и леко неприятно, което той ту търсеше, ту отбягваше, защото толкова дълго го бе вдъхвал, че дори гърлото му бе пропито с него.
	— Какво има? — запита тя.
	— Гледам те.
	— Котенцето ми…
	Щом се откъсна от устните й, Антоан застана пак както преди — загледан с любопитство в очите й.
	— Какво гледаш толкова?
	— Търся зениците ти.
	— Толкова ли е мъчно да ги намериш?
	— Да, поради клепките. Те са като златна мъгла пред очите ти. Това именно ти придава такъв вид…
	— Какъв?
	— Загадъчен.
	Тя вдигна рамене и каза:
	— Очите ми са сини.
	— Така ли мислиш?
	— Сребристосини.
	— Съвсем не — възрази той като отново докосна с устни устата на Рашел и после бързо закачливо се отдръпна назад. — Твоите очи са ту сиви, ту виолетови. Мътни са, нямат ясен цвят.
	— Благодаря. — Тя се разсмя и започна да върти очи наляво-надясно.
	Антоан я гледаше и си мислеше: „Петнадесет дни… А ми се струва, че са минали месеци. И все пак не бих могъл да кажа какъв цвят са очите й. А какво знам за живота й? Двадесет и шест години, изживени без мен в един свят, толкова различен от моя! Изживени, т.е. пълни с толкова неща, с толкова усещания. Тайнствени неща, които започвам малко по малко да разкривам…“ Той не признаваше сам пред себе си какво удоволствие му доставят неговите открития; още по-малко го показваше пред нея и никога не я разпитваше за нищо. Но тя самата охотно бъбреше за себе си. Той я слушаше, разсъждаваше, сравняваше подробностите, датите, мъчеше се да разбере и главно се чудеше; постоянно се чудеше, но се стараеше никога да не го прояви. Дали от прикритост? Не, а защото той отдавна се държеше пред хората като че ли знае всичко. Той знаеше да разпитва само болните си. Любопитството и изненадата бяха между тези чувства, които гордостта му го бе приучила да прикрива под маската на човек, който слуша внимателно и напълно разбира всичко.
	— Днес ти ме гледаш, като че ли не ме познаваш — каза тя. — Недей, стига, остави ме де!
	Тя започваше да се дразни. Затвори очи, за да избегне изпитателния му поглед. Той поиска да повдигне с пръст клепачите й.
	— Стига, не. Престани, не искам вече — извика Рашел ядосано, като закри очи с голата си ръка.
	— Значи, искаш да скриеш нещо от мене? Ах ти, малък сфинкс! — каза той като започна да целува хубавата лъскава ръка от рамото до китката.
	„Прикрита ли е тя? — запита се Антоан. — Не… може би у нея има известна сдържаност, но няма притворство. Напротив, тя обича да разказва за себе си. Дори всеки ден става все по-бъбрива… Защото ме обича — помисли си той възхитен, — защото ме обича!“
	Тя обви с ръка врата му и притегли главата му към лицето си. После изведнъж каза със сериозен тон:
	— Това е вярно, знаеш ли? Хората не могат да си представят колко много може да се прочете само в един поглед! — Рашел замълча. Той чу тихия й гърлен смях, който тя не можеше да сдържи винаги когато си спомняше за миналото. — Ето на’, спомням си например как само от един поглед, просто от един поглед открих тайната на мъжа, с когото живеех от месеци. На масата. В един ресторант в Бордо. Седяхме един срещу друг и разговаряхме. Очите ни шареха по чиниите и по лицата ни или пък се спираха за миг в залата. И изведнъж — никога няма да забравя това — забелязах, може би за по-малко от секунда, улових погледа му, който той втренчи зад мене с такъв израз, че… Това ми подействува така силно, че изведнъж неволно се обърнах и видях…
	— Е?
	— Е, нищо. Просто исках да ти кажа — поде тя с друг тон, — че човек трябва да се пази от такива погледи.
	Антоан щеше да запита каква е била тайната, но не посмя. Той ужасно се страхуваше да не се покаже наивен, ако започне да задава излишни въпроси. На два-три пъти вече се беше осмелил да поиска обяснения от този вид, но Рашел го бе погледнала така учудено и развеселено, с такава подигравателна усмивка, че той се бе почувствувал дълбоко унижен.
	Затова и сега замълча и тя поде отново:
	— Тия стари истории ме натъжават… Целуни ме. Още. По-хубаво. — Но тя очевидно все още продължаваше да мисли за случката, защото добави: — Впрочем аз казах „тайната му“, но трябваше да кажа „една от неговите тайни“. У този човек никога не можеш да откриеш всичко.
	И за да се откъсне от мислите си, а може би и от въпросителния поглед на Антоан, тя се изви цяла с едно така бавно и така грациозно движение, както би се извила змия.
	— Колко си гъвкава! — каза той, милвайки я, както се гали расово животно.
	— Така ли? А знаете ли, господине, че аз бях девет години в операта.
	— Ти? В Париж ли?
	— Да, господине. И дори бях първа, когато напуснах.
	— Отдавна ли?
	— Преди шест години.
	— А защо напусна?
	— Заради краката. — За миг сянка мина по лицето й. Но почти веднага след това тя добави: — А после без малко не станах ездачка в един цирк. Учудва ли те това?
	— Не — заяви той решително. — В кой цирк?
	— О, не във Франция. В една голяма международна трупа, с която Хирш по това време се разхождаше по света. Нали си спомняш за Хирш, онзи приятел, за когото ти говорих и който сега е в Египетски Судан. Той искаше да използува моите дарби, но аз не се хванах. — Както говореше, тя сгъваше и отпущаше ту единия, ту другия си крак със сдържаната ловкост на учител по гимнастика. — То беше негова идея — продължи тя, — защото едно време в Ньойѝ ме беше карал да уча малко волтижировка. Аз обожавах това. Имахме прекрасни коне и, бога ми, добре ги използувах.
	— В Ньойи ли живеехте?
	— Аз не. Той живееше там. Беше собственик на манежа в Ньойи по това време. Той винаги е обичал страстно конете. Аз също. А ти?
	— Яздя по малко — каза той, като се изправяше. — Но не съм имал много случаи за това. Пък и време нямах.
	— Ах, случаи аз съм имала много! И то какви! Веднъж прекарахме двадесет и два дни в езда.
	— Къде?
	— Във вътрешността на Мароко.
	— Била ли си в Мароко?
	— Два пъти. Хирш продаваше стари пушки „Гра“ на племето харки в Южно Мароко. Беше истинска експедиция. Един ден нашият лагер беше сериозно нападнат. Биха се цяла нощ и цял ден… Не, всъщност биха се през нощта, когато не се вижда нищо — и това беше най-страшното, — и цялата сутрин на следния ден. Убиха седемнадесет туземци, които бяха с нас, и раниха около тридесет. При всяка престрелка лягах между сандъците и все пак и аз отнесох един куршум.
	— Отнесе куршум ли?
	— Да — отвърна тя като се смееше. — Дребна работа, драскотина. — Тя посочи един нежен белег в гънката под ребрата.
	— А защо ми каза, че си паднала от кола? — запита Антоан, без да се усмихва.
	— О — отвърна тя като вдигна рамена, — това беше първият ни ден. Ти щеше да помислиш, че искам да се правя интересна.
	Те замълчаха.
	„Способна ли е тя да ме излъже?“ — питаше се Антоан.
	Очите на Рашел станаха мечтателни, после блеснаха отново, но с искра на омраза, която бързо угасна.
	— Той си въобразяваше тогава, че ще го следвам навсякъде и винаги. Но се мамеше.
	Антоан изпитваше някакво неясно задоволство винаги когато тя хвърляше към миналото си поглед, изпълнен с омраза. Почувствува желание да й каже: „Остани при мене. Завинаги“. Той опря бузата си до белега и остана така известно време. Лекарското му ухо неволно следеше в дъното на кънтящия гръден кош лекото движение на кръвта в артериите и долавяше ясно далечното, но отчетливо туптене на сърцето. Ноздрите му потръпнаха. Сред топлината на леглото от цялото тяло на Рашел се носеше същият мирис, какъвто имаше косата й — малко по-слаб и по-различен: блудкав и в същото време опияняващ мирис, примесен с нещо пикантно; лек дъх на влажно тяло, който напомняше за най-различни аромати — на прясно масло, на орехови листа, на сурово дърво, на захаросани бадеми с ванилия. Всъщност това не беше толкова мирис, колкото някакво изпарение или по-скоро сладост, защото от нея върху устните оставаше вкус на подправки.
	— Не ми говори вече за това — подхвана тя — и ми подай една цигара, не от тези, а от новите, които са на масичката… Една приятелка ми ги прави. Тя слага в тютюна малко зелен чай. Това им придава мирис на огън от сухи листа, напомня за нощуване на открито и на още и аз не знам точно какво, мирише ми на есен, на лов. Нали знаеш миризмата на барута, когато стреляш в храсталаците и пушекът бавно се разнася в мъглата?
	Той отново се излегна до нея сред тютюневия дим. Ръцете му галеха корема й, гладък и фосфоресциращ от белота, с едва забележима розова отсянка, разлат и кръгъл като корито на шадраван. Вероятно от пътуванията си тя бе придобила навика да употребява ориенталски мазила и тази женска плът бе запазила девическа свежест и чистота.
	— „Umbilicus sicut crater eburneus* — пошепна той, като цитираше по памет криво-ляво пасаж от «Песен на песните», която го бе така силно смущавала към шестнадесетата му година. — Venter tuus sicut… ммм… sicut cupa!“
	[* Пъпът ти е като съд от слонова кост (лат.). — Б.пр.]
	— Какво значи това? — запита тя като се полуизправи. — Чакай, остави ме да отгатна. Culpa, това го знам, от mea culpa, значи вина, грях, нали? Твоят корем е грях?
	Антоан избухна в смях. Откакто живееше с нея, вече не потискаше веселостта си.
	— Не culpa, а cupa… Коремът ти е подобен на купа — поправи я той като притисна глава върху бедрото на Рашел. И продължи да декламира по памет: — „Quam pulchrae sunt mamma tua, soror mea!“ Колко красиви са твоите гърди, о, сестро моя! „Sicut duo (тука не знам какво идваше) gemelli, qui pascuntur in liliisu“. Като две козички, които пасат между лилии!
	Тя нежно ги повдигаше една след друга и ги разглеждаше с умилена усмивка, като двойка верни животни.
	— Много рядко нещо са розовите връхчета, съвсем, съвсем розови, розови като ябълкови пъпки — заяви Рашел с най-сериозен тон. — Ти като лекар трябва да си забелязал това.
	— Бога ми, така е — отговори той. — Епидерма без пигментна гранулация, бяло, бяло с леко розови сенки. — И затваряйки очи, се сгуши колкото може по-близо до нея. После добави със сънлив глас: — О, раменете ти… Не мога да търпя мършави рамене, рамене на шивашки прислужнички.
	— Наистина ли?
	— Така пълнички и заоблени… Тези хубави твърди гънки… Тази плът, гладка като сапун… Това обичам… Не мърдай. Добре ми е така.
	Изведнъж един много неприятен спомен го шибна като камшик. „Плът, гладка като сапун…“ Това се бе случило няколко дни след злополуката с Дедет, когато една вечер се връщаше с Даниел от Мезон-Лафит. Бяха сами в купето и Антоан, който не можеше да мисли за нищо друго, освен за Рашел, се поддаде на изкушението да разправи приключението си на този познавач. През време на пътя той разказа трагичната история; операцията in extremis*, тревожното бдение до главата на малката, внезапното желание, което го бе обхванало, когато видя красивото червенокосо момиче, заспало до него на дивана. Тогава си бе послужил със същите думи: „Така пълнички и заоблени… плът, гладка като сапун…“ Не посмя да разкаже какво бе станало по-нататък; когато дойде до момента, в който, слизайки призори по стълбите, беше видял отворената врата на Рашел, добави, не толкова от дискретност, колкото от някакво глупаво желание да изтъкне пред младежа силата на волята си:
	[* В последния момент (лат.). — Б.пр.]
	— Чакаше ли ме тя? Трябваше ли да се възползувам от благоприятните обстоятелства?… Бога ми, престорих се, че не съм видял нищо и отминах. Какво бихте направили вие на мое място?
	Тогава Даниел, който до този момент го беше слушал мълчаливо, го измери с очи и го смаза със следните думи:
	— Бих постъпил точно като вас, лъжец такъв!
	Антоан още чуваше тона на Даниел — подигравателен, скептичен, обиден, но все пак добродушен, заради което беше невъзможно да му се разсърди човек. Този спомен го засягаше болезнено. Лъжец… Впрочем истина беше, че понякога му се случваше да излъже; или по-точно казано, че беше лъгал.
	„Така пълнички и заоблени…“ — повтаряше си наум и Рашел.
	— Може би ще стана някоя дебелана — каза тя. — Еврейките, нали знаеш… Но майка ми не беше пълна, а и аз съм само наполовина еврейка. О, ако ме познаваше, когато бях шестнадесетгодишна и влязох в подготвителния клас! Истинско червенокосо мишле…
	Преди той да може да я задържи, тя се измъкна от леглото.
	— Какво те прихвана?
	— Хрумна ми нещо.
	— В такъв случай се съобщава предварително.
	— По-добре да не знаеш — възрази тя като се смееше и се отдръпна, за да избегне протегнатата към нея ръка.
	— Лулу, ела да поспим! — пошепна той с умолителен глас.
	— Няма вече нани. Слагаме калъфите — каза тя като навлече пеньоара си.
	После изтича до малкото си бюро, вдигна капака му, измъкна едно чекмедже със снимки и седна на ръба на леглото, като сложи чекмеджето върху събраните си колена.
	— Умирам за стари снимки. Вечер често вземам цялата купчина и лягам с тях и с часове ги прехвърлям и си мисля… Стой мирно… На’, гледай. Нали това не те отегчава?
	Свит зад нея като ловджийско куче, Антоан се надигна заинтригуван и се облегна удобно на лакътя си. Той виждаше в профил лицето на Рашел, наведено над снимките, сериозно лице, върху което спуснатите клепки заграждаха с жълта рязка тесния отвор на окото. Набързо събраната й коса, която той виждаше срещу светлината, приличаше на каска от почти оранжеви копринени къдри; при всяко движение на главата сякаш искри изскачаха от косата й.
	— Ах, ето снимката, която търсех. Виждаш ли тази балеринка? Това съм аз. Този ден сигурно са ми се карали, задето съм измачкала воланите на балетната си пола, като съм се опирала о стената. Не би рекъл човек, нали, че тези коси до раменете, тези остри лакти, този плосък, едва деколтиран корсаж са мои. Нямам много весел вид, а?… А тука, гледай, учех трета година. Прасците ми са се закръглили вече… Това пък е нашият клас. Виждаш ли ни край стената? Позна ли ме? Да, тази. А тази тука е Луиза. Това не ти казва нищо, нали? Ами това е прочутата Фити Белла, с която бяхме в същия клас; по това време тя се казваше просто Луиза. Викахме й даже Луизон. Карахме се с нея за места. Може би и аз щях да бъда звезда днес, ако не беше този флебит… Ето, искаш ли да видиш Хирш? А, той те интересува, нали? Ето го. Как го намираш? Сигурно не си мислил, че е толкова възрастен? Но уверявам те, че петдесетте години никак не му личат. Ужасен човек! Виж му врата, огромен врат, потънал в раменете. Когато обърне глава, цялото му тяло се извърта. Като го видиш за пръв път, ще си кажеш: търговец на коне, треньор. Нали? Дъщеря му винаги му казваше: „Милорд, ти приличаш на търговец на роби“. Това го разсмиваше; той се смееше някак скрито… Все пак погледни черепа му, виж широкия му гърбав нос, гънката на устата. Грозен е, но в него има индивидуалност. А очите! Още повече би приличал на животно, ако нямаше тези очи. Не знам как да ти ги опиша. Не ти ли изглежда самоуверен, готов на всичко, буен? Кажи де? Буен и чувствен? А, как обича живота тоя човек! Напразно го мразя, просто имам желание да кажа за него, както се казва за някой булдог: „Просто е хубав с грозотата си“. Не намираш ли?… Гледай, това е тате! Тате сред работничките си. Той си беше винаги такъв, с бяла брадичка, по жилетка, със завързана на шнур ножица. Можеше да ти ушие костюм с три парцала и четири карфици. Тази снимка е направена в работилницата му. Виждаш ли загърнатите с плат манекени в дъното и моделите, закачени на стената? Той беше станал шивач на операта и не работеше вече за други клиенти. Още можеш да попиташ хората от операта какво мнение имат за дядо Гьопферт. Когато трябваше да изпратим майка ми в лудницата и останахме да живеем сами двамата, горкият старец се надяваше, че аз ще работя при него и един ден ще ми остави ателието си. То носеше много пари. Както виждаш, и сега живея, без да работя. Можеш да си представиш обаче какво значи за едно дете да вижда постоянно ателието, пълно с актриси! Аз имах само една мисъл в главата си: да стана балерина. Баща ми беше съгласен. Той сам ме повери на баба Щауб. И след това беше много доволен, когато видя, че напредвам. Често ми говореше за моето бъдеще. Горкият старец, ако ме видеше днес, ако знаеше, че от мене не е излязло нищо! А знаеш ли колко плаках, когато трябваше да зарежа всичко. Общо взето, жените нямат амбиции, те предпочитат да си живеят спокойно. А в театъра ние се борехме със зъби и нокти, за да напреднем; и тази борба скоро започва да ти харесва, и то не по-малко от успеха. А когато трябва да се откажеш от сцената и да почнеш да живееш като всички други, да нямаш вече бъдеще пред себе си, тогава ти се струва, че това е краят на всичко… Гледай, това са снимки, правени при разни пътувания. Не са подредени… Ето, тук сме на обед, не си спомням къде, някъде в Карпатите. Хирш беше отишъл на лов. Виж какви големи увиснали мустаци си беше оставил; приличаше на султан с тях. Князът винаги го наричаше Махмуд. Виждаш ли този мургавия, дето стои прав зад мене? Това е княз Петър, който после стана крал на Сърбия. Той ми беше подарил тези две бели хрътки, които са легнали пред нас, както ти си легнал сега, точно като тебе… А този тука, дето се смее, не намираш ли, че прилича на мене? Погледни по-хубаво. Не? Но това е брат ми. Да, това е той. Беше тъмнокос като татко, а аз съм руса като майка си… Е, така де, руса, червеникаворуса. Ех, че си глупав! Добре, червенокоса, щом настояваш! Обаче по характер аз приличах на баща си, а брат ми имаше известна прилика с майка ми… Гледай, на тази снимка се вижда още по-добре… Нямам нито една снимка от майка ми, нито една; баща ми ги унищожи всичките. Той никога не говореше за нея. И никога не ме заведе в „Света Ана“. Той самият обаче ходеше по два пъти седмично, и то цели девет години; нито веднъж не пропусна приемния ден. Научих това по-късно от сестрите. Той сядал срещу майка ми и оставал с нея около един час, а понякога и повече. И то за нищо, както се казва, защото тя не го познавала — нито него, нито някого другиго. Но той я обожаваше. Беше много по-стар от нея. И никога не можа да се оправи, откакто стана това с майка ми… Спомням си много добре вечерта, когато дойдоха в ателието да повикат тате, защото бяха задържали майка ми. Да, в „Лувъра“, универсалния магазин, беше откраднала някакъв трикотаж от щанда. Представи си, госпожа Гьопферт, костюмиерката на операта! Намерили в маншона й мъжки чорапи и детска фланелка! Пуснаха я веднага, казаха, че била клептоманка. Ти разбираш от тия работи, нали? Така и започна болестта… И знаеш ли, брат ми беше наследил много от нея, сам има един куп ужасни истории в банката. Тогава и Хирш се намеси. Но и с него щеше да стане същото рано или късно, ако не беше се случила тази злополука…
	Остави тази снимка… Остави я де! Разбира се, че не съм аз, щом ти казвам! Това е… една моя кръщелница. Тя умря… Гледай тази. Това е пред вратите на Танжер… Не, не ми обръщай внимание, мили, мина ми, нали виждаш. Ето, не плача вече… Това е равнината Бубана — лагерът на експедиционната колона на Си Гебас. А това съм аз до джамията на Сиди-Бел-Абес. Виждаш ли Маракеш в далечината?… Гледай тук, това е близо до Мисум-Мисум или може би при Донго, не си спомням вече. Това са двама вождове от племето дзем. Много трудно беше да ги фотографирам. Човекоядци. Да, да, има ги още…
	А това е нещо ужасно! Нищо ли не виждаш? Ето, тук, тази малка купчина камъни. Виждаш ли сега? Отдолу има една жена. Пребита с камъни! Страхотно нещо! Представи си, мъжът на тази жена я напуснал без каквито и да било причини. Няма го три години. Просто изчезнал. Тя смятала, че е мъртъв и се оженила повторно. Две години след женитбата й той се върнал. А в тези племена двуженството е нечувано престъпление. И тогава я пребили с камъни… Хирш насила ме накара да дойда от Мешед, нарочно за да видя това, но аз избягах на петстотин метра. Бях видяла жената как я мъкнат из селото още сутринта и това просто ме разболя. А той остана да види всичко; даже искаше да гледа от първата редица… Слушай, казваха, че били изкопали дупка, много дълбока яма, и после довели жената. Тя сама легнала в нея, без да каже нито дума. Невероятно, нали? Не промълвила дума, но тълпата ревеше и макар че бях далеч, чувах ги как викаха „смърт“… Техният велик жрец почнал екзекуцията като най-напред прочел присъдата и след това пръв хвърлил с всичка сила един огромен камък в дупката. Хирш ми каза после, че жената дори не извикала. Тогава тълпата побесняла. Били си приготвили големи купчини камъни и всеки грабел от тях и хвърлял върху нея. Хирш ми се закле, че той не бил хвърлил камък. Когато ямата се напълнила — нали виждаш, дори отгоре има натрупани камъни, — всички тъпкали върху тях и надавали крясъци. След това се разотишли. Тогава Хирш ме накара да се върна и направи тази снимка, защото апаратът беше у мене. Трябваше да отида… Виж, само като си помисля за това, пак ми се разбива сърцето. Тя беше отдолу… Мъртва или почти мъртва… А, тази не, шшт!
	Антоан, който подаваше главата си над рамото на Рашел, нема’ време да отличи нищо друго, освен някакви голи преплетени крака. Рашел бързо сложи ръка на очите му. Топлината на тази длан върху клепачите му припомни жеста (макар и по-малко трескав, жестът бе съвсем същият), който тя бе направила, за да не го остави да види екстаза, изписан на лицето й във върховния миг на наслаждението. Той се боричкаше на шега с нея, но тя скочи изведнъж като притисна до гърдите си цял куп снимки, завързани заедно.
	После изтича до бюрото си, смеейки се, хвърли връзката в едно чекмедже и го заключи.
	— Преди всичко те не са мои — каза тя. — И аз нямам право да разполагам с тях.
	— А на кого са?
	— На Хирш.
	Тя се върна и седна отново при Антоан.
	— Сега ще бъдеш послушен, нали? Обещаваш ли ми? Продължаваме. Нали това не те отегчава?… Гледай, това е друга експедиция… Експедиция на магарета в гората на Сен-Клу. Гледай, почваха да се носят кимоно ръкави. Колко шик беше моето костюмче!


>>	XI

	Пред киното огромен афиш спираше хората, които се разхождаха по булеварда:
C>
	_Непозната Африка_
	Пътуване между племената улофи, серера,
	фулбе, мунданг и багерме
C$
	— Почва чак в осем и половина — въздъхна Рашел.
	— Виждаш ли!
	За да има поне илюзията, че са сами, Антоан, който със съжаление бе напуснал тапицираната в розово стая, взе билет в закрита ложа в дъното на салона.
	Рашел дойде при него на гишето.
	— Открих нещо чудесно — каза тя като го поведе към колоната, където бяха изложени няколко снимки от филма. — Гледай.
	Антоан прочете най-напред надписа: „Момиче от племето мунданг отвява просо на брега на реката Майо Каби“. И видя бронзово тяло, напълно голо, препасано само с колан от плетена слама. Красивото момиче стоеше право, отпуснато на десния си крак, със съсредоточено лице, с опъната от усилието гръд; с дясната си ръка, извита над главата, то изсипваше голяма кратуна; тънка струйка просо се изливаше в дървена паница, която то държеше с лявата си ръка пред коленете си. Нямаше нищо нагласено в тази поза: държането на леко отхвърлената назад глава, грациозната извивка на двете ръце, изправеното тяло, което повдигаше двете млади гърди, гънката на кръста и усилието на напрегнатите бедра, подаденият напред ляв крак, който се опираше на земята само на върха на пръстите — цялата тази хармония беше естествена, наложена от работата и пълна с вълнуваща красота.
	— Виж, погледни тези! — поде Рашел като показа на Антоан десетина черни младежи, които носеха на раменете си заострена в двата края пирога. — Колко е красив онзи малкият! Той е от племето на улофите: виж, облечен е в бубу*, носи муска на врата и фесче с пискюл.
	[* Широка, дълга риза, която носят някои африкански племена. — Б.пр.]
	Тази вечер тя говореше с необикновено оживление; усмихваше се почти без да отваря устните си, сякаш мускулите на лицето й се бяха опънали; под клепачите й беглият и трескав поглед имаше сребрист отблясък, който Антоан не беше виждал досега у нея.
	— Да влезем — предложи Рашел.
	— Но има още четвърт час, докато започне филмът!
	— Няма значение — възрази тя с детско нетърпение, — да влезем.
	Салонът беше празен. В нишата на оркестъра няколко музиканти настройваха инструментите си. Антоан вдигна дървената решетка на ложата, през която можеха да гледат филма, без някой да ги вижда.
	Рашел продължаваше да стои права пред него.
	— Разхлаби поне малко връзката си — каза тя като се смееше. — Винаги имаш вид, като че ли си искал да се обесиш и си избягал с въжето на врата! — На лицето му се изписа едва доловим израз на раздразнение. — О — пошепна тя веднага, — колко ми е драго, че ще гледам тоя филм с тебе! — Тя хвана с две ръце главата му и го привлече към себе си. — И знаеш ли колко те обичам, откакто вече нямаш брада.
	После свали палтото, шапката и ръкавиците си. Седнаха. Дървената решетка ги закриваше от чужди погледи.
	Те гледаха как залата се преобразява: за няколко минути от тиха, прашна, червеникава пещера, в която плуваха отломки, тя се превърна в гъмжаща маса от човешки фигури; хроматични гами от духов инструмент се носеха над тихото бръмчене на тълпата, което напомняше шума на птици в клетка. Въпреки необикновената лятна горещина много парижани се бяха прибрали в града през втората половина на септември; това не беше вече глухият Париж, Париж на летните ваканции, който Рашел така обичаше да открива всяка година като някакъв нов град.
	— Слушай — каза тя. Оркестърът беше започнал „Пролетната песен“ от „Валкюра“.
	Тя бе отпуснала глава на гърдите на Антоан, който седеше притиснат до нея. Като далечно ехо той чуваше как Рашел приглася със затворена уста на мелодията на цигулките.
	— Чувал ли си Зюко? Тенорът Зюко? — попита тя сякаш между другото.
	— Да, защо?
	Тя продължаваше да мечтае и не отговори веднага; най-после, сякаш със закъснение, й стана съвестно, че е премълчала спомена, изплувал в съзнанието й и затова добави полугласно:
	— Той беше мой любовник.
	Без да чувствува ревност, Антоан винаги бе изпитвал живо любопитство към миналото на Рашел. Той разбираше много добре мисълта й, когато тя признаваше: „Моето тяло е без памет“. Все пак Зюко… Пред очите му се мярна смешна фигура, облечена в прилепнала средновековна дреха от бял сатен и застанала върху дървен куб в третото действие на „Майсторите певци“; пълен, набит мъж, който въпреки русата си перука запазваше циганския си вид и който в любовните дуети винаги си слагаше ръката на сърцето. Антоан се сърдеше малко на Рашел, че е проявила толкова лош вкус в избора си.
	— Чувал ли си го да пее това? — поде тя и с вдигнат пръст начерта във въздуха арабеската на музикалната фраза. — Никога ли не съм ти разправяла за Зюко?
	— Не.
	Той притискаше главата на Рашел до гърдите си и навел очи над нея, гледаше лицето й. Този път то нямаше живия израз, който придобиваше винаги, когато се пробуждаха спомените й: веждите й бяха малко намръщени, клепачите почти затворени и ъглите на устата леко отпуснати. „Колко добре би изразявало скръб това лице“ — помисли той. Забелязвайки мълчанието й и за да покаже, че ни най-малко не е засегнат от нейното минало, Антоан настоя:
	— Е, какво стана с твоя Зюко?
	Тя трепна.
	— Какво, Зюко ли? — отвърна тя с мечтателна усмивка. — Всъщност знаеш ли, този Зюко не беше нищо особено. Само че беше първият, нищо повече.
	— А аз? — запита той с пресилено равнодушен тон.
	— Ами ти си измежду тези, които имат някакво значение… третият… — отговори тя, без да й мигне окото.
	„Зюко, Хирш и аз… както и тези, които нямат значение“ — помисли си Антоан.
	— Е, да ти разкажа ли? — поде тя като се оживи. — Ще видиш колко е просто. Тъкмо беше умрял тате. Брат ми работеше в Хамбург. Аз бях в операта и това запълваше целия ми ден; но вечерите, когато не танцувах, аз се чувствувах самотна. Такива са всички момичета на осемнадесет години. Зюко тичаше подире ми от доста дълго време. Намирах го посредствен, с голямо самомнение. — Тя се поколеба: — И малко глупав. Да, още по това време го намирах малко глупав… Но не знаех, че е такова животно! — добави тя внезапно.
	Рашел хвърли поглед към салона, където светлините току-що бяха изгаснали.
	— С какво почват?
	— С преглед.
	— И след това?
	— Монументален филм, който сигурно е идиотски.
	— А Африка?
	— Най-накрая.
	— Добре тогава — рече тя като отново облегна благоуханната си коса върху рамото на Антоан. — Ако си заслужава, ще ми кажеш… Нали не ти тежа, миличък? Толкова ми е добре така.
	Той видя как влажната й полуотворена уста блесна в тъмнината. Устните им се сляха.
	— Ами Зюко? — напомни й той.
	Противно на очакванията му тя не се усмихна.
	— Питам се сега как съм могла да понеса всичко. Как се държеше с мене той! Същински хамалин! Той действително е карал магарета някога в Оран… Моите приятелки ме съжаляваха; никой не разбираше как мога да живея с него. И аз самата вече не разбирам… Винаги се е казвало, че някои жени обичат да ги бият… — Тя замълча за миг и после прибави: — Не, не е това; мисля, че просто съм се страхувала да остана отново сама.
	Антоан не си спомняше да е чувал някога меланхоличната нотка, каквато имаше тази вечер гласът на Рашел. Той обгърна с ръка младата жена, сякаш искаше да я защити. След малко отслаби прегръдката си. Мислеше за състраданието, което винаги така бързо го обземаше и което беше една от проявите на неговата гордост; там се криеше може би и тайната на неговата привързаност към Жак; преди да срещне Рашел, той понякога се беше питал дали това не е единственият начин, по който може да обича.
	— А какво стана после? — попита пак той.
	— После той ме напусна. Много естествено — отвърна тя без никаква горчивина.
	И след кратка пауза добави с тих глас, който сякаш го молеше да запази тайната на признанието й.
	— Бях бременна.
	Антоан се сепна. Бременна? Невъзможно! А на него, лекаря, подобно нещо дори през ум не му е минало. Хайде де!
	Сцените от прегледа се нижеха пред разсеяния му и недоволен поглед:
	_Големите военни маневри._
	Господин Фалиер разговаря с германския военен аташе.
	_Бъдещето на разузнавателната служба._
	Латам слиза от моноплана си, носейки ценни сведения на главнокомандуващия.
	Храбрият летец е представен на председателя на републиката.
	— О, не само за това ме заряза — поправи се Рашел. — Ако бях продължила да плащам дълговете му…
	Антоан си спомни внезапно снимката на бебето, която беше видял при нея и която тя беше дръпнала от ръцете му, обяснявайки: „Това е една моя кръщелница, тя умря…“.
	В този миг той се чувствуваше унизен; беше повече засегнат в професионалната си гордост, отколкото учуден от изповедта на Рашел.
	— Наистина ли? — пошепна той. — Ти си имала дете? — И усмихвайки се, сякаш от преди е знаел, той добави: — Отдавна предполагах това.
	— Че то по нищо не личи! Толкова старания положих, нали работех в театъра.
	— За един лекар… — възрази той като вдигна рамене.
	Тя се усмихна; гордееше се с проницателността му. Помълча няколко минути и без да промени отпуснатата си поза, продължи:
	— Виждаш ли, мили, когато мисля за онова време, казвам си, че съм изкарала най-хубавата част от живота си. Колко се гордеех! И когато трябваше да взема отпуска от операта, защото вече наедрявах, знаеш ли къде отидох? В Нормандия! В едно диво селце, където живееше една бивша наша слугиня; тя беше отгледала и брат ми и мене. Ах, как трепереше тя над мен! Цял живот бих останала там. И всъщност трябваше да остана. Но нали знаеш, театърът! Веднъж като опита човек… Мислех, че постъпвам добре, като оставих детето на дойка. Не се страхувах от нищо. И после, след осем месеца… И аз самата бях болна по това време. — Тя замълча, после въздъхна. — Бях разстроена от раждането. Трябваше да напусна операта. Загубих всичко наведнъж. И отново останах сама.
	Той се наведе. Рашел не плачеше; само очите й бяха широко отворени и вперени в тавана на ложата; но бавно изпод клепачите й изплуваха сълзи. Той не посмя да я целуне; уважаваше чувствата й. Мислеше за това, което току-що бе научил. Всеки ден той мислеше, че най-после е достигнал до твърда почва, откъдето може да си състави цялостно мнение за живота на приятелката си; но на следния ден някаква изповед, някакъв спомен или прост намек отваряше неподозирани страници от миналото й и той отново не знаеше какво да мисли.
	Тя се изправи и вдигна ръка, за да прибере косата си. Но изведнъж се отказа и протегна ръка към екрана.
	— О! — извика тя със замъглени от сълзи очи и неволно съсредоточи вниманието си върху филма: девойка препускаше на кон, преследвана от двадесетина индианци, които галопираха като глутница след нея. Амазонката се изкатери по някакви скали и фигурата й се очерта за миг на един рид: след това тя се спусна по почти отвесна стръмнина и без колебание се хвърли в буен поток. Двадесетте коня се спуснаха след нея и изчезнаха в разпенените водовъртежи, но тя беше вече достигнала другия бряг и пришпорвайки коня си, отново се впусна в бяг. Напразни усилия: преследвачите летяха по следите й и вече я настигаха. В момента, когато щяха да я хванат с ласата си, които вече свиреха над главата й, тя достигна до един железен мост, под който като вихрушка префучаваше бърз влак. Тя се плъзна от седлото, прекрачи парапета и скочи в бездната.
	Цялата публика седеше задъхана.
	В същия миг девойката се появи, изправена на покрива на един вагон, който я отнасяше с пълна скорост, разрошена, с развята пола, сложила ръце на кръста, докато от моста индианците напразно се целеха в нея с карабините си.
	— Видя ли? — извика Рашел, тръпнеща от удоволствие. — Обожавам такива сцени.
	Антоан отново я притегли към себе си и този път я сложи на коленете си. Той я държеше прегърната като дете; би искал да я утеши, да я накара да забрави всичко друго, освен любовта им. Тя го остави да разкопчее блузата й и да опре бузата си до гърдите й. Той не казваше нищо, играеше си с огърлицата й, чиито златисти зърна бяха разделени с малки топчета от оловносив кехлибар. Те се затопляха под пръстите му и запазваха толкова траен дъх, че често два дни по-късно той пак внезапно го усещаше по дланите си.
	— Влез! — извика тя.
	Една млада разпоредителна беше сбъркала ложата и бързо затвори вратата; тя обаче все пак има време да хвърли любопитен поглед върху младата полуразсъблечена жена в прегръдките на Антоан. Той със закъснение се опита да се отдръпне.
	Рашел се засмя:
	— Колко си глупав! Тя очакваше може би, че… Миличка беше…
	Той бе толкова изненадан от думите и от тона й, че поиска да види лицето й, но Рашел беше опряла чело на рамото му и Антоан чу само смеха й — това загадъчно, почти беззвучно кискане, което винаги предизвикваше в него някакво неприятно чувство.
	Антрактът свърши, без нито той, нито тя да помислят да нарушат мълчанието.
	Отново стана тъмно. Филмът за Африка започваше. Оркестърът засвири негърска мелодия.
	Рашел се отдръпна от него и седна сама до ръба на ложата.
	— Дано да е хубав филмът — прошепна тя.
	Един след друг се редуваха пейзажи: река със застояла вода под огромни дървета, закотвени в земята от преплетени лиани; хипопотам на повърхността на водата, подобен на трупа на удавен вол; черни маймунки, които с белите си бради приличаха на стари моряци, лудуваха по пясъка. После се появи едно село: пуст площад, земя, напукана от горещината; хоризонт, закрит от колиби и огради; двор, където момичета от племето пьол, голи до кръста, с опънати под късата престилка мускули, грухаха жито във високи чутури, а между тях негърчета се търкаляха в праха; други жени, които носеха широки кошници или седяха с подвити крака, предяха, хванали хурката в лявата ръка, докато с дясната въртяха в дървена гаванка вретеното във форма на фарфалак, около което се навиваше памучната нишка.
	Рашел, опряла лакът върху кръстосаните си колена и уловила с ръка брадичката си, с наведена напред глава впиваше очи в екрана. Антоан чуваше дишането й. От време на време, без да мръдне глава, тя му казваше шепнешком:
	— Миличък… Гледай… Гледай.
	Филмът завърши с див там-там привечер на една полянка, обградена с палми. Тълпа от черни, които, с напрегнати лица се друсаха от радост, образуваше кръг около двама негри; почти голи, много красиви, пияни и лъснали от пот, танцьорите се дебнеха, сблъскваха се, разделяха се, хвърляха се един срещу друг, като скърцаха със зъби или пък се търсеха и се докосваха в ритмичен унес, едновременно войнствен и сладострастен, тъй като те подражаваха ту възбудата на битката, ту желанията на любовта. Черните зрители, задъхани, ситняха на място от радост и все повече свиваха обръча около побеснялата двойка, чийто екстаз растеше под все по-бързото пляскане на ръцете и все по-бързия ритъм на тъпаните. Оркестърът на киното бе замлъкнал; ръкопляскания зад кулисите даваха на образите замайваща живост и правеха още по-заразителна достигащата до мъчителна тревога страст, която изразяваха лицата на фанатизираните негри.


	Спектакълът свърши.
	Публиката напусна залата. Разпоредителките разгънаха покривки върху празните фотьойли.
	Рашел, мълчалива и смазана, не се решаваше да стане. Антоан стоеше прав и чакаше да й държи палтото. Тя стана и протегна устни към него. Двамата излязоха последни, без да си кажат нито дума. Но когато се озоваха пред киното, на чистия въздух на булеварда, сред тълпата, която едновременно се изливаше от всички увеселителни заведения, в тази мека вечер, блеснала от светлини, под капещите есенни листа, и Антоан я хвана под ръка и й пошепна на ухото: „Ще се приберем в къщи, нали?“, тя извика:
	— О, не още. Да отидем някъде. Жадна съм. — След това, като видя витрините под колонадата, тя се върна назад, за да погледне още веднъж снимката на младия негър и извика: — О, каква странна прилика с едно момче, което беше с нас, когато плувахме по течението на Казаманс. От племето улофи. Казваше се Мамаду Диенг.
	— Къде искаш да отидем? — запита той, без да покаже разочарованието си.
	— Няма значение. В „Британик“? Или не, в „Пакмел“, искаш ли? Да идем пеш. Да, един студен шартрьоз в „Пакмел“ и после ще се приберем. — Тя се притисна непринудено към него, изпълнена с желание, и поде: — Свива ми се сърцето, като мисля за малкия Мамаду тъкмо сега, след този филм. Нали ти показах онази снимка, на която Хирш е седнал в задната част на лодката? Ти каза, че приличал на Буда с колониална каска. Е, момчето, на което се опира и което изглежда толкова черно в бялата си риза, нали си го спомняш? Това е Мамаду.
	— Че защо пък да не е същият — подхвърли той, за да й направи удоволствие.
	Тя замълча за миг и потръпна.
	— Горкото момче! Няколко дни по-късно крокодилите го изядоха пред очите ни. Да, като се къпеше. Всъщност не; всичко стана заради Хирш… Той се хвана на бас, че Мамаду не смее да преплува един ръкав на реката, за да донесе чаплата, която бях ударила. Толкова съжалявах после, че убих тази чапла! Малкият реши да се опита, хвърли се във водата и ние го гледахме как плува… после изведнъж… Ах, ужасна сцена беше! За няколко секунди само, представи си! Видяхме го как изскочи над водата, очевидно хванат за краката… Как извика!… В такива случаи Хирш беше незаменим. В същия миг разбра, че момчето е загубено и че страда ужасно. Вдигна пушката и бум! Главата на детето се пръсна като кратуна. Бога ми, по-добре беше така, нали? Мислех, че ще припадна!
	Тя замълча и се сгуши до Антоан.
	— На следния ден поисках да направя снимка на това място. Водата беше спокойна, спокойна, човек никога не би повярвал…
	Гласът й се беше променил. Тя отново замълча, този път за по-дълго. След малко поде:
	— О, за Хирш един човешки живот не значи нищо. Той обичаше това момче и все пак окото му не мигна да го убие. Такъв беше… Дори след нещастието той си държеше на своето и обеща да подари будилника си на онзи, който му донесе чаплата. Аз извиках, че не я искам, но той ми заповяда да мълча; на него, знаеш, човек само трябва да му се покорява… И накрая действително ми донесоха птицата. Един от носачите отиде да я търси и има повече късмет от момчето. — Тя се усмихваше сега. — Още я пазя, бях сложила тази зима пера от нея на една шапка от синьо кадифе, просто прелест!
	Антоан не каза нищо.
	— О, колко ти пречи, че никога не си бил там! — извика Рашел като рязко се отдръпна от него.
	Но веднага се разкая и отново го хвана под ръка.
	— Не ми обръщай внимание, мили: такива филми просто ме разболяват. Сигурна съм дори, че имам малко треска, сам виж… Във Франция човек се задушава, разбираш ли. Само там може истински да живееш! Да знаеш какво чувство е това! Каква свобода имат белите, когато са обкръжени само от черни! Тук дори не подозират какво може да представлява тази свобода! Никакво правило, никакъв контрол! Дори не се страхуваш от преценката на другите. Схващаш ли? Можеш ли да го разбереш? Всеки има право да бъде това, което си е — навсякъде и винаги. Пред негрите се държиш така свободно, както тук пред кучето си. И същевременно живееш сред внимателни и дискретни същества, пълни с такт, чувствителни! Наоколо си виждаш само младежки и весели усмивки, жарки очи, които отгатват най-малките ти желания… Спомням си… Нали не те отегчавам, мили?… Спомням си един ден, когато привечер се спряхме да пренощуваме във вътрешността на страната, Хирш разговаряше с главатаря на племето до извора, където жените идваха да черпят вода. Беше точно в този час. Видяхме две прелестни момиченца, които носеха заедно един голям мех от козя кожа. „Те са мои дъщери“ — обясни ни главатарят. Нищо повече. Той беше разбрал. И същата вечер в колибата, където бяхме с Хирш, рогозката на вратата безшумно се повдигна: двете момиченца стояха на прага и се усмихваха… Нали ти казвам: и най-малките ти желания… — повтори тя, след като изминаха няколко крачки в мълчание. — Ето на’, спомням си още и това… Знаеш ли, че ми олеква, когато говоря на някого за тия неща… Спомням си, бяхме на кино в Ломе. Вечер там всички отиват на кино. То е всъщност терасата на едно кафене, силно осветена и заобиколена от храсти в бурета; после загасяват всички лампи и киното започва. Хората пият студени напитки. Представяш ли си картината? Всички чужденци, облечени в бяло, седят полуосветени от отблясъка на екрана, а зад тях в нощта — невероятно синя нощ под звездите, които там сияят както никъде другаде, туземците, момчета и момичета, стоят прави в тъмнината. Лицата им едва се виждат, очите им святкат като котешки зеници, но са тъй хубави!… И представи си, не е нужно дори знак да направиш. Спираш очи върху едно от тези гладки лица, погледите ви се кръстосват за миг… Това е всичко; и то е напълно достатъчно. След няколко минути ставаш; отиваш си, без дори да се обърнеш; влизаш в хотела си, чиито врати са винаги отворени нарочно… Аз живеех на първия етаж. Едва имах време да се съблека в една такава вечер и чувам, че се дращи на капака на прозореца. Изгасявам светлината и отварям: той! Беше се покатерил по стената като гущер. Без да каже нито дума, той смъкна ризата от изящното си телце… Никога няма да забравя това… Устата му беше влажна и свежа, свежа…
	„Дявол да го вземе — помисли си неволно Антоан, — негър… без предварителен преглед…“
	— О, каква кожа имат те! — продължаваше Рашел. — Нежна като плод! О, вие тук нямате и представа какво нещо е това! Копринена кожа, плъзгава и суха, сякаш току-що натрита с талк, кожа без дефект, без нито една грапавина, никаква пот; и пареща, но пареща някак отвътре, като че ли чувствуваш трескава горещина през тънък плат, разбираш ли? Като топлото тяло на птиче под перушината!… И когато гледаш тази кожа в тамошната светлина, когато слънцето докосне рамо или бедро, върху тази златиста кожа трепват синкави отблясъци. Не мога да ти обясня това, то е като някакъв невидим стоманен прах, като постоянно лунно отражение… А погледът! Забелязвал си как погледът им гали, нали? Бялото на окото, малко златисто, нали знаеш, в което зеницата плува тъй нежно. И после… не знам как да ти кажа… Там любовта не е същото нещо, каквото е тук. Там това е мълчалив акт, едновременно свят и естествен. Дълбоко естествен. Никога никаква мисъл, каквато и да било, не се примесва в този акт. Там и търсенето на удоволствието, което тук е повече или по-малко прикрито, е така признато, както и самият живот; то е естествено и свято, както са животът и любовта. Можеш ли да схванеш това, мили?… Хирш винаги казваше: „Вие в Европа имате това, което заслужавате. Африка е за нас, свободните хора“. О, той така обича негрите! — Тя се разсмя. — Знаеш ли как забелязах това за първи път? Може би съм ти разправяла? В един ресторант в Бордо. Той беше седнал срещу мен. Разговаряхме. Внезапно погледът му се втренчи зад мене, само за миг, но в него блесна такава светлинка… такава остра светлинка, че аз изведнъж се обърнах и видях до един бюфет едно петнадесетгодишно негърче, хубаво като принц, което носеше купа с портокали… — Тя добави с глух глас: — Може би именно тогава у мен се яви желание също да замина за там…
	Те направиха няколко крачки в мълчание.
	— Мечтата ми — поде Рашел неочаквано, — мечтата ми е, когато един ден остарея, да отворя публичен дом… да… не се възмущавай, има разни домове. Аз естествено бих желала да държа приличен дом. Не желая да остарявам между стари хора… Искам да бъда сигурна, че винаги ще имам около себе си млади същества, хубави млади тела, свободни, сладострастни… Ти не разбираш това, нали, мили?
	Вече бяха стигнали пред „Пакмел“ и Антоан не отговори; не би и могъл да отговори. Странните преживявания на Рашел винаги го поразяваха. Той се чувствуваше така различен от нея, така сраснал със земята на Франция, така свързан с нея чрез рождението си, чрез работата си, чрез амбициите си, чрез цялото си подредено бъдеще! Виждаше ясно веригите, които го държаха, но нито за миг не пожелаваше да ги разкъса; срещу всичко онова, което Рашел обичаше и което му бе така чуждо, той изпитваше враждебно чувство, както едно домашно животно изпитва злоба към всичко, което броди наоколо и заплашва сигурността на дома.


	Единствено тъмночервените ивици светлина, проникващи през вишневите пердета, показваха, че зад спящата фасада беше оживено. Въртящата се врата изстена и се завъртя, изтласквайки свежа струя въздух в душната атмосфера, наситена с прах и миризма на алкохол.
	Барът беше пълен. Танцуваха.
	Рашел забеляза близо до гардероба една незаета масичка и още преди да свали мантото си, поръча зелен шартрьоз с парченца лед. Щом й го донесоха, тя опря лакти на масата и неподвижна, с наведени очи, засмука питието със сламката.
	— Тъжна ли си? — пошепна Антоан.
	Тя повдигна за миг клепачи и като продължи да пие, му се усмихна с пресилена веселост.
	На съседната маса един японец с детско лице и дребни пожълтели зъби опипваше разсеяно и любезно безсрамно проснатата върху покривката боксьорска ръка на една брюнетка, седнала до него.
	— Хайде, поръчай ми още един шартрьоз, пак същия — каза Рашел като показа празната чаша.
	Антоан усети, че някой леко го докосва по рамото.
	— Едва ви познах — каза един приятелски глас. — Ама вие сте си обръснали брадата?
	Пред тях стоеше Даниел, строен и добре сложен; чистият овал на лицето му беше ярко осветен от полилея, той държеше в ръце едно ветрило-реклама, което извиваше и отпущаше като пружина. С дръзката си усмивка напомняше статуята на Давид, изпитващ прашката си.
	Представяйки го на Рашел, Антоан си спомни за начина, по който Даниел го беше срязал: „Бих постъпил точно като вас, лъжец такъв!“. Този път обаче споменът не го раздразни толкова. Той забеляза с удоволствие погледа, с който младежът обгърна след като се наведе да целуне ръка на Рашел, нея, вдигнатото й лице, ръцете й, шията й, блестящо бяла до прасковения цвят на копринената блуза.
	Даниел премести погледа си върху Антоан, после се усмихна на младата жена, сякаш я поздравяваше за делото й.
	— Да, наистина — рече той, — така е много по-добре.
	— Много по-добре е, ама да си жив — съгласи се Антоан насмешливо и със студентски хумор добави: — Ако бяхте виждали толкова трупове, колкото съм ги виждал аз! За два дни…
	Рашел тропна върху масата, за да го накара да млъкне. Тя често забравяше, че Антоан е лекар. Обърна се към него и го загледа за момент. Възможно ли беше това тъй познато лице да бъде същото, което бе видяла онази нощ под ярката светлина на лампата, когато той бе оперирал Дедет, да бъде същото онова героично лице, страшно красиво и недостъпно? Как добре познаваше тя сега, особено откакто той бе обръснал брадата си, всичките му изпъкналости и плоскости, най-малките му белези! Бръсначът бе разкрил леко хлътналите му бузи и нежността на отслабналата тъкан смекчаваше малко впечатлението от суровата челюст. Колко добре познаваше тя четвъртитата форма на горната му челюст, слабо издадената му брадичка, тъй плоска отдолу, че веднъж бе извикала учудено: „Челюстта ти е почти като на змия!“. Толкова пъти нощем бе галила лицето му, че подобно на слепите беше научила да го познава чрез пръстите си. Но откакто Антоан вече нямаше брада, най-непонятното за нея беше тази дълга и извита рязка на устата, гъвкава и все пак застинала, чиито ъгли никога не се повдигаха и рядко се отпущаха, уста, ограничена от две волеви бръчки на почти свръхчовешка воля, както в някои антични статуи.
	„Възможна ли е такава силна воля?“ — питаше се тя. После наведе глава и погледна лукаво — златист блясък се появи върху ресниците й.
	Антоан я остави да го разглежда с щастливата усмивка на обичан мъж. Откакто се беше обръснал, той бе придобил малко по-различна представа за себе си и вече по-малко държеше на „съдбоносния“ си поглед. Беше открил у себе си нови възможности, които му харесваха. Впрочем от няколко седмици той чувствуваше, че се преобразява напълно, и то толкова силно, че всички събития в живота му, станали, преди да срещне Рашел, се губеха в тъмнина — те се бяха случили _преди_. Той не си уясняваше точно преди какво. Очевидно, преди да се преобрази. Той се бе променил духовно: бе станал по-гъвкав и в същото време по-зрял и по-млад. Обичаше да си повтаря, че е станал по-силен; и това не беше неточно. У него имаше сила, може би по-малко сдържана от преди, обаче по-мощна, защото беше по-спонтанна и по-истинска в своя устрем. Той забелязваше последиците от тази промяна дори в работата си, разстроена отначало от връзката му с Рашел, но която сега внезапно беше тръгнала още по-добре и отново изпълваше живота му като голяма пълноводна река.
	— Не се занимавайте толкова с външността ми — рече той и предложи стол на Даниел. — Идваме от кино. Африканският филм, нали знаете?
	— Били ли сте някога извън Европа? — запита Рашел.
	Даниел беше изненадан от звънливия й глас.
	— Не, госпожо.
	— Е, тогава трябва да видите този филм — посъветва го тя, като взе шартрьоза, който й донесоха, и лакомо сложи в него две нови сламки. — Между другото има и цяла върволица от носачи, снимани при залез-слънце… Нали, Антоан? И после онези хлапаци на пясъка, докато жените разтоварваха пирогите…
	— Непременно ще отида — каза Даниел като я гледаше. След кратка пауза той добави: — Виждали ли сте Анита?
	Тя направи отрицателен знак.
	— Тя е американска негърка, която обикновено седи на бара. Погледнете, може да я видите оттук, облечена е в бяло, зад Мари-Жозеф, онази високата с многото перли.
	Рашел се надигна, за да види през танцуващите двойки жълто-кафявия профил, който се губеше в сянката на една голяма шапка.
	— Но тя не е негърка! — възкликна тя, без да може да скрие разочарованието си. — Тя е метиска.
	Даниел се усмихна едва забележимо.
	— Извинявам се, госпожо — каза той. После се обърна към Антоан: — Често ли идвате тук?
	Антоан щеше да отговори утвърдително, но присъствието на Рашел го възпря.
	— Почти никога — отвърна той.
	Рашел следеше с очи Анита, която беше започнала да танцува с Мари-Жозеф. Гъвкавото тяло на американката изглеждаше излято в бялата коприна, лъскава като перата на птица, чиито седефени отблясъци очертаваха всяко движение на дългите й крака.
	— Ще отидете ли в Мезон утре? — запита Антоан.
	— Аз дойдох оттам тази вечер — отговори Даниел.
	Той искаше да заговори за Жак, но стана, когато забеляза една млада жена, испански тип, наметната със светложълт шал, която сякаш търсеше с очи някого.
	— Моля да ме извините — пошепна той веднага и стана от масата. После предпазливо мушна ръка под шала и танцувайки бостон, отведе младата жена към ъгъла, където беше оркестърът.
	Анита не танцуваше вече. Преминавайки през вълните от танцуващи двойки със спокойната грация на красив лебед, тя заплува към ъгъла, където седяха Рашел и Антоан. Метиската докосна стола на младия мъж, приближи се до канапето, където седеше Рашел, взе от чантата си нещо, което скри в шепа, и мислейки, че никой не я гледа (а може би съвсем не се смущаваше от това, че някой може да я види), сложи крака си на канапето, бързо повдигна полата си и заби иглата на една спринцовка в бедрото си. Рашел зърна тютюнево кафявата кожа под копринената белота на роклята и не можа да възпре трептенето на клепачите си. Анита пусна полата си; после се изправи небрежно и вяло. Кристалните висулки на обицата й, прикрепени с една перла, светнаха върху тъмната й буза и тя бавно се отправи към приятелката си.
	Рашел отново облегна лакти на масата и притваряйки очи, бавно засмука ледения ликьор. Ласката на цигулките, провлечените стонове на лъковете, тъй изразителни и настойчиви, възбуждаха сладострастните й желания до болезненост.
	Антоан я гледаше.
	— Лулу… — прошепна той.
	Тя вдигна очи, разтопи до последна капка счукания лед в дъното на чашата си и като втренчи изведнъж в него засмян, почти дързък поглед, запита:
	— Ти никога ли не си… виждал черна жена?
	— Н-не — отвърна Антоан като честно поклати глава.
	Тя замълча. Смутена усмивка колебливо трептеше на устните й.
	— Хайде, ела — рече тя рязко.
	Беше се изправила и се загръщаше в мантото си от тъмна тафта, подобно на домино от карнавален бал. Във въртящата се врата, където той влезе след нея, Антоан чу отново как Рашел се засмя беззвучно със стиснати зъби с онзи смях, който толкова го плашеше.


>>	XII

	По времето, когато Жером живееше още в Париж, той бе наредил на портиера в къщата на авеню Дьо л’Обсерватоар да събира писмата му. От време на време той идваше лично да ги вземе от портиерската стая. После престана да идва, без да остави адрес. За две години на негово име се бяха натрупали цял куп пратки, които портиерът, щом научи за завръщането на г-н дьо Фонтанен в Мезон-Лафит, помоли Даниел да му предаде лично.
	В тази купчина от печатни реклами Жером с изненада откри две стари писма.
	С едното, носещо дата от преди осем месеца, му съобщаваха, че на негова сметка са депозирани в банката шест хиляди и няколкостотин франка, произхождащи от ликвидацията на една пропаднала сделка, от която той отдавна бе престанал да се надява, че ще получи нещо.
	Лицето му светна. Пристигането на тази сума разпръсна напълно потиснатото настроение, което го гнетеше, откакто се бе завърнал в Мезон. Той се чувствуваше неудобно не само защото живееше в дом, където не можеше вече да намери мястото си, но също и поради парични затруднения, които нараняваха гордостта му.
	От пет години насам съпрузите Дьо Фонтанен бяха разделили имотите си.* Терез се беше отказала от развода, но бе отнела на мъжа си управлението на скромното имущество, наследено от баща й, пастора. Макар и доста накърнено вече, това имущество й беше позволило да живее не съвсем зле, без да трябва да напусне апартамента си, нито да прави икономии от образованието на децата си. Колкото до Жером, който не бе прахосал още цялото си лично имущество, той бе продължил да прави сделки; дори в Белгия и Холандия, където Ноеми го мъкнеше със себе си, той играеше на борсата, спекулираше, финансираше нови изобретения. Надарен въпреки лекомислието си с известен усет и подпомогнат от авантюристичния си дух, той понякога залагаше на доходни сделки. Каквито и да бяха приходите му, общо взето, той успяваше да преживее и по-голямата част от времето беше живял господарски. Намираше дори възможност да успокои от време на време съвестта си, като вложи на сметката на жена си по няколко хиляди франка, за да й помогне в издръжката на Даниел и Жени. През последните месеци на престоя му в чужбина обаче финансовото му положение се бе разклатило и сега той се намираше в невъзможност да получи нещо от капитала си. Не само че не можеше да помисли да върне сумата, която Терез му бе донесла в Амстердам, но дори бе принуден да живее на гърба на жена си. Това го тормозеше; тормозеше го особено мисълта, че тя може зле да изтълкува чувствата му и да предположи, че паричното затруднение, в което се е намирал, е било една от причините да се завърне в къщи.
	[* Според френския закон имотите на двамата съпрузи са обща собственост, освен ако съществува договор за противното. — Б.пр.]
	И така, тази неочаквана сума му върна малко от самочувствието. Сега той щеше да бъде в състояние да се освободи от дълга си. Бързайки да съобщи новината на жена си, той се отправи към вратата, разпечатвайки втория плик, чийто неграмотен почерк не му казваше нищо. Изведнъж се спря поразен.
C>
	„Господине,
	Трябва да ви кажа, че ми се случи нещо, което не е голяма грижа за мен, а напротив, и че въпреки всичко аз съм много щастлива, защото много страдах, че съм сама, но ме изгониха от мястото ми заради това и съм отчаяна и не вярвам, че вие ще продължавате да ме изоставяте без средства в такъв момент, защото ето че не мога вече да намеря работа, тъй като това започва вече да личи много и аз имам още само трийсет франка и десет су и нямам други пари, за да отгледам детето, което искам сама да храня, както е прилично.
	Затова не ви правя упрек, но се надявам, че настоящото ще ви завари с добри намерения спрямо мене, защото трябва да ми дойдете на помощ утре или вдругиден, или непременно в четвъртък, иначе какво ще стане с мене.
@	Тази, която ви обича вярно: В. Льо Гад“
C$
	Най-напред той не разбра нищо; коя Льо Гад? Но изведнъж се сети: „Викторин… Щурчето!“.
	Тогава се върна обратно и седна като въртеше листа между пръстите си. „Утре или вдругиден…“ Той разчете датата върху марката и пресметна: писмото бе чакало цели две години! Горкото Щурче! Какво ли е станало? Какво ли си е помислило, когато не е получило отговор? Какво ли е станало с детето? Той си задаваше тези въпроси без истинско вълнение; придал бе на лицето си нажален израз, защото знаеше, че така се постъпва в подобни случаи. Но все пак споменът за едно свенливо и трептящо телце, за две невинни очи, за една уста на малко момиче полека-лека оживяваше в съзнанието му с една все по-възбуждаща яснота…
	Щурчето… Как се беше запознал с нея? А, да, у Ноеми. Тя я беше довела от Бретан. А после? Той едва си спомняше за хотела в едно парижко предградие, където я бе крил две седмици. Защо я беше напуснал?… По-добре си спомняше за срещата им две години по-късно, по времето, когато Ноеми пак беше избягала от него. Той наново видя съвсем ясно слугинската стая в мансардата, където се беше качил привечер, след това мебелираната стая на улица Ришпанс, където я бе настанил отново, обхванат от бясна страст. Увлечението му трая два-три месеца; а може би по-дълго?
	Той препрочете бележката, погледна отново датата и една позната топлина изпълни съзнанието му и смути погледа му. Жером стана, изпи чаша вода, мушна в джоба си писмото на Щурчето и със съобщението на банката в ръка тръгна из къщи да търси жена си.
	След един час взе влака за Париж.


	Когато в девет часа сутринта излезе от гарата Сен-Лазар на обляния от септемврийско слънце площад, първите стъпки предизвикаха у него някакво радостно замайване. Той отиде с кола до банката. Нервно почака пред разни гишета като стъпваше от крак на крак, докато най-после подписа бордерото и сгъна банкнотите в портфейла си. Когато скочи в колата, която го чакаше, той изпита чувство, че се изтръгва завинаги от мрака на последните седмици и възкръсва за нов живот.
	Тогава започна редица сложни постъпки из цял Париж, от портиер на портиер, постъпки отначало безплодни, но които най-после към два часа следобед, без да е имал време да обядва, го доведоха при някоя си г-жа Барбен, която беше известна също като г-жа Жюжю. Тя беше излязла, но прислужницата, млада и бъбрива, каза, че е познавала добре г-ца Льо Гад, „на която викат г-ца Ринет и която толкова добре гледа госпожата, когато тя беше болна от плеврит“.
	— Само че в хотела, където държи стая, тя се прибира само в сряда; това е свободният й ден.
	Жером се зачерви; това беше достатъчно указание за него.
	— Знам — заяви той с усмивка на осведомен човек. — Затова и… искам другия й адрес.
	Сега те се гледаха като съучастници. „Тя е миличка“ — мина му изведнъж през ума, но той искаше да мисли само за Щурчето.
	— На улица Стокхолм — каза най-после прислужницата като се усмихваше.
	Колата го закара до тази улица и когато слезе, той бързо намери заведението. Не искаше да признае пред себе си, че някаква тъга се прокрадва в сърцето му и измества чувствата, които го бяха окриляли цялата сутрин.
	Рязкото минаване от ярката светлина на улицата в полумрака на сградата още повече го смути. В „японската“ стая, където го въведоха, японско беше само едно евтино ветрило, разгънато на стената над леглото. Той стоеше прав, с шапка в ръка, в естествена поза и накъдето и да обърнеше очи, виждаше фигурата си в някое огледало; най-после седна на края на канапето.
	Вратата се отвори шумно и една проститутка в морава туника се появи, но изведнъж се спря.
	— О!… — рече тя.
	Жером помисли, че жената е сбъркала стаята. Но момичето отстъпваше към вратата, която машинално бе блъснало назад, когато влизаше като промълви:
	— Вие?
	Той още не можеше да я познае.
	— Ти ли си, Щурче?
	Без да сваля очи от Жером, сякаш очаквайки той да извади оръжие от джоба си, Ринет протегна ръка към леглото, дръпна към себе си покривката и се уви в нея.
	— Какво има? Изпраща ли ви някой? — запита тя.
	Той отчаяно търсеше детските черти на Щурчето в гримираното, малко подпухнало лице на тази кукла с късо отрязани коси; не можеше да открие у нея дори някогашния й свеж селски глас.
	— Какво искате от мене? — запита тя.
	— Дойдох да те видя, Щурче.
	Той й говореше кротко. Тя погрешно изтълкува тона му и за момент остана слисана; после, като погледна настрани, сякаш реши да използува случая.
	— Щом искате — рече тя.
	Без да пусне покривката, с която се бе завила, но като освободи малко гърдите и ръцете си, тя се приближи до канапето и седна.
	— Кой ви праща? — повтори тя като наведе чело.
	Жером не разбираше въпроса й. Той не знаеше, че тя познава Даниел. Прав, смутен, той й обясни, че току-що се е завърнал във Франция, след като дълго време е бил в чужбина, и току-що е намерил писмото й.
	— Писмото ми ли? — рече тя като вдигна очи.
	Той разпозна сиво-зеленикавия блясък на зениците й, които все още бяха останали чисти. Подаде й плика; тя го взе и го разгледа с изумен вид.
	— Ама наистина! — рече тя с поглед, изпълнен с дълго таена омраза, и известно време остана така, с писмото в ръка, после поклати глава. — И все пак — поде тя, — като си помисля, че дори не ми отговорихте!
	— Но, Щурче, нали ти казвам, че отворих писмото ти едва тази сутрин.
	— Няма значение, поне трябваше да отговорите — заяви тя, като клатеше упорито глава.
	Жером търпеливо подхвана:
	— Нали виждаш, веднага дойдох. — Той не можеше да чака повече: — Кажи ми… детето?…
	Тя сви устни, преглътна слюнката си, направи усилие да отговори, но замълча. Очите й се изпълниха със сълзи.
	Най-после каза:
	— То умря. Роди се преждевременно.
	Жером въздъхна; но това сякаш бе въздишка на облекчение. Той стоеше безмълвен, засрамен, унижен под неумолимия поглед, който Ринет бе вперила в него.
	— Като си помисля, че всичко се случи заради вас — каза тя. Гласът й бе по-малко суров от погледа й. — Аз не бях уличница, вие добре го знаете. На два пъти повярвах това, което ми казвахте. На два пъти напуснах всичко, за да ви последвам… Ах, колко плаках, когато си заминахте втория път!
	Тя продължаваше да го гледа изкосо, вдигнала рамене, с малко изкривена уста; очите й, по-зелени през сълзите, блестяха. А той, раздразнен, нажален, не знаеше как да се държи и се усмихваше пресилено. Колко приличаше тази усмивка на усмивката на Даниел. Тя избърса очите си и после изведнъж запита с неочаквано спокоен глас:
	— А как е госпожата?
	Жером помисли, че тя говори за Ноеми. Идвайки в Париж, той беше решил да премълчи смъртта на г-жа Пти-Дютрьой; страхуваше се, че ако трогне Щурчето, ако събуди у нея чувства и угризения, това може да развали плановете, които си беше изградил. Затова, без да мисли много, той каза лъжата, която беше си приготвил:
	— Госпожата ли? О, тя играе в театъра, в чужбина. — Все пак трябваше да превъзмогне едно леко вълнение, за да добави: — Мисля, че е добре.
	— В театъра — повтори Ринет с уважение.
	Те замълчаха. Тя се беше обърнала към него в очаквателна поза. Откри още малко бюста и рамото си и се усмихна.
	— Но вие не сте дошли за това, нали?
	Жером разбираше добре, че при най-малкия знак от негова страна Ринет ще се съгласи. Уви, нищо не бе останало от лудото желание, което от сутринта го караше да тича като ловджийска хрътка по следите на жертвата си из всички парижки квартали.
	— Именно за това и за нищо друго — възрази той.
	Ринет изглеждаше изненадана, почти засегната.
	— Знаете ли, тук не ни е позволено да приемаме… обикновени гости…
	Жером се опита да отклони разговора.
	— Защо си си отрязала косата?
	— Тук това се харесва.
	Той се усмихваше, за да прикрие смущението си и не намираше какво да й каже. И все пак не се решаваше да си отиде. Някаква неудовлетвореност, скрита в дълбочината на душата му го задържаше в тази стая, сякаш тук той трябваше да извърши още нещо, нещо важно. Но какво? Горкото Щурче… Злото беше сторено, нищо не можеше да се направи вече… Нищо ли?
	Малко смутена от това мълчание, Ринет го разглеждаше крадешком; гледаше го повече с любопитство, отколкото със злоба. Защо ли се е върнал? Значи, все още я обича малко? Тази мисъл я смути. И изведнъж й хрумна, че би могла да има друго дете от него. Внезапно всичките й измамени надежди се съживиха. Син на Жером, братче на Даниел, дете, което ще бъде нейно, само нейно… Тя без малко не се свлече на пода, за да прегърне коленете му и да прошепне с вдигнато към него умолително лице: „Искам дете от тебе!“. Но това би значило за една прищявка да съсипе цялото си бъдеще, изградено с толкова труд. Тя потръпна едва забележимо и с очи, втренчени в неизпълнимата си мечта, си каза със затворена уста: „Не, не бива!“.
	— А Даниел как е? — рече тя изведнъж.
	— Кой? Даниел, синът ми ли? — Той добави стеснено: — Познаваш ли го?
	Без да знае точно защо, Ринет се беше надявала, че между Даниел и връщането на Жером има някаква връзка. Тя съжаляваше, че произнесе това име, защото беше решила да не казва нищо: нито бащата, нито синът щяха някога да узнаят с каква любов, с каква объркана любов…
	Тя отговори уклончиво:
	— Дали го познавам? Цял Париж го познава. Срещала съм го.
	Жером изглеждаше още по-загрижен. Все пак той не посмя да попита: „Тука ли го срещна?“.
	— Къде? — запита той.
	— Къде ли не! По кабаретата.
	„А — помисли си той, — така си и мислех. Вече му казах какво мисля за неговия начин на живот.“
	— О, това беше някога — побърза да прибави тя. — Не знам дали още ходи по кабарета. Може да е станал като мене; сега аз вече съм сериозна.
	Той я погледна, но не отговори нищо. С искрена тъга си мислеше за безпътния живот на младежта, за разпуснатите нрави, за това заведение, за това същество, хвърлено в ноктите на злото…
	„Защо е такъв животът?“ — помисли си той и изведнъж се почувствува съкрушен и разкаян.
	Отдадена на мечтите си за бъдещето, към което сега бе насочен целият й живот, Ринет мислеше на глас като разтягаше и отпущаше с плясък жартиера си:
	— Да, сега аз пооправих работите си. Затова не ви се сърдя вече… Ако съм все така сериозна, ако работя, след три години — сбогом, Париж! Този ваш мръсен, отвратителен Париж!
	— Защо три години?
	— Ами направете сам сметката: няма още цял месец, откакто съм дошла тук, и вече изкарвам петдесет-шестдесет франка чисто. Четиристотин франка на седмица. Е, за три години, а може би и по-рано, ще имам тридесет хиляди франка. И тогава — свършено е с Щурчето, с Ринет и с всичко останало! Викторин си взема паричките, събира си парцалите и хоп — във влака за Ланион! Сбогом на компанията!
	Тя се смееше.
	„Не, все пак не съм така лош, каквито са делата ми — повтаряше си Жером и отчаяно се мъчеше да се убеди в това. — Не. Това е много по-сложно. Аз струвам повече от живота, който водя. И все пак, ако не бях аз, това дете… Ако не бях аз!“ — В паметта му отново изплува светата дума: „Горко томува, чрез когото идва съблазънта!“.
	— Живи ли са още родителите ти? — запита той. Една мисъл, още смътна, която той се мъчеше да потисне, бавно се оформяше в съзнанието му.
	— Баща ми умря миналата година на Сент-Ив. — Тя се спря, като се колебаеше дали да се прекръсти; после реши да не се кръсти. — Само леля ми е жива. Тя има една къщичка на площада, малко по-навътре от черквата. Ходили ли сте в Перос-Гирек? Старата няма друга наследница, освен мене. Не че има голям имот, но си има къщичка. Живее от рента. Хиляда франка годишно. Тя е била дълги години на работа у едни благородници. Сега събира таксата за столовете по парковете, това все пак й носи нещо… Ето — продължи тя и лицето й просия, — с тридесет хиляди франка капитал г-жа Жюжю казва, че мога да имам същата рента или почти същата. И аз ще намеря какво да работя, за да си добавя нещо отгоре. Ще живеем двете заедно. Винаги сме се погаждали добре с нея. А пък там — заключи тя с тежка въздишка, като гледаше пръстите на краката си, които се движеха в малката копринена обувка, — там никой нищо не знае за мене: всичко ще бъде свършено, забравено.
	Жером беше станал. Неговата мисъл узряваше и го завладяваше. Той направи няколко крачки надлъж и нашир. Да бъде щедър… Да я откупи…
	Той се спря пред Ринет:
	— Значи, много обичате Бретан?
	Тя бе така изненадана, когато той й заговори на „вие“, че не отговори веднага.
	— О, много! — каза най-после.
	— Е, тогава трябва да се върнете там. Да… Слушайте ме.
	Той отново почна да се разхожда напред-назад. Хванат бе от нетърпение като разглезено дете. „Ако не се уреди веднага — помисли той, — не знам дали изобщо ще излезе нещо.“
	— Слушайте какво ще ви кажа — подхвана той с неравен глас. — Трябва да се върнете там! — И като я загледа право в лицето, подхвърли: — Още тази вечер.
	Тя се разсмя:
	— Аз ли?
	— Вие.
	— Тази вечер?
	— Да.
	— В Перос?
	— В Перос.
	Викторин вече не се смееше. Навела чело, тя го разглеждаше със злобен израз на лицето. Защо се подиграва с нея сега? И защо се шегува с тия работи?
	— Ако имахте хиляда франка годишно като леля си… — започна той и се усмихна; усмивката му не беше зла. Какво искаше да каже с тия хиляда франка?
	Тя спокойно пресметна колко прави тази сума, разделена на дванадесет.
	Той престана да се усмихва и продължи:
	— Как се казва нотариусът в Перос?
	— Нотариусът ли? Кой? Господин Беник ли?
	Жером се изпъчи.
	— Ето какво, Щурче, давам ти честна дума, че всяка година на първи септември господин Беник ще ти предава хиляда франка от мене. А за тази година вземи — рече той като отвори портфейла си. — Ето ти и още хиляда франка отгоре, за да се настаниш там. Вземи ги.
	Тя разтвори очи, захапа устната си и не продума нищо. Парите бяха пред очите й. Стига да протегне ръка… Тя бе още толкова наивна по душа, че се възхити, без да прояви недоверие. Най-после взе банкнотите, които Жером търпеливо й подаваше, сгъна ги няколко пъти, мушна ги в чорапа си и погледна Жером, без да знае какво да каже. Дори не й мина през ум да го целуне. Тя беше забравила каква е сега и дори какво са били двамата един за друг; той отново беше станал г-н Жером, приятелят на г-жа Пти-Дютрьой, и тя се страхуваше от него както в първите дни.
	— При едно условие — добави той. — Че ще заминете още тази вечер.
	Тя се изплаши.
	— Тази вечер? Днес? О, не, господин Жером! Невъзможно!
	Той по-скоро би се отказал от доброто си дело, отколкото да отложи, макар и с един ден изпълнението му.
	— Още тази вечер, дете, и то пред мен.
	Ринет бързо разбра, че Жером няма да отстъпи и изведнъж се разсърди. Тази вечер? Това е съвсем безсмислено! Първо на първо сега е тъкмо работно време. И после багажът й е в хотела! Ами приятелката, с която деляха наема на стаята? Ами г-жа Жюжю? Ами прането у перачката? Най-напред тук няма да я оставят да си замине току-така. Разтревожена, тя се мяташе като птиче, хванато в капан.
	— Ще отида да ви доведа госпожа Роза — извика най-сетне тя със сълзи на очите като видя, че изчерпва аргументите си. — Ще видите тогава, че е невъзможно. Преди всичко аз самата не искам.
	— Върви, върви бързо!
	Жером очакваше бурен спор и се готвеше да повиши тон. Той бе изненадан от благосклонната усмивка на г-жа Роза.
	— Но, разбира се — отговори тя, подушвайки веднага някакъв капан от полицията. — Всички дами тук са свободни, ние никога не ги задържаме. — Тя се обърна към Ринет и с тон, който не търпи възражение, каза като изпляска с пълничките си ръце: — Идете бързо да се облечете, мое дете. Нали виждате, че господинът чака.
	Поразена, Ринет сключи ръце като гледаше ту Жером, ту г-жа Роза. Едри сълзи размиваха грима й. Безброй противоречиви мисли се преплитаха в главата й. Тя беше безпомощна, вбесена, смаяна. Мразеше Жером. И в същото време се колебаеше да напусне стаята, преди да му направи знак да не споменава ни дума за двете банкноти, които бе скрила в чорапа си. Г-жа Роза почервеня от яд, сграбчи лакътя й и се видя принудена да я блъсне към стълбите.
	— Подчинявайте се, госпожице! — А след това тихо й пошепна: — Да не си посмяла да стъпиш тук вече, шпионка такава!


	Половин час след това Жером и Ринет слизаха от таксито пред къщата, където Ринет държеше мебелирана стая.
	Тя не плачеше вече. Въпреки всичко постепенно беше започнала да свиква с мисълта за това внезапно заминаване, защото Жером й казваше какво трябва да върши. Все пак от време на време тя повтаряше като някакъв припев:
	— След три години, не възразявам… Но така изведнъж, о, не!
	Жером я тупаше по ръката, без да й отговори. Той си повтаряше тихичко: „Тази вечер, още тази вечер“. Чувствуваше у себе си достатъчно енергия да сломи всяка съпротива, но същевременно схващаше много ясно границите на тази енергия: нямаше време за губене.
	Той накара да му донесат сметката за месеца и едно разписание. Влакът тръгваше в деветнадесет часа и петнадесет минути.
	Ринет го помоли да й помогне да измъкне от шкафа стария черен сандък, в който имаше някакви дрехи, направени на вързоп.
	— Това е костюмът ми от времето, когато слугувах — рече тя.
	Жером си спомни за роклите на Ноеми, които Никол бе оставила на хазяйката в Амстердам. Той седна, взе Ринет на коляното си и бавно, но с увлечение, така че в края на всяка фраза гласът му затреперваше й държа една проповед: тя трябвало да изостави тоалета си на проститутка, да се откаже от този живот, да се върне напълно към някогашната си простота и чистота.
	Ринет послушно внимаваше в думите му. Те намираха отзвук в една част от предишната й личност. „Пък и за какво ми са тези парцали в Перос? — помисли си тя. — Да ида с тях на неделната литургия? За каква ще ме вземат?“ Не би могла да се реши да ги хвърли, нито дори да подари някому това бельо с дантели, тези ярки рокли, които бяха погълнали толкова от спестяванията й. Но тя дължеше двеста франка на приятелката си, с която живееха заедно; и откакто се говореше за заминаване, този дълг й беше не малка грижа; защо да не остави тези труфила на приятелката си, така ще й се наплати, без да трябва да разваля банкнотите на Жером. Всичко се нареждаше.
	И изведнъж мисълта да облече пак измачкания си черен костюм я накара да запляска с ръце, като че ли щеше да върви на карнавал. Тя нетърпеливо скочи на пода и избухна в нервен смях, който я разтърси цяла като ридание.
	Жером се беше обърнал гърбом, за да не я смущава, докато се преоблича. Той се приближи до прозореца и потъна в съзерцание на отсрещната стена на малкото дворче.
	„Все пак струвам повече, отколкото хората си мислят“ — казваше си той. В неговите очи доброто му дело обаче изкупваше грешка, за която никога не се бе чувствувал действително виновен.
	Въпреки всичко нещо все още липсваше, за да се успокои напълно. Без да обърне глава, той извика:
	— Кажете, че не ми се сърдите вече!
	— О, не!
	— Кажете ми го! Кажете ми: „Прощавам ви“. — Тя не се решаваше. — Бъдете добра — умоляваше я той като продължаваше да гледа навън, — произнесете само тези две думи.
	Тя изпълни желанието му:
	— Разбира се, че… ви прощавам, господин Жером.
	— Благодаря.
	Очите му се наляха със сълзи. Струваше му се, че отново се връща във всемирната хармония, че след толкова години отново намира душевен покой.
	На прозореца на по-долния етаж пееше канарче. „Аз съм добър — повтаряше си Жером. — Несправедливо ме осъждат. Хората не знаят. Аз струвам повече от живота, който водя.“ Сърцето му преливаше от състрадание, от благост, която не бе насочена към нищо определено.
	— Горкото Щурче — прошепна той.
	И се обърна. Ринет дозакопчаваше черната си вълнена блуза. Тя беше пригладила косите си назад и измитото й лице си бе възвърнало предишната свежест. Беше се превърнала почти в някогашното боязливо и упорито слугинче, което Ноеми беше довела преди шест години от Бретан.
	Жером не можа да се сдържи: приближи се до нея и обхвана с ръка кръста й. „Аз съм добър, аз съм по-добър, отколкото хората мислят“ — повтаряше си той като някакъв припев. И докато устните му се притискаха в бащинска целувка върху челото на момичето, пръстите му автоматически разкопчаваха полата му.
	Ринет потръпна и започна да се отбранява не по-малко упорито, отколкото някога. Той продължаваше да я държи притисната до себе си.
	— Гледай ти — въздъхна тя, — вие употребявате все същия парфюм, нали, който мирише на лимонада, на лимон… — Тя се усмихна, протегна устни и затвори очи.
	Не бе ли това единственият начин да засвидетелствува благодарността си? И за Жером не беше ли това единственият жест, който в този миг на мистичен възторг можеше да изрази докрай религиозното състрадание, препълващо душата му?
	Когато пристигнаха на гара Монпарнас, влакът беше вече на линия. Едва когато зърна върху вагона табелката с надпис „Ланион“, Ринет осъзна напълно действителността. Явно бе, че няма измама. Мечтата, която бе лелеяла толкова години, започваше наистина да се сбъдва. Как можеше тогава да бъде толкова тъжна?
	Жером й избра място и те започнаха да се разхождат пред купето. Не говореха вече. Ринет мислеше за нещо напълно определено, за някого… Но не се решаваше да наруши мълчанието.
	Някаква тайна грижа като че ли мъчеше Жером, защото на няколко пъти той се обърна към нея да й заговори, но все замълчаваше. Най-после, без да я гледа, той призна:
	— Не ти казах истината, Щурче. Госпожа Пти-Дютрьой умря.
	Тя не попита за подробности, но се разплака. Нейната мълчалива скръб успокояваше Жером. „Колко сме добри всички“ — мислеше си той с наслада. Не размениха вече нито дума до момента на тръгването. Ако имаше кураж, Ринет щеше при най-малкия повод да му върне парите и да отиде да моли г-жа Роза да я приеме отново. А Жером, който бе раздразнен от дългото чакане, не изпитваше вече никаква радост, че е спасил Ринет.
	Когато влакът най-после потегли, Ринет не можа да се сдържи, събра всичката си храброст и се наведе от вратата:
	— Господин Жером, бихте ли казали много здраве на… — Вълнението я задави. — На господин Даниел…
	Шумът на колелата попречи на Жером да разбере какво казва тя. Тя видя, че той не я чу. Устата й затрепери и ръката, която притискаше до гърдите си, се сгърчи. Щастлив, че тя най-после беше тръгнала, той се усмихваше и елегантно махаше с шапка.
	Нова мисъл му хрумна и го изпълни с нетърпение: да се върне в Мезон-Лафит с първия влак, да се хвърли в краката на жена си и да й изповяда всичко — почти всичко.
	„Освен това — каза си той като запали цигара и се отдалечи с едри крачки от гарата — по-добре ще бъде Терез да знае за тази годишна рента; тя толкова обича реда, никога няма да пропусне датата.“


>>	XIII

	Няколко пъти седмично Антоан идваше да взема Рашел за обед.
	Една вечер, тъкмо преди да излязат, тя се приближи до огледалото и както измъкваше пудриерата от чантата си, изпусна едно сгънато листче, което падна на пода. Антоан го вдигна.
	— О, благодаря.
	Стори му се, че долови в гласа й леко смущение. В същия момент Рашел отгатна мисълта му.
	— Е, какво? — рече тя като се опита да се пошегува. — Какво си помисли? Прочети го! Това е разписание на влаковете.
	Той бутна листчето настрана и тя го постави отново в чантата си. Почти веднага той запита:
	— Заминаваш ли?
	Този път неволното трепкане на клепките й и неловката усмивка бяха очебийни.
	— Рашел?
	Тя не се усмихваше вече. „О — помисли си Антоан с внезапна тревога, — не искам… Не бих могъл да понеса и най-кратката раздяла!“
	Той се приближи до нея и докосна ръката й. Тя се отпусна на гърдите му и зарида.
	— Но какво?… Какво има? — промълви той.
	Тя побърза да отговори с откъслечни фрази:
	— Нищо. Съвсем нищо. Просто съм нервна. Слушай, ще видиш. Няма нищо. Мисля за гроба на малката, нали знаеш, в Ге-ла-Розиер. Е, много отдавна не съм ходила там, трябва да ида. Разбираш, нали? Изплаших те! Прости ми. — Притискайки го изведнъж в прегръдките си, тя изстена: — Мили, значи наистина толкова държиш на мене? Значи, наистина ще бъдеш много нещастен, ако… ако един ден?
	— Мълчи — прошепна той изплашен. За първи път си даваше сметка какво място заема Рашел в живота му. — Ти ще отсъствуваш… но колко дни? — добави той плахо.
	Рашел се освободи от прегръдката му и направи усилие да се засмее; после изтича в банята, за да наплиска очите си.
	— Колко е глупаво да се разплаче човек така — каза тя. — Знаеш ли, че това се случи в една вечер като днешната, тъкмо преди да излезем да вечеряме. Бях си в къщи с приятели — ти не ги познаваш. Позвъни се, донесоха телеграма: „Детето болно. Много тежко състояние. Елате“. Веднага разбрах. Изтичах на гарата, както си бях с една тюлена шапка с пайети и с отворени обуща и скочих в първия влак. Представяш ли си това пътуване цяла нощ, сама и измръзнала… Как не полудях! — Тя се обърна към него. — Потърпи малко. Чакай да изсъхне лицето ми, така е по-добре. — Лицето й внезапно се оживи: — Знаеш ли, много мило би било от твоя страна, ако дойдеш с мене! Слушай: два дни ни стигат — събота и неделя. Ще преспим в Руан или в Кодбек и на следния ден ще отидем с кола до гробищата на Ге-ла-Розиер. Колко хубаво ще бъде да направим една разходка двамата! Нали?


	Те заминаха един прекрасен следобед — последната събота на септември. Влакът беше почти празен; бяха сами в купето. Възхитен, че има пред себе си два дни почивка, през които ще бъде през всичкото време с нея, Антоан, с вече успокоени нерви, с младежки поглед, засмян, се вълнуваше като хлапак, закачаше Рашел за пълната с пакети мрежа и отказваше да седне до нея, за да може да я гледа по-добре.
	— Остави де — каза тя най-после, когато той отново стана, за да спусне завеската, — няма да се разтопя.
	— Няма да се разтопиш, но страшно ми блести в очите, когато слънцето пада върху теб!
	Това беше вярно: когато светлината заливаше изобилно лицето й и запалваше косата й, очите се уморяваха, ако човек я гледа дълго.
	— За пръв път пътуваме заедно — забеляза той. — Даваш ли си сметка?
	Тя не можа да се усмихне. Стиснатите й устни изразяваха нещо пламенно, волево.
	— Какво има? — запита Антоан като се наведе към нея.
	— Нищо… Пътуването…
	Той си спомни, че егоистично е забравил целта на пътуването и замълча, но тя обясни:
	— Всяко заминаване ме вълнува. Тези пейзажи, които препускат край нас… Неизвестността, която те чака накрая… — Очите й се спряха за миг върху бягащия хоризонт. — На толкова влакове съм се качвала, на толкова кораби! — Лицето й се помрачи.
	Антоан се настани до нея, излегна се на канапето и постави глава на скута й.
	— „Umbilicus sicut crater eburneus“ — пошепна той. После, след като помълча малко, чувствувайки, че Рашел е някъде далеч, той я запита: — За какво мислиш?
	— За нищо. — Тя направи усилие да си придаде весел вид. — Мисля, че си си вързал връзката като даскал! — извика тя като мушна пръст под връзката му. — Че дори когато тръгваш на път, не знаеш как да направиш един по-халтав възел! — Тя се протегна и се усмихна отново: — Какъв късмет, че сме сами!… Хайде, говори! Разправи ми нещо.
	Той се разсмя:
	— Нали винаги ти разправяш! Аз с моите болни, с моите изпити… Какво имам да разказвам? Винаги съм живял като къртица в къртичина. Ти ме извади от дупката ми и ме накара да погледна вселената!
	Никога досега той не беше й правил подобно признание. Тя се наведе, обхвана с ръце скъпата глава, която лежеше на коленете й и се вгледа в лицето му.
	— Наистина ли? Вярно ли е това?
	— Знаеш ли — поде той, без да променя положението си, — идната година няма да останем цялото лято в Париж.
	— Няма.
	— Не съм искал отпуска тази година. Ще наредя така, че да получа петнадесет дни.
	— Да.
	— Може би три седмици.
	— Да.
	— Ще идем заедно някъде, където и да е… Нали?
	— Да.
	— В планините, ако искаш. Във Вогезите. Или в Швейцария. И дори по-далеч.
	Рашел седеше замислена.
	— За какво мислиш? — запита той.
	— А, виж, в Швейцария може.
	— Или пък при езерата в Италия.
	— О, не.
	— Защо? Не обичаш ли италианските езера?
	— Не.
	Излегнат и полюляван от влака той се съгласи:
	— Добре, ще отидем другаде… Където искаш. — След кратко мълчание той лениво подхвана: — Защо не обичаш италианските езера?
	Тя не отговори и с върха на пръстите си продължаваше да гали челото, клепачите, слепите му очи, които бяха малко хлътнали като бузите му; той беше притворил клепачи и задремваше, но същата мисъл продължаваше да занимава съзнанието му.
	— Защо не искаш да ми кажеш какво имаш против италианските езера?
	Едва забележимо неприятно чувство се изписа на лицето й.
	— Арон се удави там, това е! Брат ми, нали съм ти казвала? В Паланца.
	Той съжали, че е настоявал толкова; и все пак добави:
	— Там ли живееше?
	— О, не! Пътуваше. Беше на сватбено пътешествие. — Тя се намръщи и след малко, сякаш отгатнала мисълта на Антоан, пошепна: — Всъщност какво ли не съм видяла вече…
	— Ти си скарана със снаха си, нали? — запита той. — Никога не говориш за нея.
	Влакът спираше. Тя стана и се наведе от прозореца на вратата. Но бе чула въпроса му, защото се обърна.
	— Какво? Коя снаха? Клара ли?
	— Жената на брат ти. Нали казваш, че умрял през време на сватбеното пътешествие?
	— Но и тя умря с него. Аз съм ти разправяла това… Не съм ли? — Тя продължаваше да гледа навън. — Удавиха се в езерото. Никой никога не научи как е станало. — Тя се поколеба: — Никой… освен Хирш може би.
	— Хирш ли? — възкликна той като се облегна на лакът. — Значи, и той е бил там с тях? Но… тогава и ти си била?
	— О, да не говорим за това днес — каза тя с умолителен глас като се върна и седна на мястото си. — Подай ми чантата. Гладен ли си? — Тя разви едно парче шоколад, сложи го между зъбите си и така го подаде на Антоан, който, усмихнат, отхапа другата половина.
	— Така е по-сладко, нали? — рече тя като намигна лакомо. И изведнъж съвсем неочаквано поде: — Клара беше дъщеря на Хирш. Разбираш ли сега? Чрез дъщерята се запознах с бащата. Никога ли не съм ти казвала това?
	Той направи отрицателен знак с глава, но се въздържа и не зададе повече въпроси; мъчеше се да свърже тези нови подробности с това, което знаеше вече. След малко обаче Рашел заговори отново, както правеше винаги, когато той преставаше да я разпитва.
	— Не съм ли ти показвала снимката на Клара? Ще я потърся, за да я видиш. Бяхме другарки. Познавах я още от долните класове. Но тя остана само една година в операта. Не беше добре със здравето. Може би и Хирш предпочиташе да я държи при себе си, твърде е възможно… Бяхме се сприятелили и аз ходех неделен ден при нея в манежа в Ньойи. Така започнах да вземам уроци по езда заедно с нея и по-късно, по навик, продължихме да яздим тримата заедно.
	— Кои тримата?
	— Ами Клара, Хирш и аз. След Великден аз ходех по три пъти седмично да ги вземам от къщи в шест часа сутринта. Трябваше да се връщам в осем заради операта. В този час само ние се разхождахме в Булонската гора. Беше чудесно. — Тя замълча за миг. Неподвижен, опрял лакът на канапето, той я гледаше. — Беше своенравно момиче — поде тя като следеше нишката на спомените си, — много смело, много добро. С чар, малко гаменски чар. И понякога имаше ужасния поглед на баща си. Тя беше най-добрата ми приятелка по онова време. Години наред Арон беше луд по нея. Той работеше само за да може да се ожени за нея един ден. Но Клара не искаше; нито пък Хирш, много естествено. Най-после тя се реши внезапно и отначало аз не можах да си обясня защо. Дори по време на годежа не подозирах нищо. Когато узнах, беше вече много късно, за да кажа каквото и да било. — Тя замълча за малко. — И после, три седмици след женитбата им, получих телеграма от Хирш: викаше ме в Паланца. Аз не знаех, че той е отишъл при тях, но когато научих, че е там, веднага подуших, че се е разиграла някаква драма. Впрочем това не е тайна. Забелязваха се синини по врата на Клара. Трябва да я беше удушил.
	— Кой?
	— Арон. Мъжът й. Той бил наел лодка тази вечер, за да се разходи сам по езерото. Хирш не го спрял, защото вероятно е знаел, че Арон иска да се самоубие. Очевидно и Клара се е съмнявала, понеже в момента, когато Хирш не я гледал, тя скочила в лодката, която вече тръгвала. Така поне разбрах малко по малко нещата, защото Хирш… — Тя потрепери и добави: — Той е непроницаем…
	Понеже тя отново замълча, Антоан запита:
	— Но защо се е самоубил?
	— Арон постоянно говореше за това. Мания. Още от детски години. Именно по тази причина не посмях да му кажа нищо и го оставих да се ожени. О! — въздъхна тя с дълбока болка. — Толкова се упреквах след това! Може би ако бях му заговорила в онзи момент… — Тя гледаше Антоан, сякаш той би могъл да я оправдае пред собствената й съвест. — Аз бях открила тайната им, да. Но имах ли основание да я кажа на Арон? Кажи? Той много пъти бе заявявал, че ще се убие, ако Клара не се ожени за него! И щеше да го направи, ако бях му казала как веднъж случайно открих… Не мислиш ли?
	Антоан не можа да отговори, а само повтори:
	— Случайно ли?
	— О, да, съвсем случайно. През една сутрин, когато бях отишла да взема Клара и Хирш, за да излезем в Булонската гора. Качих се право в стаята на Клара и още като се приближих, чух шум, като че ли се борят. Изтичах и какво да видя — вратата беше полуотворена, Клара без блуза, с голи ръце, се беше заплела в амазонската си пола. В момента, когато бутнах вратата, тя грабна камшика, който беше на един стол и — пляс! — с всичка сила шибна Хирш през лицето.
	— Баща си!
	— Да, драги! А, признавам, че много пъти съм си спомняла за това! — извика тя в изблик на злорадство. — Много пъти съм си спомняла как изглеждаше лицето му в този миг. Пребледнялото му лице! И рязката върху него, която бързо потъмняваше! Защото и той обичаше да удря и удряше здравата! Но този път, ха-ха, той отнесе камшика!
	— Но… защо?…
	— Никога не разбрах какво точно се бе случило… Вероятно, откакто се бе сгодила, Клара му е отказвала… Тази мисъл ми хрумна веднага. Спомних си някои неща, които ме бяха учудвали. В един миг отгатнах, всичко ми стана ясно… Хирш излезе от стаята надут и важен, без дума да ми каже; изглежда, беше сигурен, че няма да спомена никому нищо. И имаше право, както виждаш. Притиснах Клара и тя ми призна всичко, но ми се закле — сигурна съм, че беше искрена, — закле ми се, че между тях всичко е свършено завинаги, че ще се ожени, и то именно за да избяга от всичко това. Дали да избяга от Хирш? Или пък да избяга от… от собствената си страст? Този въпрос трябваше да си задам него ден. Трябваше да разбера, че нищо не е свършено, ако не по друго, то поне по начина, по който тя говореше за него! — Рашел замълча и след това добави с глух глас: — Докато една жена говори за някой мъж с такава омраза, това значи, че все още бясно го желае!
	После отново се замисли за малко, навела чело и втренчила очи в пода. И поде:
	— По-късно вече имах и доказателства за това, защото по време на сватбеното пътешествие самата Клара… Разбираш ли? Тя повикала Хирш в Италия!… Не знам какво точно е станало след това. Но сигурно Арон ги е хванал; иначе защо ще реши да се удави?… Това, което никога не можах да си уясня, е какви намерения е имала Клара. Защо е влязла в лодката при мъжа си? Дали за да му попречи да се удави? Или за да умре с него? Човек може да предположи и едното, и другото… Какво ли обяснение са имали в лодката, посред нощ, сами сред езерото? Хиляди пъти съм се питала какво ли е станало тогава. Дали тя безсрамно е признала всичко? Способна беше на това… А може би Арон е искал да я убие, за да бъде сигурен, че след смъртта му това няма да продължи?… На следния ден намериха лодката празна и няколко дни по-късно двата трупа заедно… Но най-странното от всичко за мене е, че Хирш ми телеграфира да отида, без да чака да започнат да търсят труповете, телеграфира ми още същата вечер, когато те са излезли на разходка, преди да затворят пощата! — Тя се замисли и след няколко секунди продължи: — Впрочем трябва да си чел тази история във вестниците по онова време; само че не ти е направило впечатление. Италианската полиция направи разследване; и френската полиция се намеси: правиха оглед в дома на Арон в Париж, в моя апартамент, но не откриха ключа на загадката… Аз знам повече от полицията.
	— А твоят Хирш нема’ ли неприятности?
	Тя се изправи живо:
	— Не — рече тя, — моят Хирш нема’ никакви неприятности!
	В гласа й и в погледа, който хвърли на Антоан, имаше нещо предизвикателно. Той обаче не обърна внимание, защото, щом почнеше да му разказва за миналия си живот, тя винаги заговорваше с малко предизвикателен тон, сякаш изпитваше удоволствие да учудва този мъж, който й беше направил толкова силно впечатление онази вечер, когато го беше видяла за първи път.
	— Хирш нема’ никакви неприятности — повтори тя с друг тон, като се смееше подигравателно, — но все пак намери за по-благоразумно да не се връща във Франция тази година.
	— И ти си сигурна, че през време на сватбеното си пътуване тя самата…
	— Хайде, стига — каза Рашел като се хвърли към него с тази страст, която почти винаги проявяваше, когато между тях станеше дума за Хирш и запуши устата му с властна целувка. — О, ти не си като другите! — пошепна тя като се сгуши до него. — Ти си добър, ти си благороден! Ти си честен! О, колко те обичам, мили! — И понеже Антоан, поразен от разказа й, като че ли искаше да я разпитва още, тя повтори: — Стига, стига! Тази история много ме разстройва. Искам колкото е възможно по-дълго да не си спомням за тия неща… Притисни ме силно, гали ме… Да, люлей ме, люлей ме нежно, мили, за да забравя…
	Той я притискаше в прегръдките си. Изведнъж от глъбините на подсъзнанието му, подобно на някакъв нов инстинкт, бликна желание за приключения: да се откъсне от редовния си живот, да започне всичко отново, да поема рискове, да използува за свободен и безцелен живот силата си, която така се гордееше, че е покорил и насочил към труд.
	— Да заминем нанякъде заедно! Слушай, да почнем отново живота си заедно, някъде далеч, далеч… Ти не знаеш на какво съм способен!
	— Ти ли? — рече тя като се разсмя и протегна устни към него. Отрезвен, той се усмихна, като се опита да се престори, че е искал да се пошегува.
	— Колко те обичам! — каза Рашел като го гледаше отблизо с разтревожено лице. След време той щеше да си спомни за този поглед.


	Антоан познаваше Руан. Семейството му, от бащина страна, беше от Нормандия и господин Тибо имаше още много близки роднини в града. Освен това преди осем години Антоан беше изкарал там военната си служба.
	Рашел трябваше да го придружи още преди вечеря в предградието от другата страна на реката, където гъмжеше от войници, само за да минат покрай безкрайната стена на една казарма.
	— Лазаретът! — извика той радостно като посочи на Рашел едно осветено здание. — Виждаш ли втория прозорец? Това е канцеларията. Колко дни съм изкарал вътре, без да върша нищо, без дори да мога да чета; само да надзиравам двама-трима войници, които се преструваха на болни, както и няколко пострадали любовници! — Той се смееше, но не злопаметно. Накрая заключи: — А сега? Колко щастлив съм днес!
	Тя не отговори нищо и мина пред него; той не видя, че беше готова да се разплаче.
	В едно кино даваха „Непозната Африка“. Антоан показа афиша на Рашел. Тя тръсна глава и го поведе към хотела.
	През време на вечерята той не успя да я разсмее; спомняйки си целта на пътуването им, той се упрекна за веселостта си.
	Щом останаха сами в стаята, тя се хвърли на врата му и рече:
	— Не трябва да ми се сърдиш.
	— Но за какво?
	— Че ти развалих разходката.
	Той искаше да възрази, но тя го прегърна отново като повтаряше сякаш на себе си:
	— О, колко те обичам!
	На следния ден рано сутринта те пристигнаха в Кодбек.
	Горещината започваше да тегне, реката, много широка, течеше бавно и над нея се носеха изпарения, над които блестеше слънцето. Антоан пренесе пакетите до хотелчето, където се наемаха коли. Поръчаната кола пристигна доста преди уреченото време и спря пред прозореца, до който обядваха. Рашел набързо довърши десерта си, напъха сама всичките пакети в сваления гюрук, обясни подробно на коларя пътя, по който искаше да мине, и весело скочи в стария файтон.
	Колкото повече наближаваше мъчителният момент, толкова повече се оживяваше тя. Пътят я очарова: тя си спомняше наклона и височините, разпятията край шосето, селските площади. Всичко я учудваше. Човек би казал, че никога не е напущала Париж.
	— Погледни! Кокошки! И тази парализирана баба, която се припича на слънце! И онази бариера със завързания камък на единия край! Колко са изостанали тук! Виждаш ли, бях те предупредила: наистина затънен край.
	Когато забеляза пръснатите покриви в долината около черквичката на Ге-ла-Розиер, тя се изправи в колата с озарено лице, сякаш се връщаше в родния си край.
	— Гробищата са наляво, далеч от селцето. Зад тополите. Чакай, ще ги видиш… През селото карайте по-бързо — каза тя на коларя, когато достигнаха първите къщи.
	Скрити в дъното на обраслите с трева дворове, белите къщи с черни греди и сламени покриви блестяха измежду ябълковите дървета; капаците на прозорците бяха затворени. Те минаха пред една сграда, покрита с плочи: от двете й страни имаше по едно тисово дърво.
	— Кметството! — извика Рашел възхитена. — Нищо не се е променило! Тук изготвиха книжата… Виждаш ли, отзад? Ето, там живееше дойката. Добри хора. Напуснаха селото, иначе бих отишла да прегърна старата… Гледай, тук живях един път. Когато идвах, настаняваха ме в семейства, където имаше свободно легло. Чудеха ми се като на животно от менажерия. Съседките ми идваха на гости, когато си лягах, за да ми видят пижамите. Просто невероятно е колко са изостанали в този край! Но са добри хора. Всички бяха така мили с мене по смъртта на малката. След това им изпратих какво ли не: захаросани плодове, панделки, които те връзват на косите си, напитки за свещеника. — Тя отново стана: — Гробищата са там, зад онзи склон. Вгледай се и ще видиш гробовете в ниското. Сложи ръката си тук. Знаеш ли защо бие така сърцето ми? Винаги се страхувам, че може да не намеря вече горкото си детенце. Ние не откупихме гроба за вечни времена; казаха ни, че в този край това не се правело. Но винаги, когато пристигам, неволно си казвам: „Ами ако са я изхвърлили?“. Те имат право, нали?… Спрете се пред алеята, чичо. Ще отидем пеша до вратата… Ела, ела веднага!
	Тя изскочи от файтона и тръгна бързо към желязната врата. Отвори я и изчезна зад стената, но почти веднага се появи отново и извика на Антоан:
	— Тук си е!
	Слънцето падаше право върху лицето й, по което бе изписана само радост. Тя отново изчезна.
	Антоан отиде при нея. Тя стоеше изправена, с ръце на хълбоците, пред едно кътче, обрасло с бурени и трева, в ъгъла до самата стена. Останки от дървена ограда се показваха измежду копривата.
	— Тук си е, но в какво състояние! Ох, горкото дете! Не можеш да кажеш, че много ти е подредено гробчето! А пък аз им пращам по двадесет франка всяка година за поддръжката!
	После, като се обърна към Антоан, тя каза с леко колебание в гласа, сякаш за да се извини за някакъв каприз.
	— Моля ти се, мили, свали си шапката.
	Антоан се изчерви и свали шапка.
	— Горкото детенце! — възкликна тя изведнъж. Опря ръка на рамото на Антоан и очите й се наляха със сълзи. — Като си помисля, че дори не го видях, когато умираше. Много късно пристигнах. Ангелче, истинско ангелче, бледо… — Изведнъж тя избърса очите си и се усмихна. — На весела разходка те доведох, нали? Е, стара работа, но все пак те вълнува. За щастие, че имаме доста работа тук, така човек няма да мисли много… Ела.
	Трябваше да се върнат до колата и без да приемат помощта на коларя, да пренесат пакетите, които Рашел, коленичила в тревата, държеше сама да разопакова. Върху една съседна надгробна плоча тя нареди една лопата, един косер, чукче и голяма картонена кутия, в която имаше венец от бели и сини мъниста.
	— Сега разбирам защо беше толкова тежко — каза Антоан като се усмихваше.
	Тя весело се изправи.
	— Вместо да се закачаш, помогни ми. Свали си дрехата… На’, вземи косера. Трябва да се изрежат и да се изскубят тези бурени, които заглушават всичко. Виж, отдолу излизат тухлите, които ограждат мястото. Ковчежето не беше голямо, нито тежко, горкото птиче!… А, дай това насам! Това са останки от венец. Стар венец. „На нашата скъпа дъщеря.“ Зюко го беше донесъл. Имаше година, откакто се бяхме разделили, но все пак го уведомих, нали разбираш? Той се държа доста прилично впрочем: дойде облечен цял в черно. Бога ми, бях доволна — поне не бях сама на погребението… О, колко е глупав човек понякога!… Чакай, това е кръстът. Изправи го, след малко ще го закрепим.
	Разтваряйки тревата, Антоан се сепна: на кръста прочете само името на любимата си — Рашел Гьопферт, тъй като първото име — Роксана, бе полуизтрито. Известно време той остана замислен.
	— Е, хайде — обади се Рашел, — на работа! Да почнем оттук.
	Антоан се залови сериозно за работа; той не вършеше нищо наполовина. Работеше ту с косера, ту с лопатата и макар че беше по риза, скоро плувна в пот.
	— Сега венците — каза тя. — Подай ми ги да ги изтрия, преди да ги сложим… Хей, един липсва! Чакай да видим! Венецът на Хирш, най-хубавият! С цветя от порцелан. А, дявол да го вземе, това е вече прекалено!
	Антоан, развеселен, я наблюдаваше: гологлава, с блеснали на слънцето разрошени коси, със сърдито и насмешливо свити устни, с повдигната пола и запретнати до лактите ръкави, тя обикаляше гробището във всички посоки като преглеждаше всеки гроб и мърмореше сърдито:
	— Дявол да го вземе, сигурно са го взели тези ненаситници!
	Тя се върна обезсърчена:
	— Толкова държах на него! Сигурно са си направили дрънкулки от него. Толкова са изостанали, нали виждаш!… Но — подхвана тя внезапно успокоена, — там долу открих жълт пясък, с който гробчето ще стане много хубаво.
	С всяка изминала минута малкият гроб добиваше нов облик: кръстът, най-напред изправен и после забит с чук, се издигаше над очертания с тухли правоъгълник, напълно очистен от тревата; а наоколо тясна, покрита с пясък пътечка създаваше впечатление на добре поддържана градинка.
	Те не бяха забелязали, че на хоризонта се трупаха облаци и затова първите капки ги изненадаха. Към долината идваше буря. Под оловното небе камъните изглеждаха по-бели и тревата по-зелена.
	— Да побързаме! — извика Рашел. Тя погледна към гроба с майчинска усмивка и пошепна: — Добре поработихме, човек би рекъл, че е градинка в някоя вила.
	В ъгъла на гробището, на едно увиснало клонче, полюлявано от вятъра, Антоан беше забелязал две жълти рози. Мина му през ума да ги откъсне и да ги сложи за сбогом на гроба на малката Роксана. Но от уважение към чувствата на майката се спря — реши, че тя трябва да направи този романтичен жест, затова откъсна розите и ги подаде на Рашел.
	Тя ги взе, бързо ги забоде на блузата си и каза:
	— Благодаря. Но хайде да бягаме, защото ще си съсипя шапката.
	Тя изтича към колата, без да се обръща, като държеше с две ръце полата си, защото дъждът почваше вече да шиба.
	Коларят беше разпрегнал и се бе приютил с коня си на завет до живия плет. Антоан и Рашел се сгушиха в дъното на файтона под гюрука и разгънаха върху колената си тежката покривка, която миришеше на мухлясала кожа. Рашел се смееше, развеселена от неочакваната буря и доволна, че си е изпълнила дълга.
	Дъждът се изваля проливен, но кратък. Той бързо намаляваше и облаците вече препускаха на изток. Скоро залязващото слънце грейна ослепително през прочистения от пари въздух. Коларят започна да впряга. Минаха няколко деца, които караха пред себе си цяло стадо мокри гъски. Най-малкото, което сигурно нямаше повече от девет-десет години, се покачи на стъпалото на файтона.
	— Сладка ли е любовта, госпожи и господа? — извика то със свежото си гласче и веднага побягна като хлопаше с налъмите си.
	Рашел избухна в смях.
	— Изостанали били, а? — рече Антоан. — Младото поколение твърде много обещава!
	Най-после колата бе готова да тръгне. Но вече беше късно, за да хванат влака за Кодбек; трябваше да тръгнат направо за най-близката станция по главната линия. Антоан не беше наредил да го заместят в болницата в понеделник сутринта, затова беше необходимо на всяка цена да се върне в Париж през нощта.
	Коларят спря за вечеря в Сент-Уан-ла-Ну. Ханчето беше пълно с неделни посетители. На новодошлите сервираха в задната стая.
	Вечерята мина безмълвно. Рашел не се шегуваше вече и седеше замислена. Спомняше си, че за погребението беше пристигнала по този час с подобен файтон — може би дори със същия, — придружена от тенора. Спомни си също за разправията, която почти веднага бе избухнала между тях; как Зюко се беше нахвърлил върху нея и й бе ударил плесница там, пред сандъка за хляба; как тя отново му се бе отдала същата вечер в една стая на това ханче: и как след това цели четири месеца бе понасяла глупостта и грубостите му… Тя впрочем почти не му се сърдеше вече; дори тази вечер мислеше за него и за плесницата, която й бе ударил, с някакво чувствено удоволствие. Обаче нарочно не разказа тази случка на Антоан; никога не му бе явно признала, че тенорът я попляскваше.
	После нова мисъл, изплувала от тъмнината, сякаш я прониза: тя разбра, че именно за да се откъсне от този тормоз, избягваше да си припомня миналото.
	Рашел стана.
	— Искаш ли да отидем пеш до гарата? — предложи тя. — Влакът тръгва в единадесет часа. Коларят ще закара багажа ни.
	— Осем километра посред нощ в калта?
	— Защо не?
	— Ти си луда!
	— О! — простена тя. — Бих искала да пристигна капнала от умора, това ще ми подействува добре! — Но тя престана да настоява и го последва към колата.
	Тъмнината беше непрогледна, въздухът — освежен.
	Щом седна, тя побутна с чадъра си коларя по гърба.
	— Карайте съвсем полека, ходом, имаме време. — После се притисна до Антоан и прошепна: — Толкова е приятно, толкова добре се чувствувам…
	След малко той поиска да погали бузата й, опряна до рамото му и забеляза, че тя е обляна в сълзи.
	— Нервна съм — обясни Рашел като отдръпна лицето си. После, като се сгуши още по-плътно в прегръдките му, добави: — О, не ме пущай, мили, задръж ме при себе си!
	Притиснати един до друг, те седяха безмълвни. Дърветата и къщите, докоснати от светлината на фенерите, се мяркаха за миг като привидения и после се стопяваха в нощта. Небосводът сияеше над главите им. Старият файтон полюляваше отпуснатата глава на Рашел върху рамото на Антоан. От време на време тя се изправяше, за да прегърне любовника си и въздишаше:
	— Колко те обичам!
	На перона на гарата те бяха единствените пътници, които чакаха влака за Париж. Приютиха се под един навес. Рашел, все още мълчалива, бе хванала Антоан под ръка.
	В тъмнината тичаха железничари, размахвайки фенери, чиято светлина се отразяваше бледо върху мокрия перон.
	— Експресът! Отстъпете назад!
	Бързият влак, черен и пронизан от светлинки, префуча като стихия, повдигайки във въздуха всичко, което можеше да лети, пресичайки дори дъха на хората. След това бързо настъпи тишина. Изведнъж над тях се разнесе настойчивото, тънко и гъгниво звънтене на електрическия звънец, който съобщаваше, че експресът тръгва.
	Влакът остана тридесет секунди на гарата. Те едва имаха време да се качат, без да избират, в едно купе, където трима души вече спяха. Лампата беше обвита в синьо платно. Рашел свали шапката си и се отпусна в единствения свободен ъгъл; Антоан седна до нея, но вместо да се облегне на него, тя опря челото си на черното стъкло.
	В полумрака на вагона косата й, която при дневна светлина имаше оранжев, почти розов оттенък, нямаше вече ясно определен цвят; тя напомняше някаква нажежена течна материя, метална коприна или плат, изтъкан от стъклени нишки; а фосфоресциращата белота на бузите й придаваше някакъв нереален вид на плътта й. Ръката й лежеше отпусната на канапето и Антоан я хвана; стори му се, че Рашел трепери. Запита я тихо какво й е, но тя не отговори, а само стисна ръката му и още повече отвърна лице. Той не разбираше какво става с нея. Припомни си как се бе държала следобеда на гробищата. Можеше ли тази нервна възбуда да се дължи на поклонението, което тя бе направила? Общо взето, то бе минало почти весело? Той се губеше в догадки.
	Когато пристигнаха и техните спътници се размърдаха и откриха лампата, той забеляза, че тя упорито стои с наведена глава.
	Последва я през тълпата, без да й зададе никакъв въпрос.
	Но щом се качиха в таксито, той улови ръцете й.
	— Какво има?
	— Нищо.
	— Какво има, Рашел?
	— Остави ме… Нали виждаш, мина ми.
	— Не, няма да те оставя. Аз имам право… Какво има?
	Тя вдигна към него разстроеното си от плач лице и го погледна с отчаяние:
	— Не мога да ти кажа. — Тя нема’ сила да удържи докрай и като се притисна до него, добави: — О, мили, никога няма да имам сила да… никога, никога!
	И в същия миг той разбра, че щастието му е свършено, че Рашел ще го напусне, ще го зареже и че той не може да направи нищо, абсолютно нищо. Разбра това, без тя да му го каже, дълго преди да знае защо, преди дори да изпита болка, сякаш отдавна беше се подготвял този край.


	Те мълчаливо се изкачиха по стълбата в къщата на улица Д’Алже и влязоха в апартамента на Рашел.
	Тя го остави за минута сам в розовата спалня. Той стоеше прав, като замаян, и гледаше леглото в дъното на алкова, тоалетната масичка, цялата обстановка, която чувствуваше вече като своя. Рашел се върна, беше свалила палтото си. Той я гледаше как влиза, как затваря вратата, как се приближава към него със зеници, скрити под златните мигли, със стиснати загадъчни устни.
	Целият му кураж го напусна, той направи крачка към нея и промълви:
	— Кажи ми, че не е вярно… Ти няма да ме напуснеш, нали?
	Тогава тя седна и с уморен, пресеклив глас му каза, че той трябва да запази спокойствие, защото й предстои дълго пътуване по работа в Белгийско Конго. След това се впусна в обяснения. Наследството, получено от баща й, цялото й имущество въобще било вложено от Хирш в една маслобойна, която досега вървяла отлично и носела значителни приходи. Но единият от двамата директори наскоро умрял и преди известно време тя научила, че другият, сега господар на цялото предприятие, се бил споразумял с някакви едри брюкселски индустриалци, които основали в Киншаса, т.е. в същата област, нова маслобойна и се опитвали с всички средства да конкурират и да съсипят фабриката на Рашел. Докато говореше, самоувереността й сякаш се възвърна. Въпросът се усложнявал и от политически влияния. Господа Мюлер били поддържани от белгийското правителство. От Париж Рашел не можела да се довери никому. А пък въпросът бил за единственото й имущество, за материалната й сигурност, за цялото й бъдеще. Тя била обмислила всичко, търсила околни пътища да уреди въпроса, но напразно. Хирш живеел в Египет и нямал вече никакви връзки в Конго. Единствено разрешение било тя сама да отиде там, за да реорганизира маслобойната или да я продаде на прилична цена на господа Мюлер.
	Повлиян от нейното хладнокръвие, Антоан я гледаше блед и намръщен, без да я прекъсва.
	— Но това може да се уреди бързо, нали? — подхвърли той.
	— И да, и не.
	— Какво? За месец?… Или повече? За два месеца? — Гласът му трепереше. — За три?
	— Да.
	— Може би по-малко.
	— О, не! Един месец трае само пътуването дотам!
	— Ами ако намерим някого, когото можем да изпратим там? Някой сигурен човек?
	Тя вдигна рамене:
	— Откъде такъв сигурен човек? Без всякакъв контрол, на четири седмици път оттук! И с тези конкуренти, които са готови да подкупят всекиго и да го направят свой съучастник!
	Това беше вярно и той не настоя повече. Всъщност още от първия момент само един въпрос пареше езика му: „Кога?“. Всички други въпроси можеха да чакат. Той направи движение към нея и със смирен глас, който контрастираше със сгърченото му енергично лице, прошепна:
	— Лулу, ти няма да заминеш така веднага?… Нали?
	— Не веднага, не… Но скоро — призна тя.
	Той остана като вкаменен.
	— Кога?
	— Когато всичко бъде готово. Още не мога да кажа.
	Последва мълчание. И двамата се чувствуваха разколебани. Върху сломеното лице на Рашел Антоан прочете, че тя е на края на силите си; и той също бе загубил твърдостта си. Приближи се до нея и отново каза с умолителен глас:
	— Не е истина, нали, кажи! Ти няма да… заминеш, нали?
	Тя се притисна до гърдите му, прегърна го и препъвайки се, го поведе към леглото, върху което се отпуснаха двамата.
	— Мълчи — прошепна тя. — Не ме питай за нищо. Нито дума повече, нито дума повече за това, иначе ще замина веднага, без да те предупредя!
	Той млъкна, примирен и победен. И като зарови лице в разрошените й коси, на свой ред се разплака.


>>	XIV

	Рашел се държеше твърдо. Цял месец тя отбягваше всякакви въпроси. Когато срещнеше в очите на Антоан тревожен поглед, обръщаше глава. Това беше месец на жестоко мъчение. Те продължаваха да живеят заедно; но всяко тяхно действие, всяка тяхна мисъл беше отражение на страданието им.
	Още на другия ден след обяснението Антоан напрегна цялата си енергия, за да се овладее, но напрежението му бе напразно. Той се учудваше, че толкова много страда, и се срамуваше, че не може да надвие болката си. Болезнено съмнение бе минало през ума му: „Наистина ли съм онзи, който…“. И веднага си бе казал: „Никой не трябва да забележи!“. За щастие той бе така погълнат от дейния си живот, че щом сутрин преминеше двора на болницата, веднага си възвръщаше способността да изпълнява ежедневната си лекарска работа, която ценеше като някакъв талисман. Пред болните си той не мислеше за нищо друго, освен за тях. Но щом останеше сам — между две посещения или по време на обедите (г-н Тибо се бе прибрал в Париж и семейният живот бе тръгнал постарому), безнадеждното униние, което непрекъснато витаеше над него, го обхващаше изведнъж и го превръщаше в някакво разсеяно, сприхаво същество, сякаш цялата сила, с която той толкова се гордееше, не можеше да се прояви другояче, освен чрез пристъпи на гняв.
	Той прекарваше вечерите и нощите си при Рашел. Но без радост. Думите им, мълчанието им бяха отровени от собствените им тайни. Техните прегръдки бързо изчерпваха силите им, без да утолят жаждата, почти враждебната жажда, която двамата изпитваха един към друг.


	Една вечер в началото на ноември, идвайки при Рашел, Антоан видя, че вратата на апартамента е отворена и веднага след това зърна голата стена на вестибюла и паркета без килими… Втурна се вътре. Стаите бяха празни и кънтящи. В розовата стая алковът зееше като студена и ненужна ниша…
	Той чу, че някой се движи в кухнята и обезумял изтича нататък. Портиерката, коленичила, ровеше в купчина стари дрехи. Антоан дръпна от ръцете й писмото, което Рашел бе оставила за него. Още при първите редове кръвта му отново се раздвижи: не, Рашел не беше напуснала още Париж, тя го чакаше в един съседен хотел и щеше да вземе влака за Хавър едва на следния ден вечерта. Още в същия момент той измисли цяла серия от лъжи, които ще му позволят да не отиде в болницата, за да може да изпрати Рашел до пристанището.
	Той прекара деня в безплодни усилия да си намери заместник и едва в шест часа вечерта успя да нареди всичко и да тръгне. Намери Рашел на гарата. Побледняла и състарена, облечена в костюм, който той не беше виждал, тя предаваше на багаж цяла пирамида нови пътнически сандъци.


	Едва на следния ден сутринта в един хавърски хотел, докато лежеше в пълната с гореща вода вана — той се надяваше, че горещата баня ще успокои свръхвъзбудените му нерви, — той си спомни за една подробност, която го порази като гръм: багажите на Рашел носеха инициалите „Р. X.“.
	Той изскочи от водата и блъсна вратата на стаята:
	— Ти… ти отиваш при Хирш!
	За негово най-голямо удивление Рашел му се усмихна нежно.
	— Да — промълви тя тъй ниско, че той чу само неясен шепот, но тя притвори клепачи в знак на признание и кимна два пъти с глава.
	Той седна на най-близкия стол. Изтекоха няколко секунди. Никакъв упрек не му мина през ума; той отпусна рамена, но не от скръб, нито от ревност, а защото съзнаваше безсилието си пред нейната липса на чувство за отговорност, пред бремето на живота изобщо.
	Той потръпна от студ и тогава забеляза, че е гол и мокър.
	— Ще настинеш — каза тя.
	Двамата още не можеха да намерят какво да си кажат.
	Антоан се избърса, без да разбира какво прави и започна да се облича. Тя продължи да стои в същото положение, в което той я бе намерил — права, облегната на радиатора, с четка за нокти в ръка. Те страдаха, но въпреки всичко и двамата изпитваха почти същото чувство на облекчение. Колко пъти вече от месец насам Антоан имаше впечатлението, че не знае всичко. Сега поне действителността, цялата действителност се беше разкрила пред него. А Рашел, освободена сега от мрежата от лъжи, които я потискаха, чувствуваше, че е възвърнала достойнството си и че нещо е просветнало в душата й. Най-после тя прекъсна мълчанието.
	— Може би сгреших, че те излъгах — каза тя. По лицето й се четяха любов и съчувствие, но без никакво разкаяние. — Хората имат наготово възприети понятия за ревността, които са толкова глупави и толкова погрешни… Всеки случай уверявам те, че те лъгах заради самия тебе, за да не ти причинявам мъка, и тези лъжи ме правеха още по-нещастна. Сега съм доволна, че се разделяме, когато ти вече знаеш истината.
	Той не отговори нищо, но спря да се облича и седна отново.
	— Да — поде тя, — Хирш ме вика и аз заминавам.
	После отново замълча. Но като видя, че той не иска да говори и измъчена от всичко онова, което тъй дълго беше принудена да крие, тя продължи:
	— Ти си добър, мили, ти мълчиш. Благодаря ти. Знам всичко, което би могъл да ми кажеш. Цели осем седмици се боря със себе си! Аз върша лудост, но нищо не можа да ме спре… Сигурно ще си помислиш, че Африка ме привлича. Е, да, вярно е, някои дни тя така ме привлича… просто струва ми се, че ми премалява от желание! Но все пак това не би било достатъчно… Може би ще си кажеш, че върша това от интерес. И в това има нещо вярно. Хирш ще се ожени за мене, а той е богат, много богат. Пък на моята възраст, каквото и да казват, бракът значи нещо. Мъчно може да остане човек цял живот извън обществото… Но и това не е причината. Не, всъщност аз стоя над тези сметки, доколкото една еврейка, или по-точно полуеврейка, може да се издигне над тях. Ето ти и доказателството — ти също си богат или ще бъдеш богат, но дори да ми предложиш да се оженим утре, пак не бих променила решението си да замина. Наскърбявам те, мили, но слушай ме, имай кураж. Олеква ми, като ти казвам всичко; и за тебе също е по-добре да знаеш всичко… Мислех да се самоубия. С морфин бързо се свършва, без истории и без болки, дори си доставих нужната доза; вчера, преди да напусна Париж, я хвърлих. Искам да живея, разбираш ли? Никога истински не съм желала да умра… Ти като че ли никога не си ме ревнувал от Хирш, когато ти говорех за него. И имаше право. Как би могъл да ревнуваш? Ти знаеш много добре, че всъщност той би могъл да ме ревнува от тебе. Аз те обичам, мили, обичам те, както никога не съм обичала; а него го мразя. Защо да не го кажа? Мразя го. Той не е човек, той е… не знам какво! Мразя го и се боя от него. Толкова ме е бил! И пак ще ме бие. Може би дори ще ме убие… Защото е ревнив. Веднъж, когато бяхме на Брега на слоновата кост, той беше платил на един от носачите да ме удуши. И знаеш ли защо? Защото помислил, че неговият черен слуга е идвал една нощ в колибата ми. Той е способен на всичко!… Способен е на всичко — продължи тя мрачно, — но човек не може да му устои… Слушай, сега ще ти доверя нещо, което никога не съм имала куража да ти кажа. Нали знаеш, че след като се разигра онази драма, той ме повика в Паланца и аз отидох. Е, там именно почна цялата история. Аз бях отгатнала всичко и умирах от страх пред него. Веднъж не посмях да изпия един билков чай, който той ми беше приготвил, защото, когато ми го донесе, се усмихна някак странно. Е, и ето, въпреки всичко, въпреки всичко… Схващаш ли сега? О, ти не можеш да си представиш притегателната сила на този човек!
	Антоан потръпна отново. Рашел го наметна с един халат и продължи с безстрастен глас:
	— О, за да ме има, не беше нужно да ме заплашва, нито да ме насилва. Трябваше само да почака. И той го знаеше добре, защото познава силата си. Аз бях, която отидох да потропам на вратата му! И той ми отвори едва на втората вечер… Тогава изоставих всичко, за да тръгна с него. Не се върнах във Франция, следвах го като куче, като сянка две години, почти три. Понасях и умората, и опасностите, и ударите, и униженията, и затвора, всичко. Да, и затвора! Три години не престанах да треперя за утрешния ден. Понякога бяхме принудени да се крием по цели седмици и не смеехме да излезем… В Солун стана истински скандал: цялата турска полиция беше по петите ни. Трябваше пет пъти да променяме имената си, докато стигнем до границата. И все за безнравствени истории. В Лондон, в едно предградие, той беше намерил начин да купи цяло семейство: една войнишка проститутка, двете й сестри и по-малкия й брат… Той наричаше това смесена скара… Един ден полицаи обградиха къщата и ни пипнаха. Какво можех да кажа? Изкарахме три месеца предварителен затвор. Но той успя да уреди да ни пуснат… О, ако почна всичко да ти разказвам колко съм видяла, колко съм изпатила!… Ти сигурно си казваш: „Разбирам сега защо го е напуснала“. Но ето, това не е вярно, не аз го напуснах. Аз те излъгах. Никога не бих могла да го напусна. Той ме изгони! И се смееше! Каза ми: „Върви си! Ще се върнеш, когато аз пожелая“. Аз го заплюх в лицето… А ако искаш да знаеш истината, ще ти я кажа: откакто съм се върнала, не можах да си наложа да не мисля за него. И все чаках, чаках. И ето че най-после той ме вика… Разбираш ли сега защо заминавам?
	Тя стана, приближи се до Антоан, коленичи и като опря чело на коленете му се разплака.
	Той гледаше тила й, ридания я разтърсваха. И двамата трепереха.
	Тя прошепна със затворени очи:
	— Колко те обичам, мили.


	През целия ден сякаш по някакво мълчаливо споразумение те не говориха вече за нищо. Каква полза да говорят? На няколко пъти по време на обеда, понеже трябваше да седнат един срещу друг, очите им се срещнаха и смутени от едни и същи мисли, те двамата решително отвърнаха поглед. Нямаше смисъл да се гледат!
	Тя имаше да направи няколко незначителни покупки и им посвети много време като се преструваше, че я интересуват. Често преваляваше дъжд, донасян от морския вятър, който нахлуваше по улиците и свиреше край къщите. Антоан я следваше покорно от магазин на магазин, докато стана време за вечеря. Не беше нужно дори да отиде да си запази място на кораба, защото щеше да пътува с „Романия“, товарен кораб, които идваше от Остенде, спираше в Хавър към пет часа сутринта и заминаваше един час по-късно. Хирш щеше да я чака в Казабланка. В цялата история за Белгийско Конго нямаше нито дума истина.
	Вечерята се проточи, защото и двамата се бояха от момента, в който щяха да останат сами в хотелската стая, за да прекарат заедно последната си нощ. Ресторантът, в който бяха попаднали, представляваше огромна зала, пълна с хора, светлини и шум, и служеше едновременно за пивница, дансинг и кафене с билярд. Човек можеше да прекара там цялата вечер сред дима на пурите, слушайки томителните валсове и чукането на билярдните топки. Към десет часа трупа пътуващи италиански артисти нахлу в залата; бяха около десетина души с червени блузи и бели панталони и увиснали настрана шапки на неаполитански рибари, чиито пискюли подскачаха по раменете им. Всеки от тях носеше някакъв инструмент — цигулка, китара, тамбурин, кастанети — и всички пееха колкото им глас държи, лудуваха, скачаха като дяволи. Антоан и Рашел ги гледаха с благодарност, щастливи, че макар и за малко можаха да разсеят умореното си от мъка съзнание. Когато палячовците събраха парсата и изпяха последните си куплети и на двамата се стори, че болката им стана още по-силна. Тогава те станаха и зъзнейки под проливния дъжд се прибраха в хотела.
	Беше полунощ. Трябваше да събудят Рашел в три часа.
	Кратка нощ, през която поривите на ноемврийския вятър непрекъснато изливаха дъжд по тенекиите на балкона, нощ, която те прекараха безмълвно, без да изпитват желание, сгушени един до друг, като две деца, потънали в скръб.
	Само веднъж Антоан попита:
	— Студено ли ти е?
	Рашел цяла трепереше.
	— Не — отвърна тя като се притисна до него, сякаш той можеше да я запази, да я спаси от самата нея. — Страхувам се…
	Той не отговори нищо; чувствуваше се изтощен от това състояние на пълно неразбиране.
	Когато се почука на вратата, тя се изскубна от последната прегръдка и скочи от леглото. Той й беше благодарен за това. И двамата желаеха да бъдат силни и техните две воли взаимно се подкрепяха.
	Облякоха се мълчаливо, преструваха се на спокойни, правеха си малки услуги като следваха докрай навиците от общия си живот. Той й помогна да затвори един препълнен куфар, натисна го с колене като се отпусна с цялата си тежест отгоре му, а тя приклекна на килима, за да го заключи. Когато най-после всичко беше готово, всички банални думи бяха изчерпани и всички жестове направени, когато тя бе навила одеялата си, сложила пътническата си шапка и забола воала си, когато бе надянала ръкавиците си и закопчала калъфа на ръчната си чанта, все пак останаха няколко минути до пристигането на колата. Тя седна на един нисък стол до вратата и обхваната внезапно от студ, стисна челюсти, за да не й тракат зъбите; после наведе глава и прегърна коленете си с ръце. Тогава и той, не знаейки вече нито какво да каже, нито какво да направи и не смеейки да се доближи до нея, седна с отпуснати ръце върху най-високия сандък. Няколко мига минаха в мъчително мълчание, мълчание, предвещаващо неизбежното. Ужасен миг, толкова болезнен, че те не биха могли да го понесат, ако не бяха сигурни, че след няколко секунди той ще свърши. Рашел си спомни един славянски обичай: когато близък човек заминава на дълго пътуване, всички сядат наоколо му и замълчават за малко. Понечи да изкаже гласно мисълта си, но не беше сигурна дали гласът й няма да й изневери.
	Когато чу в коридора стъпките на прислужниците, които идваха за багажа, тя вдигна внезапно глава и цяла се изви към него; очите й отразяваха такова крайно отчаяние, такъв ужас и нежност, че той протегна ръце:
	— Лулу!
	Но вратата вече се отваряше. В стаята навлязоха хора. Рашел стана. Беше чакала да има свидетели, за да му каже сбогом. Направи крачка и се приближи до Антоан. Той не пожела да я прегърне, защото чувствуваше, че след това не би могъл да я пусне. За последен път усети на устните си топлата, мека, ридаеща уста. Той отгатна думите, които тя прошепна: „Сбогом, мили“.
	Рашел бързо се откъсна от него, мина през широко отворената врата и изчезна в тъмния коридор, без да се обърне. Той стоеше прав и кършеше ръце, обхванат сякаш от едно-единствено чувство — учудване.


	Тя го беше накарала да й обещае, че няма да я придружи до кораба. Но се бяха уговорили той да отиде до фара, на края на северния вълнолом, за да види „Романия“, когато излиза от пристанището. Щом чу шума на отдалечаващата се кола, той позвъни, за да нареди да пренесат багажа му на гарата и да го дадат на гардероб; не искаше повече да влиза в тази стая. След това бързо излезе и потъна в нощта.
	Градът беше мъртъв, прогизнал от влажната мъгла. Печални облаци все още го притиснаха, други се трупаха на хоризонта; и между тези две останки от бурята, които се стремяха да се съединят, се топеше бледа ивица небе.
	Антоан вървеше напред, без да знае къде отива. Трябваше да спре под един фенер и да се бори с бурята, за да разгъне един план на града. След това, изгубен в мъглата, но воден от шума на вълните и от далечния зов на корабната сирена, като надвиваше вятъра, който прилепваше палтото към коленете му, той премина места, покрити с плъзгава кал и достигна до лошо циментиран кей, по който тръгна.
	Вълноломът се стесняваше, колкото по-навътре навлизаше в морето. Отдясно се носеше бавният ритъм на свободния океан; отляво покорената вода в пристанището само леко и глухо се плискаше, а неизвестно точно откъде ехтеше дрезгавият рев на кораб, който се движи в мъгла: той се чуваше все по-ясно и по-ясно и изпълваше пространството: „У-у-у, у-у-у, у-у-у!“
	След като вървя десетина минути, без да срещне жива душа, Антоан изведнъж различи почти над главата си светлината на фара; мъглата го скриваше до този момент. Беше вече близко до края на вълнолома.
	Той се спря в подножието на стъпалата, които водеха към площадката и се помъчи да се ориентира. Беше сам сред воя на вятъра и шума на откритото море. Точно пред него белезникава светлина сочеше изток, където за други хора изгряваше зимното слънце. В краката му стълба, издълбана в гранита, се спущаше към невидимата бездна на водата. Дори като се наведе, не можа да види вълните, които се блъскаха о каменната стена, макар че чуваше съвсем близо под себе си тяхното ритмично движение — дълга въздишка, последвана от глух стон.
	Времето течеше, но той не съзнаваше това. Постепенно по-силна светлина започна да се процежда през изпаренията, които го обграждаха от всички страни и го откъсваха от живия свят. Той вече виждаше блещукането на огънчето върху отсрещния вълнолом и не смееше да вдигне очи от посребреното пространство, което отделяше неговия фар от насрещния, защото там именно, между тези две светлини, щеше да се покаже _тя_.
	Изведнъж много наляво от точката, към която се бе обърнал, точно в средата на сиянието, вещаещо раждането на деня, изплува един силует: тясна и висока маса, която изникваше пред погледа му в млечнобелия въздух. Тя растеше и се превръщаше на кораб, на огромен безцветен кораб, напръскан със светлинки; черна ивица пушек се влачеше след него и се стелеше ниско над водата.
	„Романия“ завиваше и се насочваше към изхода на пристанището.
	Дъждът шибаше лицето му, но Антоан, впил ръце в железните перила, машинално броеше палубите, мачтите, комините на кораба… Рашел! Тя беше там, на някакви си сто метра, сигурно наведена като него, наведена към него, втренчила в него, без да го вижда, заслепените си от сълзи очи. И цялата им осакатена любов, която ги тласкаше още веднъж един към друг, бе безсилна да им даде утехата на последния жест за сбогом. Единствено светлинният сноп на фара над главата на Антоан достигаше със своята премигваща ласка тази безлика маса, която отново се стопяваше в мъглата и отнасяше като някаква тайна последната и тъй несигурна среща на техните погледи.


	Антоан остана дълго там, унесен, без да пролее сълза, без да помисли да се връща. Ушите му, привикнали с рева на кораба, не чуваха дори най-рязкото изсвирване.
	Най-после той погледна часовника си и тръгна към града. Беше вкочанен от студ. Бързаше и газеше в локвите, без да ги вижда. Корабостроителниците край външното пристанище бяха запалили бледите си лампи. Удари на чук звучаха тъпо в мъгливия въздух. Зад плажа се издигаше призрачен град, в чието подножие се плискаха вълните на прилива. Върволици гальоти тръгваха по калдъръма, придружени от викове и плясък на камшици. След пълната тишина този шум му подействува облекчително. Той се поспря да послуша как железните джанти на колелата скърцат по камъните.
	После изведнъж се сети, че влакът му тръгва едва в десет часа. Не бе помислил нито за миг за тези три часа чакане; всичко, което бе предвидил, свършваше за него със заминаването на Рашел. Какво да прави? Убийствената празнота на тези часове, които не знаеше как да прекара, така усили отчаянието му, че той се почувствува неспособен да се бори повече: облегна се на една ограда и заплака.
	След малко несъзнателно тръгна отново, устремен напред.
	Улиците се оживяваха. Около чешмите разчорлени деца се караха за вода. Камиони, заели цялата ширина на уличното платно, минаваха шумно на път за доковете. Антоан вървя дълго, без сам да знае къде отива. Сега за пръв път се озова денем пред сергиите с цветя на площада, където беше техният хотел. Тук именно вчера, преди да отидат да вечерят, без малко не купи на Рашел букет хризантеми; въздържал се бе, защото по някакво мълчаливо споразумение и двамата избягваха всеки жест и всяка дума, които биха могли да прекършат волята им преди момента на раздялата и да ги накарат да излеят мъката си, потискана с толкова усилия.
	Тогава той си спомни, че трябва да отиде в хотела, за да вземе бележката за багажа си. Обхвана го желание да види още веднъж тяхната стая, леглото… Но стаята не беше свободна; бяха я дали вече на две жени. Отчаян, той слезе по стълбата, поскита около площада, разпозна една улица, по която бяха минали заедно с нея и тръгна по пътя, водещ към кръчмата, където бяха чули неаполитанските певци. Когато дойде пред заведението, обхвана го желание да влезе вътре. Потърси масата, на която бяха вечеряли и келнера, който ги беше обслужвал. Но не разпозна нищо от обстановката на предната вечер. Безпощадната светлина, която нахлуваше през големите стъкла, превръщаше това място на нощни удоволствия в обширен хангар, мръсен и леденостуден. Столовете бяха натрупани върху масите и естрадата на музикантите — със своите съборени пултове, с виолончелото, положено в черен ковчег, с пианото, покрито с мушама, подобна на люспестата кожа на някакво дебелокожо животно — се издигаше сред този океан от прах като сал, отрупан с мъртъвци.
	— Позволете, господине.
	Един прислужник беше дошъл да помете под масата. Антоан дигна краката си на канапето и с поглед започна да следи движението на метлата: запушалка, две кибритени клечки, кора от портокал… не, от мандарина… В залата стана течение, сметта се разпръсна. Момчето се закашля. Антоан се стресна: дали не е пропуснал влака? Стана и потърси с очи стенния часовник: уви, беше прекарал в ресторанта само седем минути.
	Да седне пак? Не. Той излезе. Движен от някаква идея-фикс, че щом се озове във вагона, ще престане да страда така силно, Антоан скочи в един файтон и отиде на гарата, сякаш търсеше там убежище.
	Но след като предаде куфарите си на багаж, и там трябваше да чака, да чака повече от час.
	Отново заскита. Бързаше по кейовете, като че някой го гони. „Ти пък какво искаш от мене?“ — помисли той като измери с очи един машинист, който го гледаше от локомотива си. Обърна се и видя, че група работници го следят с очи.
	Тогава се окопити, върна се обратно, бутна вратата на чакалнята и се отпусна в един фотьойл. Беше сам в тържествената и тъмна зала. Срещу стъклената врата една старица бе приклекнала — Антоан виждаше само посивялата й глава, която се клатеше ритмично: тя люлееше малко дете и с почти младежки, но безцветен глас тананикаше старата песен, която госпожицата някога често пееше на Жиз, песен тъй сладка, че на човек просто му премаляваше, като я слуша.
P>
	„Мамо, мамо,
	не искам вече да ходя за миди…“
P$
	Очите му се изпълниха със сълзи. Не искаше вече нищо да чува, нищо да вижда!
	Той закри лицето си с ръце. Но веднага образът на Рашел се изправи пред него: по пръстите му бе останала миризма на кехлибар, защото през нощта беше пипал огърлицата на Рашел! Почувствува до гърдите си закръглената плът на рамото й, отново усети на устните си топлината на кожата й… Така силно се стресна, че отметна глава назад и остана неподвижен, с разтворени ръце, впити в страничните облегалки на фотьойла, притиснал тил в тапицираното облегало. Спомни си думите на Рашел: „Мислех да се самоубия…“. Да, да свърши с всичко! Самоубийството — ето единствения изход от такива мъки… Самоубийство без предварителен умисъл, почти неволно: просто за да се откъснеш от живота по какъвто и да било начин, преди тази мъка, която те стяга все по-силно като менгеме, да е достигнала връхната си точка.
	Изведнъж той се сепна и скочи на крака: някакъв човек, когото не бе видял да се приближава, докосваше рамото му. Едва не го блъсна неволно назад, едва не го събори с юмрук.
	— Е, що? — каза човекът.
	Беше някакъв старец, който дупчеше билетите.
	— Вла… влакът за Париж? — заекна Антоан.
	— На трети коловоз.
	Антоан втренчи като сомнамбул очи в човека и с отмаляла походка се запъти към перона.
	— Имате време, не е още композиран! — извика железничарят. След това, тъй като Антоан се беше блъснал на излизане в рамката на вратата — толкова му бяха разтреперани краката, — старецът повдигна рамене и измърмори:
	— И този си мисли, че е кой знае какъв здравеняк! Горкият!


>	Четвърта част
>	Приемният ден

>>	I

	Дванадесет и половина часът. Домът на улица Дьо л’Юниверсите.
	Антоан изскочи от таксито и потъна в сводестия вход.
	„Понеделник, приемният ми ден“ — помисли си той.
	— Добър ден, господине.
	Той се обърна. Двама хлапаци се бяха сгушили във входа, като че ли да се запазят от вятъра. По-големият беше свалил каскета си и вдигаше към Антоан кръглата си и подвижна като на врабче главичка, вперил смел поглед в него. Антоан се спря.
	— Искахме да ви помолим да дадете лекарство на… на него, че е болен.
	Антоан се приближи до този „него“, който стоеше малко по-настрана.
	— Какво ти е, момченце?
	Течението повдигаше пелерината на хлапака, изпод която се показваше превързаната му ръка.
	— Дребна работа — поде уверено по-голямото момче. — Даже не е от трудова злополука, но все пак в печатницата пипна тази гадна пъпка. Боли го чак до рамото.
	Антоан бързаше.
	— Има ли температура?
	— Моля?
	— Има ли треска?
	— Да, това трябва да е — отвърна по-големият, като поклати глава и се вгледа загрижено и изпитателно в лицето на Антоан.
	— Трябва да кажеш на родителите си да го заведат в „Шарите“, нали знаеш, голямата болница наляво. В два часа има приемен час.
	Детето бе явно разочаровано: лицето му се сви, но то бързо се овладя и с умолителна полуусмивка каза:
	— Аз мислех, че вие ще…
	После веднага си придаде спокоен вид и с тона на човек, който отдавна е свикнал да се примирява с неизбежното, добави:
	— Няма значение. Ще се справим. Благодаря, господине. Хайде, Лулу.
	Той се усмихна без задна мисъл, любезно повдигна каскета си и пристъпи към улицата.
	Заинтригуван, Антоан се поколеба за една секунда.
	— Мене ли чакахте?
	— Да, господине.
	— Кой ви… — Той отвори вратата към стълбището. — Влезте тук, не стойте на течение. Кой ви изпрати тук?
	— Никой. — Муцунката на детето светна. — Ами че аз ви познавам добре. Аз съм писарчето от кантората… Кантората в дъното на двора.
	Антоан, който стоеше до болното дете, улови машинално ръката му. Допирът с влажна длан, с горяща китка винаги предизвикваше у него неволен трепет.
	— Къде живеят родителите ти, момченце?
	Момчето обърна уморения си поглед към по-стария си брат.
	— Робер!
	Робер се намеси:
	— Нямаме родители, господине. — После, след кратка пауза, добави: — Живеем на улица Верньой.
	— Нямате нито баща, нито майка?
	— Не.
	— Тогава дядо или баба?
	— Не, господине.
	Лицето на момчето беше сериозно, погледът му — прям. В него не прозираше никакво желание да омилостиви Антоан, нито да го заинтригува; по лицето му не беше изписана дори отсянка на тъга. По-скоро учудването на Антоан можеше да изглежда детинско.
	— На колко си години?
	— На петнадесет.
	— А той?
	— На тринадесет и половина.
	„Дявол да ги вземе! — каза си Антоан. — Вече е един без четвърт! Трябва да телефонирам на Филип. Да обядвам. Да се кача горе. И да отида до предградието Сент-Оноре, преди да дойдат пациентите… Днес имам приемен ден!…“
	— Хайде — рече той изведнъж, — ела да ми покажеш ръката си. — И за да не бъде задължен да отговори на сияещия, но съвсем не изненадан поглед на Робер, той мина напред, извади ключа си, отвори вратата на партера и избута двамата хлапаци през вестибюла до кабинета си.
	Леон се показа на прага.
	— Недейте слага още масата, Леон… А ти бързо свали всичко това. Брат ти ще ти помогне. Полека… Така. Ела сега насам.
	Под сравнително чистата превръзка се показа мършава ръка. Над китката имаше повърхностен флегмон, добре ограничен, който изглеждаше вече съвсем узрял. Антоан престана да мисли за напредналото време и сложи показалеца си върху цирея. После с двата пръста на другата ръка леко го стисна отдолу. Така: той ясно почувствува как течността се движи под показалеца му.
	— Е, боли ли те? — Той опипа подутата част до лакътя; след това ръката му мина до възпалените жлези под мишницата.
	— Не много… — прошепна малкият, цял стегнат и без да сваля очи от брат си.
	— О, да, боли — възрази Антоан със сърдит тон. — Но виждам, че си храбро момче. — Той втренчи поглед в смутените очи на детето. Сякаш искра мина между очите им: само за миг детето се поколеба, но веднага след това се устреми доверчиво към Антоан. Едва тогава той се усмихна. Момчето веднага наведе глава. Антоан го погали по бузата и леко повдигна брадичката му, която все още не се поддаваше.
	— Слушай. Ще направим един малък разрез и след половин час ще се почувствуваш много по-добре. Искаш ли?… Ела насам.
	Малкият покорно и храбро направи няколко стъпки; но щом Антоан престана да го гледа, куражът му го напусна. Той обърна към брат си умолително лице, търсейки помощ от него:
	— Робер, ела и ти!
	Съседната стая — с фаянсови плочки, линолеум, барабан за изваряване на инструменти и емайлирана маса под силна лампа с рефлектор — служеше при нужда за малки операции. Леон я беше кръстил „лабораторията“; това беше банята на предишните наематели. Старият апартамент, който Антоан и брат му заемаха в бащината си къща, наистина беше станал тесен дори когато Антоан остана сам в него. Той има късмет да намери напоследък един четиристаен апартамент, също на партера, в съседната къща. Там беше пренесъл работния си кабинет и спалнята си и бе уредил своята „лаборатория“. Бившият му кабинет беше превърнат в чакалня за пациентите му. Широк отвор, пробит в стената между двете къщи, съединяваше двата вестибюла; така двата апартамента бяха слети в един.
	След няколко минути флегмонът беше добре срязан.
	— Още малко кураж… Ето… Още малко… Свърши се! — рече Антоан и отстъпи крачка назад. Но момчето, пребледняло, почти припадна в напрегнатите мишци на брат си.
	— Хей, Леон! — извика весело Антоан. — Малко коняк за тези юнаци! — Той намокри две парчета захар с малко коняк. — Изхрускай това. И ти също. — После се наведе към оперираното момче: — Не е ли много силно?
	— Хубаво е — промълви детето като се усмихна насила.
	— Дай си ръката. Не се страхувай, нали ти казах, че се свърши. Промиването и компресът не болят.
	Телефонът иззвъня. Гласът на Леон се чу от вестибюла:
	— Не, госпожо. Докторът е зает… Не днес следобед, докторът има приемен ден днес… О, едва ли ще бъде възможно преди вечеря… Добре, госпожо, на вашите услуги.
	— Един дренаж за всеки случай — измърмори Антоан, наведен над цирея. — Добре. И малко стегната превръзка, това е необходимо… Сега ти, баткото, слушай: ще заведеш брат си в къщи и ще кажеш да го сложат на легло, за да не си мърда ръката. С кого живеете?… Все пак сигурно някой се грижи за малкия.
	— Ами аз се грижа.
	Погледът му беше прям, пламтящ от дързост и лицето му изразяваше чувство на достойнство. Тук всяка усмивка би била неуместна. Антоан хвърли поглед към стенния часовник и още веднъж потисна любопитството си.
	— Кой номер на улица Верньой?
	— Тридесет и седем, Б.
	— Робер кой?
	— Робер Бонар.
	Антоан записа адреса и вдигна очи. Двете деца стояха прави, вперили чист поглед в него — никакъв знак на благодарност, но израз на доверие, на пълна сигурност.
	— Хайде, малките, бягайте сега, защото много бързам… Ще намина у вас между шест и осем, за да сменя дренажа. Ясно?
	— Да, господине — отговори по-малкият брат, който като че ли намираше всичко за много естествено. — На последния етаж, врата номер три, точно срещу стълбите.
	— Може да поднасяте, Леон — извика Антоан веднага щом децата излязоха. След това вдигна телефона: — Ало… Елизе 01–32.
	На масата във вестибюла, до самия апарат, бележникът на пациентите, които бяха се записали за преглед, бе широко разтворен на страницата: „1913 — Понеделник, 14 октомври“.
	Държейки слушалката, Антоан се наведе и прочете:
	— 14 ч. и 30 мин. — госпожа дьо Батенкур. Няма да съм се върнал по това време, ще почака… 15 ч. и 30 мин. — Рюмел, да… Лиутен, добре… Госпожа Ернст, не я познавам… Вианзони… дьо Файел… така…
	— Ало… 01-32?… Прибра ли се професор Филип? Тук е доктор Тибо… (Пауза.) Ало… Добър ден, шефе… Попречих ви на обеда… Отнася се за консилиум. Бързо е. Много… Детето на Еке… Да, Еке, хирургът… Много сериозно, уви, просто безнадежден случай: отит, който не е лекуван навреме, с всички усложнения. Ще ви обясня, трогателен случай… О, не, шефе, той иска да види вас, непременно. Не можете да откажете на Еке… Разбира се, колкото е възможно по-скоро, веднага… И аз не съм, заради приемния ми ден, днес е понеделник. Значи, разбрахме се: ще мина да ви взема в два без четвърт… Благодаря, шефе.
	Той закачи слушалката, прегледа още веднъж списъка на посещенията и въздъхна; това беше условната въздишка на умора, която обаче се опровергаваше от доволния израз на лицето му.
	Леон се приближи с глупава усмивка на безбрадото си лице:
	— Знае ли господинът, че тази сутрин котката се окоти?
	— Хайде де!
	Развеселен, Антоан влезе в кухнята. Котката се беше излегнала настрани в един панер, пълен с парцали, където шаваха малки топки, покрити с лепкави косми, които тя непрекъснато ближеше с грапавия си език.
	— Колко са?
	— Седем. Снаха ми поиска да й запазя едно.
	Леон беше брат на портиера. Повече от две години вече работеше у Антоан и изпълняваше задълженията си с ритуално усърдие. Той беше мълчалив момък с повехнал тен на лицето, без определена възраст; редки, меки и безцветни коси бяха странно прилепнали о черепа над прекалено дългото му лице; дългият, увиснал нос и постоянно мигащите очи му придаваха тромав вид, който усмивката още повече подчертаваше. Но тази непохватност беше само удобна маска — може би той нарочно си я придаваше, — под която се криеше съобразителен ум, здравомислещ и скептичен, на който не липсваше дори известна доза оригинален хумор.
	— А другите шест ще ги удавите ли? — запита Антоан.
	— Разбира се, че как иначе — отвърна Леон невъзмутимо. — Господинът иска ли да ги запази?
	Антоан се усмихна, завъртя се на токовете си и с бързи крачки отиде в старата стая на Жак, която сега му служеше за трапезария.
	Яйцата, шницелът със спанак, плодовете, всичко беше на масата; Антоан не можеше да търпи да чака следващото блюдо. Омлетът миришеше хубаво на горещо масло и на тиган. Кратък отдих, четвърт час почивка между сутринта, прекарана в болницата, и следобедните посещения.
	— От къщи нищо ли не са заръчали да ми кажете?
	— Не, господин докторе.
	— Госпожа Франклен не е ли телефонирала?
	— Да, господни докторе. Ще дойде в петък. Записано е.
	Телефонът иззвъня. Гласът на Леон:
	— Не, госпожо. Седемнадесет часа и тридесет минути е заето. Осемнадесет часа също… На вашите услуги, госпожо.
	— Кой беше?
	— Госпожа Стокне. — Леон си позволи да повдигне леко рамене. — За момченцето на някаква приятелка. Тя ще ви пише.
	— Коя е тази госпожа Ернст, записана за седемнадесет часа? — И без да дочака отговор, той добави: — Извинете ме пред госпожа дьо Батенкур; ще закъснея най-малко двадесет минути… Дайте ми вестниците. Благодаря. — Хвърли поглед към часовника. — Горе сигурно вече са станали от масата?… Телефонирайте, моля ви се. Повикайте госпожица Жизел и донесете апарата тук. Поднасяйте и кафето, веднага.
	Той грабна слушалката, чертите му се отпуснаха, погледът му се зарея усмихнат някъде надалеч, сякаш с един размах на крилата цялото му същество отлетя, устреми се към другия край на жицата.
	— Ало… Да, аз съм. О, почти свърших… — Антоан се засмя. — Не, грозде, изпрати ми го един пациент, чудесно е… А горе? — Той послуша малко. Лицето му все повече и повече се помрачаваше. — Гледай ти! Преди или след инжекцията? Непременно трябва да го убедим, че това е нормално. — Пауза. Лицето му отново светна. — Слушай, Жиз, сама ли си на телефона? Слушай, трябва да те видя днес, имам да ти говоря. Сериозно… Тук, разбира се. Няма значение кога, от три и половина нататък, искаш ли? Леон ще те въведе… Значи, разчитам на тебе?… Добре… Изпивам си кафето и се качвам.


>>	II

	Антоан имаше ключ от етажа на баща си и се озова, без да е позвънил, до килера за бельо.
	— Заведоха господина в кабинета — обясни му Адриан.
	Стъпвайки на пръсти, той мина през коридора, където се носеха миризми на аптека, и влезе в тоалетната стая на господин Тибо. „Какво угнетяващо чувство ме обзема, щом стъпя в този апартамент… — помисли си той. — Пък уж съм лекар!… Да, но тук за мен не е като при другите болни…“
	Погледът му се устреми веднага към листа за температурата, забоден на стената. Тоалетната стая имаше вид на аптека: върху етажерката и на масата беше пълно с шишенца, порцеланови съдове и пакети памук. „Да видим урината. Така си и мислех: бъбреците работят слабо. Ще се види при анализата… Докъде сме стигнали с морфина? — Той отвори кутията с ампулите, чиито етикети тайно бе зацапал, за да не възбуди никакви подозрения у болния. — Три сантиграма за двадесет и четири часа. Толкова много!… Чакай, къде ли я е сложила сестрата?… А, ето мензурата.“
	С пъргави, почти радостни движения той започна да прави анализата. Вече затопляше епруветката на спиртния пламък, когато скърцането на вратата накара сърцето му да затупти; той бързо обърна глава. Не беше Жиз. Беше госпожицата, която със ситни стъпки се приближаваше, превита надве като стара дърварка. Тя бе така изкривена сега, че дори като си извиваше врата и вдигнеше все още живия си поглед през опушените тесни очила, едва успяваше да види ръцете на Антоан. У нея най-малката тревога се проявяваше в нервно треперене на тясното й, сякаш изваяно от слонова кост чело, което изглеждаше още по-жълто между белите къдрици.
	— А, ето те най-после — въздъхна тя и без всякакво предисловие започна да нарежда с треперещ глас: — Знаеш ли, от вчера стана вече невъзможно! Сестра Селия ми съсипа две купи бульон и един литър мляко за нищо и никакво! Тя му бели банани, по дванадесет су единия, до които той дори не се докосва… И човек не може да използува това, което той не изяжда, заради микробите. О, аз нямам нищо против нея, нито срещу когото и да било, тя наистина е свята жена… Но говори й, Антоан, забрани й да продължава така! Болен човек, защо да го насилва? Трябва да почака той сам да си поиска. Постоянно му предлага разни неща! На’, тази сутрин измисли сладолед! Антоан! Да му предлага сладолед, как може такова нещо! Та да му замрази сърцето! Като че ли Клотилд има време да тича за лед! И да храни цяла къща!
	Антоан търпеливо слушаше и довършваше анализата, като отговаряше само с уклончиви ръмжения: „Двадесет и пет години наред тя е понасяла, без да каже дума, потока на бащиното ми красноречие — мислеше си той — и сега си наваксва…“.
	— Знаеш ли колко гърла трябва да храня… — продължаваше старата госпожица, — колко гърла в този момент, че на всичко отгоре и сестрата, и Жиз! Трима в кухнята, трима на масата, пък и баща ти! Пресметни сам! На седемдесет и осем години, и то в състоянието, в което…
	Тя живо отстъпи назад, защото Антоан се беше отдръпнал от масата, за да отиде да си измие ръцете. Все още много се боеше от болести и зараза. Положението, в което се намираше от една година — да живее в къща, където има тежко болен човек, да се сблъсква по коридорите с болногледачки и лекари; да диша въздух, наситен с миризми на лекарства, — действуваше върху нея като някаква отрова: бавно отравяне, което ускоряваше още повече общата й отпадналост, започнала преди три години. Впрочем тя самата съзнаваше до известна степен своята немощ: „Откакто господ ми отне Жак — стенеше тя, — аз съм вече половин човек“.
	Но като видя, че Антоан си сапунисва ръцете и стои неподвижен, тя прекрачи плахо до умивалника:
	— Говори на сестрата, Антоан, говори й! Тебе тя ще те послуша.
	Той се съгласи с едно примирително „да“. След това, без да й обръща повече внимание, напусна стаята. Тя погледа краката му, докато той се отдалечаваше, проследи го с нежен поглед. Понеже Антоан почти никога не й отговаряше и не й противоречеше, тя го наричаше „моята утеха на този свят“.


	Той мина обратно по коридора, за да влезе в кабинета през вестибюла, като че ли пристига отвън.
	Г-н Тибо беше сам със сестрата. „Значи, Жиз е в стаята си — помисли си Антоан. — Тогава сигурно ме е чула, че минавам… Избягва ме…“
	— Добър ден, тате — каза той с онзи лек тон, с който си служеше сега винаги край леглото на болния. — Добър ден, сестра.
	Г-н Тибо повдигна клепачи.
	— А, ето те и тебе.
	Той седеше в голямо тапицирано кресло, близо до прозореца. Главата му сякаш бе станала твърде тежка за раменете и брадичката му притискаше салфетката, която сестрата бе завързала около врата му. Двете черни патерици, подпрени отстрани на високото облегало, изглеждаха необикновено дълги поради свитото тяло на стареца. Псевдоренесансовото пъстро стъкло на прозореца хвърляше цветни сенки върху колосаното боне на сестра Селин и червеникави петна върху покривчицата на масата, където димеше чиния с млечна супа от тапиока.
	— Хайде! — рече сестрата. Тя гребна една лъжица от супата, отцеди капките на ръба на чинията и с едно игриво „ха сега“, сякаш даваше кашичка на бебе, мушна лъжицата между меките устни на болния и я изсипа, преди той да успее да се обърне. Двете ръце на стареца, проснати на коленете, затрепериха от досада. Честолюбието му страдаше, когато го виждаха, че не може да се храни сам. Направи усилие да хване лъжицата, която сестрата държеше, но отдавна схванатите му пръсти, сега отекли и подути, отказваха да му служат. Лъжицата се изплъзна и падна на килима. С рязко движение той блъсна чинията, масата и сестрата.
	— Не съм гладен! Не искам да ме насилват! — извика той, като се обърна към сина си, сякаш искаше защита от него. И очевадно окуражен от мълчанието на Антоан, хвърли на калугерката зъл поглед. — Вдигнете всичко това!
	Без да спори, сестрата отстъпи крачка назад и се скри от погледа му.
	Болният се закашля. Слаба, суха кашлица, без задъхване, постоянно прекъсваше думите му и го караше да стиска юмруци и да бръчка затворените си клепачи.
	— Знаеш ли — подхвана сякаш със злорадство г-н Тибо, — снощи ми се гадеше и тази сутрин също.
	Антоан усети, че баща му го разглежда изкосо. Той си придаде безразличен вид:
	— Гледай ти!
	— Намираш ли, че това е естествено?
	— Бога ми, признавам си, че очаквах това — подхвърли Антоан, като се усмихваше.
	Той играеше ролята си без особено усилие. За никой болен не бе проявявал толкова жалост и търпение: идваше всеки ден, много често дори сутрин и вечер, и всеки път, без да се умори, сякаш наново превързваше една и съща рана, напрягаше ума си да измисли лъжливи, но логични съображения. Всеки ден той повтаряше с все същия убеден тон все същите успокоителни думи: „Е, какво искаш, тате, стомахът ти не е вече като на млад човек! Стават вече осем месеца, откак те тъпчат с лекарства и прахове. Да бъдем доволни, че стомахът ти не е показал умора по-рано“.
	Г-н Тибо замълча. Той разсъждаваше. Беше се вече съвсем успокоил от тази нова мисъл и изпитваше облекчение, че може пак да се разсърди на нещо или на някого.
	— Да — каза той, като плесна безшумно с големите си ръце, — тези магарета с техните лекарства ми… Ай, кракът ми!… Те ми… Те ми съсипаха стомаха!… Ай!
	Болката беше тъй внезапна и тъй остра, че за миг цялото му лице се разкриви. Горната част на тялото му се изви настрана и като се опря на ръцете на сестрата и на Антоан, той успя да изпъне крака си и да отклони огнената бразда, която го изгаряше.
	— Ти ми беше казал… че серумът на Теривие… ще подействува на този ишиас! — изкрещя той. — Е, кажи, по-добре ли е сега?
	— Да, разбира се — рече хладно Антоан.
	Г-н Тибо му хвърли слисан поглед.
	— Господинът сам призна, че от вторник страда по-малко — извика сестрата, която беше свикнала да повишава прекалено глас, защото г-н Тибо не чуваше добре. Използувайки благоприятния момент, тя изсипа цяла лъжица тапиока в устата на болния.
	— От вторник ли? — промълви старецът, като най-добросъвестно се мъчеше да си припомни какво е казал. След това замълча.
	Антоан мълчеше и със свито сърце наблюдаваше изсъхналото лице на баща си: умственото усилие отпущаше мускулите на челюстта, повдигаше веждите и караше клепките да мигат. Горкият старец искаше да вярва, че ще се излекува и всъщност досега никога не се бе съмнявал в това. След минута сестрата използува неговата разсеяност и отново го натъпка с млечна супа. Тогава, понеже яденето го отвращаваше, той така нетърпеливо блъсна сестрата, че тя отстъпи и най-после се съгласи да му развърже салфетката.
	— Съсипаха ми стомаха — повтори той, докато калугерката бършеше брадата му.
	Но щом тя излезе с подноса, г-н Тибо, който сякаш беше дебнал момента да остане сам с Антоан, се наведе бързо и като се облегна на лакътя си, с доверителна усмивка направи знак на сина си да седне по-близо до него.
	— Прекрасно момиче е сестра Селин — започна той убедително. — Знаеш ли, Антоан, тя наистина е свято създание… Никога няма да можем достатъчно… да й се отплатим. Но дали спрямо нейния манастир… Знам, че майката игуменка ми е задължена. Но именно поради това ми е неловко. Да злоупотребявам толкова дълго с тази преданост, когато има толкова други по-тежко болни хора, които може би чакат и които страдат! Не си ли на същото мнение?
	Понеже предчувствуваше, че Антоан ще му възрази, той го спря с ръка и въпреки кашлицата, която прекъсваше думите му, смирено и любезно издаде напред брада и продължи:
	— Разбира се, не казвам това за днес, нито за утре, но… Не мислиш ли, че… скоро… щом като съвсем се поправя… ще трябва да върнем свободата на това прекрасно момиче? Не можеш да си представиш, драги мой, колко е мъчително да имаш постоянно някого около себе си! Да я освободим, щом бъде възможно, а?
	Антоан кимаше с глава в знак на съгласие, но нямаше кураж да отговори. Ето в какво се бе превърнала тази непоколебима, властна воля, с която се бе сблъсквал през младежките си години. Доскоро този деспот би изгонил без всякакви обяснения досадната болногледачка; днес, омаломощен, безпомощен… В подобни моменти физическата отпадналост личеше още по-ясно, отколкото когато Антоан усещаше под пръстите си изтощените органи.
	— Отиваш ли си вече? — прошепна г-н Тибо, като видя, че Антоан става.
	В този упрек имаше и съжаление, и молба, и дори нежност. Антоан се трогна.
	— Трябва — каза той, като се усмихна. — Имам визити цял ден. Ще гледам да намина довечера.
	Той се приближи да целуне баща си — това беше нова привичка, но старецът се извърна настрани.
	— Добре тогава, тръгвай, драги мой, тръгвай.
	Антоан излезе, без да отговори.


	Във вестибюла, смешно кацнала на един стол, го дебнеше госпожицата:
	— Трябва да ти говоря, Антоан… да ти говоря за сестрата…
	Но силите му вече се бяха изчерпали. Той грабна пардесюто и шапката си и затвори вратата след себе си.
	На площадката се почувствува за миг обезсърчен. Направи усилие да навлече пардесюто си и това му припомни болката в кръста, която изпитваше като войник, когато повдигаше тежката раница след кратката почивка при поход…


	Животът на улицата, колите, минувачите, които се бореха с есенния вятър, му възвърнаха жизнерадостта.
	Той тръгна да търси такси.


>>	III

	„Без двадесет — забеляза Антоан, когато автомобилът минаваше пред часовника на «Мадлената». Ще стигна в последния момент. Точността на шефа! Сигурен съм, че той е готов вече.“
	Действително доктор Филип го чакаше прав на вратата на кабинета.
	— Добър ден, Тибо — измърмори той. Гласът му напомняше гласа на Полишинел от кукления театър и сякаш винаги съдържаше някаква подигравка. — Точно без четвърт. Да вървим…
	— Да вървим, шефе — отвърна Антоан весело.
	Той винаги изпитваше удоволствие, когато можеше да се опре на Филип. Цели две години бе работил при него в болницата и бе живял в ежедневна близост с този новатор. След това трябваше да мине в друго отделение, но никога не бе прекъснал връзките си със своя учител и никой друг по-късно не бе заместил за него „шефа“. За Антоан казваха: „Тибо, ученикът на Филип“. И действително той беше негов ученик, негов помощник, негов духовен син, но често и негов противник. Младостта се изправяше срещу зрелостта; дързостта, готовността да рискува — срещу благоразумието. Отношенията, създадени между тях от седемгодишно приятелство и съвместна професионална работа, бяха останали непроменени. Щом Антоан се озовеше с Филип, неговата личност неусетно се изменяше, някак си се намаляваше по обем; завършеният и независим характер автоматично наново попадаше под опека. И това не му беше неприятно. Обичта, която хранеше към шефа, се засилваше още повече, защото честолюбието му бе задоволено: безспорната тежест на професора, името, което той си беше създал, че мъчно се сближава, придаваха още по-голяма цена на привързаността му към Антоан. Когато учителят и ученикът бяха заедно, те винаги изпадаха в добро настроение; струваше им се очевидно, че човечеството в по-голямата си част се състои от некадърници и малоумни и че те за щастие не попадат под общото правило. Начинът, по който шефът — той не беше експанзивен по природа — се обръщаше към Антоан, доверието му, характерът му, полуусмивките и намиганията, когато подчертаваше забележките си, самият му речник, непонятен за непосветените, всичко сякаш показваше, че именно Антоан е единственият, с когото Филип може да говори свободно, единственият, от когото може да бъде точно разбран. Техните недоразумения бяха редки и предизвикани винаги от едни и същи причини. Случваше се Антоан да упрекне Филип, че сам се е подвел и е приел за окончателно съждение някое хрумване, подсказано му от неговия собствен скептицизъм. Или понякога, след като бяха разменили мисли и достигнали до съгласие, Филип внезапно вземаше напълно противоположно становище и започваше да се подиграва с това, което току-що бяха казали: „Ако погледне човек от друга страна, нашите заключения ще се окажат идиотски“. Подобни разговори завършваха с: „Нищо не заслужава внимание, всички заключения са празна работа!“. Тогава Антоан настръхваше. Подобно отношение му беше буквално непоносимо. Той страдаше от него като от физически недъг. В такива дни учтиво се измъкваше и бързаше да се отдаде на своите работи, за да намери отново душевно равновесие под благотворното влияние на дейния си живот.


	На стълбището те срещнаха Теривие, който идваше за спешен съвет при шефа. По-възрастен от Антоан, също бивш ученик на Филип, Теривие сега се беше посветил на обща медицина. Той лекуваше г-н Тибо.
	Шефът се спря. Леко наведен напред, неподвижен, с отпуснати ръце, с дрехи, провиснали по мършавото му тяло, подобен на дълга кукла, на която са забравили да дърпат конците, той представляваше комичен контраст със своя събеседник — нисък, пълничък, подвижен и постоянно усмихнат. Прозорецът на стълбището едва ги осветяваше и Антоан, застанал малко по-назад, наблюдаваше шефа с онзи интерес, който изпитваше понякога, когато гледаше с нови очи добре познати нему хора. В този момент Филип бе втренчил в Теривие острия и винаги дързък поглед на светлите си очи, скрити под надвисналите, все още черни вежди, докато брадата му вече сивееше. Той имаше ужасна козя брада — човек би рекъл, че е изкуствена, — подобна на проскубани ресни, които висяха надолу. Впрочем всичко у него сякаш бе създадено нарочно, за да отблъсва и дразни: небрежното му облекло, грубият начин, по който посрещаше хората, фигурата му, прекалено дългият му и червеникав нос, свирещото дишане, гримасите на лицето, увисналата, винаги влажна долна устна, дрезгавият му носов глас, който минаваше във фалцет, когато подхвърляше някоя язвителна дума или сатирична забележка; в такива случаи маймунските му зеници блясваха под рунтавите вежди — пламъче, изразяващо вътрешно удоволствие, което той не търсеше да сподели с никого.
	Но колкото и неблагоприятно да беше първото впечатление, то отблъсваше от Филип само посредствените и тези, които не го познаваха. „Всъщност — мислеше си Антоан — никой лекар не е по-обичан от болните си, никой професор не е по-уважаван от събратята си, нито по-ревностно търсен от учениците си, нито по-ценен от критично настроената към всичко младеж в болниците.“ Действително най-ядовитите му забележки бяха насочени към живота, към човешката глупост и засягаха само глупците. Човек трябваше да го види, когато работи, за да почувствува силата на този блестящ ум, в който нямаше нито дребнавост, нито истинско пренебрежение към хората, да почувствува топлотата на тази душа, болезнено понасяща ежедневните гледки на страдания; тогава чак можеше да схване, че острата му духовитост беше само оръжие срещу меланхолията, само обратната страна на състрадание, лишено от илюзии. Хапливото му остроумие, заради което глупците го мразеха, се оказваше в последна сметка просто външен израз на неговата житейска философия.
	Антоан слушаше разсеяно думите на двамата лекари. Приказваха за някакъв болен, когото Теривие лекуваше и когото шефът беше посетил предния ден. Случаят изглеждаше тежък. Теривие държеше на своето.
	— Не — отсече Филип. — Един кубически сантиметър, това е всичко, което бих си позволил, млади момко. Или половин сантиметър дори е още по-добре. И на два пъти, моля ви се.
	Тъй като Теривие очевидно не беше съгласен с този съвет за умереност и възразяваше, Филип сложи флегматично ръка на рамото му и измърмори носово:
	— Виждате ли, Теривие, когато болният е в това състояние, само две сили вече се борят: природата и болестта. Лекарят пристига и удря напосоки. Ези-тура! Ако удари болестта — ези, печели. Но ако удари природата — тура, пациентът е moriturus*. Такава е играта, моето момче. Затова на моята възраст човек става благоразумен и гледа да не удря прекалено силно.
	[* Умиращ (лат.). — Б.пр.]
	Той остана няколко секунди неподвижен, като шумно преглъщаше слюнката си. Мигащите му очи се впиваха в очите на Теривие. След това дръпна ръката си, хвърли към Антоан хитър поглед и заслиза по стълбите.
	Антоан и Теривие тръгнаха заедно след него.
	— Как е баща ти? — запита Теривие.
	— От вчера му се гади.
	— А… — Теривие набръчка чело и направи гримаса. След кратко мълчание запита: — Поглеждал ли си краката му тия дни?
	— Не.
	— Завчера ми се видяха малко по-подути.
	— Албумин?
	— Опасност от флебит по-скоро. Ще намина тази вечер между четири и пет. Ти ще бъдеш ли там?


	Лимузината на Филип чакаше пред вратата. Теривие се сбогува и се отдалечи с отсечената си походка.
	„Толкова пари харча сега за таксита — помисли си Антоан, — че е по-добре да си купя собствена кола…“
	— Къде отиваме, Тибо?
	— На улица Фобур Сент-Оноре.
	Филип се сгуши зиморничаво в дъното на колата и преди още шофьорът да запали мотора, попита:
	— Осведомете ме бързо за случая, моето момче. Действително ли е безнадежден случаят?
	— Безнадежден, шефе. Двегодишно момиченце, недоносче, и изродено, горкото: заешка устна с наследствено разцепено небце. Еке я оперира сам през пролетта. Освен това и функционална инсуфициенция на сърцето. Разбирате, нали? Така. И на всичко отгоре изведнъж остър отит. Разболяло се във вилата. Трябва да ви кажа, че това е единственото им дете…
	Филип, с поглед, зареян далече в бягащата срещу тях улица, изръмжа състрадателно.
	— Но госпожа Еке е бременна в седмия месец. Тежка бременност. Струва ми се, че тя е доста неблагоразумна. С една дума, за да избегне нов нещастен случай, Еке беше завел жена си извън Париж, в Мезон-Лафит, в къщата на една леля на госпожа Еке — познавам тези хора, защото бяха приятели на брат ми. Там именно се проявил отитът.
	— Кой ден?
	— Не знаят. Бавачката не казала нищо. Сигурно нищо не е забелязала. Майката, която не става от легло, също отначало не си давала сметка; след това помислила, че това е във връзка с никненето на зъбите. Най-после в събота вечер…
	— Завчера?
	— Завчера, пристигайки в Мезон, за да прекара неделята както всяка седмица, Еке веднага разбрал, че малката е в опасност. Незабавно намерил болнична кола и още през нощта довел и майката, и детето в Париж. Така. Телефонира ми, щом пристигна. Видях малката още в неделя, рано сутринта. Той вече се беше сетил да повика и един оториноларинголог, Ланкето. Открихме всички възможни усложнения: мастоидит, разбира се инфекция на страничния синус и т.н… От вчера опитахме всичко. Напразно. Състоянието от час на час става все по-тежко. Тази сутрин менингитни симптоми…
	— Операция?
	— Изглежда, че е невъзможна. Пешо’, повикан от Еке снощи, казал изрично, че състоянието на сърцето не позволява никаква операция. Извън леда, който й слагат, не може да се направи нищо, за да се облекчат страданията й, които са ужасни.
	Филип, все още загледан някъде далеч, изръмжа отново.
	— Ето, това е положението — поде Антоан загрижено. — Сега е ваш ред, шефе. — И след кратка пауза той добави: — Единствената ми надежда, признавам го, е да пристигнем твърде късно… И всичко да е вече свършено.
	— Еке не си прави илюзии, нали?
	— О, не!
	Филип замълча за миг, след това сложи ръка на коляното на Антоан.
	— Не бъдете толкова сигурен, Тибо. Наистина като лекар нещастният Еке трябва да _знае_, че няма на какво да се надява. Но като баща… Виждате ли, колкото по-тежко е положението, толкова повече човек лъже себе си… — Лицето му се изкриви в гримаса — усмивка на човек, който е изгубил илюзиите си. — И добре, че е така, нали? Добре, че е така — повтори той през нос.


>>	IV

	Еке живееше на третия етаж.
	При шума на асансьора вратата на стълбището се отвори. Чакаха ги. Снажен мъж, облечен в бяла престилка, с черна брада, подчертаваща семитския му произход, стисна ръката на Антоан, който го представи на Филип.
	— Исак Щудлер.
	Той беше бивш студент по медицина, който се беше отказал от следването, но продължаваше да се движи в медицински среди. Към своя някогашен състудент Еке хранеше сляпа обич и животинска привързаност. Уведомен по телефона за внезапното връщане на приятеля си в Париж, той беше изоставил всичко, за да дойде веднага да бди до леглото на детето.
	Апартаментът, в който всички врати бяха отворени и който изглеждаше точно така, както го бяха оставили през пролетта, представляваше зловеща гледка; по липса на завеси бяха спуснали щорите и бяха запалили лампите навсякъде; под ярката светлина на плафониерките, поставени във всички стаи, покритите с бели чаршафи купчини столове приличаха на детски ковчези. В салона, където Щудлер беше оставил двамата лекари, докато отиде да повика Еке, подът беше осеян с най-различни предмети, очевидно извадени от разтворения, полуизпразнен пътнически куфар.
	Вратата се отвори стремително и една млада жена, разсъблечена, с разтревожено лице и разпусната руса коса, се спусна към тях толкова бързо, доколкото й позволяваше натежалата й походка. С една ръка тя придържаше корема си, а с другата загръщаше пеньоара си. Дишаше задъхано и това й пречеше да говори; устните й трепереха. Тя се беше насочила право към Филип и го гледаше с големите си насълзени очи с няма молба, тъй сърцераздирателна, че той не помисли да я поздрави, а просто машинално протегна ръце към нея, сякаш да я задържи и да я успокои.
	В този момент през вратата на вестибюла се втурна Еке.
	— Никол! — Гласът му трепереше от гняв. Побледнял, със сгърчено лице, без да обръща внимание на Филип, той се спусна към младата жена, грабна я и я вдигна на ръце със сила, каквато човек не би очаквал от него. Тя се отпусна без съпротива и се разхълца.
	— Отворете ми вратата — прошепна той на Антоан, който изтича да му помогне.
	Антоан ги последва. Никол, чиято отпусната глава той придържаше, шепнеше жално. Той различи откъслечни думи:
	— Ти никога няма да ми простиш… Аз съм виновна за всичко… Тя се роди недъгава по моя вина… Ти толкова дълго ми се сърди… И сега пак по моя вина. Ако бях разбрала, ако бях се погрижила веднага…
	Те влязоха в една спалня, където Антоан видя голямо разхвърляно легло. Младата жена явно бе чакала да дойдат лекарите и бе скочила от леглото въпреки всички забрани.
	Тя хвана ръката на Антоан и отчаяно се вкопчи в нея:
	— Моля ви се, господине… Феликс вече няма да ми прости… Той не би ми простил, ако… Опитайте всичко! Спасете я, умолявам ви, господине!…
	Мъжът й я бе сложил внимателно в леглото и я завиваше. Тя пусна ръката на Антоан и замълча.
	Еке се наведе над нея. Антоан видя погледите, които двамата си размениха: погледът на жената — блуждаещ, обезумял; погледът на мъжа — суров.
	— Забранявам ти да ставаш, чуваш ли?
	Тя затвори очи. Тогава той се наведе още повече, докосна с устни косите й и я целуна по затворените клепачи, сякаш за да запечата помирението им, сякаш предварително й прощаваше. След това дръпна Антоан и излезе от стаята.


	Когато се върнаха, Щудлер беше завел шефа при малката. Филип беше свалил сакото си и бе облякъл бяла престилка. Спокоен, с непроницаемо лице, сякаш беше сам с детето, той го преглеждаше методично и щателно, макар че още от самото начало си бе дал сметка, че нищо не може да го спаси.
	Еке мълчаливо следеше лицето на лекаря; ръцете му трепереха.
	Прегледът трая десет минути.
	Когато свърши, Филип вдигна глава и потърси Еке с очи. Бащата беше неузнаваем: мрачно лице, поглед, застинал между зачервените и сбръчкани клепачи, сякаш изсушени от вятър и пясък. Неговата безчувственост трогна лекарите. От бързия му поглед Филип разбра, че е напълно излишно да се преструва и веднага се отказа от намерението си да предпише нещо само от състрадание към родителите. Той развърза престилката си, изми бързо ръце, облече сакото, което болногледачката му държеше, и излезе от стаята, без да хвърли поглед към малкото легло. Еке, последван от Антоан, тръгна след него.
	Във вестибюла тримата мъже, прави, се спогледаха.
	— Все пак благодаря ви, че дойдохте — изрече с усилие Еке.
	Филип разтърси рамене уклончиво и млясна с устни. Еке го наблюдаваше през пенснето си. Постепенно изразът на очите му стана строг, презрителен, почти изпълнен с омраза. После злото пламъче изгасна. Той измърмори с тон на извинение:
	— „Човек се надява и когато няма никаква надежда.“
	Филип понечи да направи някакво движение, но се отказа и без да бърза, откачи шапката си. После, вместо да излезе, той се върна към Еке, поколеба се и несръчно го хвана под ръка. Отново настъпи мълчание. След това Филип сякаш се овладя, отстъпи крачка назад, окашля се леко и най-после се реши да си тръгне.
	Антоан се приближи до Еке:
	— Днес имам визити. Ще се върна довечера към девет часа.
	Застанал неподвижно, Еке гледаше безсмислено отворената врата, откъдето заедно с Филип бе изчезнала и последната му надежда; той поклати глава, за да покаже, че е чул.


	Последван от Антоан, Филип бързо слезе до първия етаж, без дума да промълви. Той се спря полуобърнат, преглътна шумно слюнката си — сякаш извор заклокочи — и каза с още по-носов глас от обикновено:
	— Все пак трябваше да предпиша нещо, а? Ut aliqu’d fieri videatur…* Наистина не посмях. — Той замълча, слезе няколко стъпала и без да се обърне, измърмори: — Аз пък не съм толкова оптимист като вас… Може да се проточи още ден-два.
	[* За да се види, че се прави нещо (лат.). — Б.пр.]


	Когато стигнаха до последните стъпала, където беше доста тъмно, те се разминаха с две дами, които тъкмо влизаха в къщата.
	— А, господин Тибо!
	Антоан позна г-жа дьо Фонтанен.
	— Е? — запита тя с приветлив глас, като се стараеше да не прояви безпокойството си. — Тъкмо идвахме за новини.
	Антоан отговори само с бавно поклащане на глава.
	— Не, не! Как може да знае човек! — извика г-жа дьо Фонтанен с отсянка на укор, сякаш отношението на Антоан я задължаваше веднага да направи заклинание срещу някаква зла магия. — Имайте вяра, докторе! Това е невъзможно, това би било ужасно! Нали, Жени?
	Едва тогава Антоан забеляза момичето, което стоеше настрана. Той побърза да се извини. Жени изглеждаше стеснена, нерешителна; най-после му протегна ръка. Антоан забеляза развълнувания израз на лицето й и нервното мигане на клепачите й, но не се учуди, защото знаеше колко много тя обича братовчедка си.
	„Каква странна промяна има у нея?“ — запита се той, докато настигаше шефа. В спомените му изплува далечният силует на момиче в светла рокля през една лятна вечер в цъфнала градина. Тази среща събуди мъчително чувство в него. — „Горкият Жак! Сигурно не би я познал“ — помисли си той.
	Филип, мрачен, се беше свил в ъгъла на колата си.
	— Отивам във факултета — каза той — и пътем ще ви оставя у вас.
	През целия път той не каза нито дума. Но когато Антоан се сбогуваше с него на ъгъла на улица дьо л’Юниверсите, Филип сякаш се отърси от вцепенението.
	— Впрочем, Тибо… понеже малко сте се специализирали в тази област — бавно проговарящи деца… тези дни ви изпратих госпожа Ернст…
	— Тя ще дойде днес при мен.
	— Ще ви доведе момченцето си, пет-шестгодишно дете, което говори като бебе с едносрични думи. Дори има известни звукове, които изглежда, че съвсем не може да произнесе. Но щом му кажат да си прочете молитвата, то застава на колене и ви изкарва „Отче наш“ от край до край, като изрича всички думи почти правилно! Впрочем то изглежда много умно дете. Много интересен случай за вас, мисля…


>>	V

	Леон се появи, щом чу, че господарят му завърта ключа в ключалката.
	— Госпожица дьо Батенкур ви чака. — По лицето му се изписа обичайното съмнение и той добави: — Мисля, че е с гувернантката си.
	„Тя не е Батенкур — поправи го Антоан мислено, — защото е дъщеря на Гупийо. «Базарите на двадесетия век»…“
	Той мина в спалнята, за да смени яката и дрехата си. Сега вече отдаваше значение на външността си и се обличаше с обмислена простота. След това влезе в кабинета, хвърли поглед наоколо си, за да се увери, че всичко е в ред, и изпълнен с бодрост в началото на следобеда, повдигна живо завесата и отвори вратата на салона.
	Една стройна млада жена стана от мястото си. Той позна англичанката, която бе идвала през пролетта с г-жа дьо Батенкур и дъщеря й. Веднага в паметта му неволно изпъкна една малка подробност, която му бе направила впечатление тогава: докато в края на прегледа Антоан, седнал на бюрото си, пишеше рецептата, той случайно бе вдигнал очи към г-жа дьо Батенкур и гувернантката, и двете в леки тоалети, застанали близо една до друга пред прозореца; той не бе забравил светлинката, която блесна в погледа на красивата Ана, когато тя повдигаше с ласкаво движение една копринена къдрица от челото на мис Мери.
	Англичанката непринудено кимна с глава и пусна момиченцето пред себе си. Антоан, който се бе дръпнал настрана, за да ги остави да минат, за миг почувствува свежия дъх на двете млади, грижливо гледани тела. И двете жени бяха руси, стройни и със светла кожа.
	Югет носеше палтото си на ръка и макар че нямаше повече от тринадесет години, беше вече толкова висока, че човек се учудваше, като я гледаше облечена с детска рокличка, къса, без ръкави, която разкриваше младата й плът, великолепно позлатена от лятното слънце. Златистите й коси се навиваха на непокорни къдрици и сякаш придаваха веселост на лицето й, макар че усмивката и бавният поглед на широко отворените й очи изразяваха по-скоро лека тъга.
	Англичанката се обърна към Антоан. Нежните й страни поруменяха, когато започна да обяснява — френският й език бе мелодичен като трели на славей, — че госпожата обядвала в града, но поръчала да й изпратят колата и че нямало да се забави много.
	Антоан, който се беше доближил до Югет, я тупна леко по рамото и я завъртя с лице към светлината.
	— Как сме сега? — запита той разсеяно.
	Момиченцето разтърси глава и се усмихна сякаш неохотно.
	Антоан бързо преглеждаше цвета на устните, на венците, на лигавицата на окото, но мисълта му всъщност беше другаде. Преди малко в салона той беше забелязал как малката — която изглеждаше тъй естествено грациозна — сега беше станала тромаво от фотьойла и се бе приближила с едва доловима вдървеност; след това, когато я бе потупал по рамото, будното му внимание не бе пропуснало едва видимата гримаса и лекото дръпване назад.
	Антоан виждаше детето за втори път; той не беше домашният лекар на семейството. Сигурно по внушение на съпруга си, Симон дьо Батенкур, някогашния приятел на Жак, красивата г-жа дьо Батенкур беше идвала през пролетта при Антоан, за да се посъветва за общото състояние на дъщеря си, която, както казваше майка й, била изморена от бързия растеж. Тогава Антоан не можа да открие каквито и да било признаци за някакво органическо увреждане. Но все пак, понеже общото състояние на девойката му се бе сторило подозрително, той бе предписал строга хигиена и бе казал да му я водят всеки месец; оттогава обаче не я беше виждал.
	— Хайде — каза той, — съблечете се.
	— Мис Мери! — повика Югет.
	Седнал на бюрото си, като нарочно се показваше спокоен, Антоан започна да чете анамнезата, установена през юни. Тогава той не беше отбелязал симптоми, които да заслужават внимание, но все пак у него се бе появило известно съмнение. Макар че често бе откривал още латентни страдания с помощта на интуицията си, той системно правеше усилия да не й придава прибързано значение. Разгъна пред себе си радиоскопичната скица, направена през пролетта, и я разгледа, без да бърза. След това стана.
	В средата на стаята, седнала на страничното облегало на един фотьойл, Югет чакаше лениво да я съблекат. Когато се опитваше да помогне на гувернантката да развърже някои връзки на корсажа или да откачи някое телено копче, тя го правеше така несръчно, че англичанката й блъскаше ръката; веднъж дори, раздразнена, тя я плесна леко по пръстите. По тази грубост, както и по особения затворен израз на ангелското лице на Мери Антоан заключи, че хубавото момиче не обича много детето. Югет впрочем сякаш се боеше от нея.
	Той се приближи.
	— Благодаря, това е достатъчно.
	Малката вдигна към него прекрасните си сини очи, чисти и лъчезарни. Без да знае защо, тя обичаше този доктор. Въпреки волевите черти на напрегнатия израз на лицето си Антоан рядко правеше впечатление на суров лекар; дори децата, които всъщност са по-малко проницателни, никога не се лъжеха: в бръчката на челото, в дълбокия му и настойчив поглед, в стиснатата му силна челюст те виждаха само гаранция за проницателност и сила.
	„Болните — казваше шефът с дяволита усмивка — всъщност държат само на едно: да ги считат наистина за болни…“
	Антоан започна грижливо да я прислушва. В дробовете — нищо. Той действуваше методично като Филип. В сърцето — нищо. „Болестта на Пот… — му шепнеше някакъв вътрешен глас. — Болестта на Пот!…“
	— Наведете се — каза той изведнъж. — Или не, по-добре вдигнете нещо от пода… Обувката си например.
	Тя присви колена, за да не се наведе. Лошо указание. Той все още се надяваше, че се е излъгал, но все пак бързаше да узнае истината.
	— Изправете се — поде той. — Скръстете ръце. Така. Сега се наведете… Огънете се… Още…
	Тя се изправи. Устните й се разделиха с очарователна бавност и ласкава усмивка се появи на полуотворената й уста.
	— Боли ме — пошепна тя с тон на извинение.
	— Така — рече Антоан. Той я загледа за миг, но сякаш без да я вижда. После отново втренчи очи в нея и й се усмихна. Тя беше забавна, привлекателна в голотата си, както държеше обувката си в ръка, вперила учудени, нежни очи в Антоан. Уморена да стои права, тя се опираше на облегалото на стола. Раменете, ръцете и закръглените й бедра с цвят на зряла зарзала изглеждаха още по-тъмни поради копринената белота на тялото; бронзовият цвят създаваше представата за топла, гореща кожа.
	— Легнете там — нареди той, като разгъна един чаршаф върху кушетката. Той не се усмихваше вече, отново отдаден на безпокойството си. — Легнете по корем. Изтегнете се добре.
	Решителният миг беше настъпил. Антоан коленичи, опря се здраво на петите си и протегна ръце напред, за да освободи добре китките си. За миг остана неподвижен, сякаш се съсредоточаваше в себе си; загриженият му поглед разсеяно се движеше по твърдия и мускулест гръб на детето — от подобните на палитра плешки до засенчената изпъкналост на ханша. След това, като постави ръката си върху топлия тил, който се огъна малко, той притисна с два пръста гръбначния стълб. Стараейки се да упражнява равномерен натиск и броейки един след друг прешлените, ръката му бавно мина по дългата броеница на гръбнака.
	Изведнъж тялото на малката потръпна и се сви; Антоан едва успя да вдигне ръката си. С решителен глас, полузадушен от възглавниците, тя се обади, смеейки се:
	— Заболя ме, господин докторе.
	— Не може да бъде! Къде? — За да я заблуди, той докосна гърба й на други места. — Тука ли?
	— Не.
	— Тука ли?
	— Не.
	За да изключи всяко съмнение, той внезапно натисна болния прешлен и запита:
	— Тука ли?
	Детето издаде кратък вик, който бързо мина в пресилен смях.
	Последва мълчание.
	— Обърнете се — каза Антоан с неочаквано благ тон.
	Той опипа врата, после гърдите, после мишниците. Югет се стискаше, за да не извика. Но когато той натисна нервните възли на слабините, тя леко изстена. Антоан се изправи; лицето му бе непроницаемо. Той избягваше погледа на детето.
	— Е, ще ви оставя — рече той, като че ли се сърдеше на шега. — Наистина вие никак не търпите болка.


	Някой почука на вратата, която в същия момент се отвори.
	— Аз съм, докторе — каза един топъл глас. Красивата Ана влезе в кабинета с надменна походка. — Моля за извинение, безобразно закъснях… Но вие живеете невъзможно далече! — Тя се смееше. — Надявам се, че не сте ме чакали — добави тя, като потърси дъщеря си с очи и се обърна към нея без всякаква нежност: — А ти се пази да не настинеш. Миличка Мери, бъдете така добра, наметнете я с нещо, моля ви се. — В гласа й имаше галещи и дълбоки алтови нотки, след които без всякакъв преход следваха по-груби тонове.
	Тя пристъпи към Антоан. В гъвкавостта й имаше нещо предизвикателно; но под пъргавите й движения все пак прозираше някаква сухота, някаква непреклонност и упоритост, покрити и смекчени от отдавна придобитото умение да пленява, и то да пленява с привидна кротост. Парфюм на мускус, сякаш твърде тежък, за да се разнесе във въздуха, я обвиваше като облак. С непринудено движение тя подаде облечената си в светла ръкавица ръка, на която звънтяха верижки.
	— Добър ден!
	Погледът на сивите й зеници проникна до дъното на очите му. Устата й бе полуотворена. Под кестенявите къдрици леки бръчици едва забележимо бяха набраздили слепите очи, а около клепачите кожата изглеждаше по-отпусната. Антоан отвърна поглед.
	— Доволен ли сте, докторе? — запита тя. — Докъде стигнахте с прегледа?
	— Е… за днес свършихме — рече Антоан със застинала усмивка на устните. Той се обърна към англичанката: — Можете да облечете госпожицата.
	— Но признайте, че ви я доведох в отлично състояние — извика г-жа дьо Батенкур, като седна по навик така, че светлината да не пада върху лицето й. — Каза ли ви тя, че прекарахме…
	Антоан се беше приближил до умивалника и обърнат учтиво към нея, започваше да сапунисва ръцете си.
	— … че прекарахме заради нея два месеца в Остенде? Впрочем това личи. Вижте колко е почерняла. Ако я бяхте видели преди шест седмици! Нали, Мери?
	Антоан мислеше за болестта на Югет. Туберкулозата се беше проявила и рушеше самите основи на сградата. Гръбначният стълб беше разяден. Той се готвеше да каже: „Излечими поражения“, но не вярваше в това. Въпреки външния вид общото състояние беше обезпокоително. Цялата лимфна система беше възпалена. Югет беше дъщеря на стария Гупийо и тази лоша наследственост като че ли сериозно заплашваше бъдещето й.
	— Каза ли ви тя, че получи трета награда по чернота на конкурса в Палас и беше допусната до конкурса в казиното?
	Тя фъфлеше малко, съвсем малко, точно толкова, колкото трябваше, за да придаде нещо невинно и успокоително на опасния си чар. В зениците й, чиято зеленикавосинкава отсянка учудваше при нейния тъмен тен, от време на време безпричинно блясваха искрици. Още при първата им среща тя бе изпитала глухо раздразнение към Антоан. Ана дьо Батенкур обичаше да чувствува около себе си ухажването на мъжете и жените. Впрочем с годините тя все по-малко се възползуваше от това възхищение; но колкото по-платонично ставаше това удоволствие, толкова повече тя се стремеше да създава наоколо си еротична атмосфера. Държането на Антоан я дразнеше именно защото внимателният му, пълен с интерес поглед не беше съвсем лишен от плътско желание; тя обаче чувствуваше много добре, че той може да овладее желанието си и напълно ясно да я прецени.
	— Извинявайте — прекъсна се тя с гърлен смях, — просто се задушавам в това палто. — И без да стане от мястото си или да откъсне поглед от младия мъж, с гъвкаво движение тя отметна широкото кожено манто, което покри креслото; огърлицата й издаде лек звън. Бюстът й, освободен, трепна. Изрезката на блузата откриваше нежната й, още запазена шия; човек би казал непокорна шия — тъй гордо седеше върху нея малката й глава с орлов профил.
	Бършейки бавно ръце, Антоан, наведен, разсеян, загрижен, си представяше вече как костната тъкан постепенно се възпалява, размеква се и как внезапно разяденият прешлен се разрушава. Би трябвало веднага да се опита единствената възможност — гипсов корсет в продължение на месеци, а може би и на години…
	— Много весело беше в Остенде това лято, докторе — продължаваше г-жа дьо Батенкур с малко пресилен глас, за да привлече вниманието на Антоан. — Толкова свят, прекалено много дори… Цял панаир! — Тя се засмя.
	После, виждайки, че вниманието на лекаря е насочено другаде, постепенно сниши глас и най-после замълча. Обърна се към мис Мери, която обличаше Югет, и я погледна нежно. Но тя не можеше дълго да понася ролята на зрителка; винаги искаше да се намеси. Затова пъргаво стана, за да поправи една гънка на яката, после оправи корсажа на детето и като се обърна към англичанката, й каза полугласно, фамилиарно наведена към нея:
	— Знаете ли, Мери, предпочитам блузката, която ушихме при Хъдзън; трябва да я дадем като модел на Сюзи… Стой права! — извика тя раздразнена, като се обърна към Югет. — Винаги гледаш да седнеш. Как мога да разбера дали полата ти е равна!… — Тя гъвкаво се изви към Антоан: — Не можете да си представите колко е отпусната тази върлина, докторе! Просто ми настръхва косата! Като си помисля какъв живак съм била винаги!…
	Очите на Антоан срещнаха въпросителния поглед на Югет и в тях блесна искрица на симпатия и съучастничество, което накара детето да се усмихне.
	„Чакай — каза си той, — как точно да постъпим? Днес е понеделник. До петък или най-късно до събота тя трябва да бъде поставена в гипс. След това ще видим.“
	След това?… Той остана известно време замислен. Ясно видя коритата, наредени на терасата на някой детски санаториум за костна туберкулоза, изложени на соления морски вятър; и между тях, върху една количка, по-дълга от другите, Югет, излегната по гръб, без възглавница, втренчила в небето хубавия си син и жив поглед, същия поглед, който сега отправяше към него…
	— В Остенде — обясняваше г-жа дьо Батенкур, която не спираше да се оплаква от леността на дъщеря си, — представете си, бяха организирали сутрин курсове по танц в казиното. Държах тя да ги посещава, но след всеки танц госпожицата се тръшваше на някое канапе и започваше да циври, за да се прави на интересна. Всички се трогваха… — Тя вдигна рамена. — Аз пък изпитвам ужас от такива трогателни сцени! — каза тя рязко и с жар, като внезапно отправи към Антоан такъв твърд поглед, че той изведнъж си спомни за слуха, който се носеше някога: Гупийо станал ревнив на стари години и умрял от отравяне. — Стана толкова смешно, че трябваше да отстъпя — добави тя със злобен тон.
	Антоан я изгледа без снизхождение и изведнъж взе решение: няма да води сериозен разговор с нея; щом тя си отиде, веднага ще повика мъжа й. Югет не беше дъщеря на Батенкур, но Антоан си спомняше какво казваше винаги Жак за него: „Празна глава, но златно сърце“.
	— В Париж ли е мъжът ви? — запита той.
	Г-жа дьо Батенкур помисли, че той най-после има намерение да придаде по-светски характер на разговора: време беше наистина. Тя искаше да го помоли за няколко неща и за това трябваше да спечели благоразположението му. Затова се разсмя и се обърна към англичанката, сякаш я вземаше за свидетел:
	— Чувате ли, Мери? О, не, драги господине! Ние сме осъдени да останем в Турен до февруари заради лова. Едва можах да се измъкна тази седмица между две нашествия от гости, но в събота къщата ми отново ще се напълни!
	Антоан не отговори нищо и мълчанието му я разсърди окончателно. Явно трябваше да се откаже от намерението си да опитоми този дивак. Виждаше й се смешен с разсеяния си вид; и отгоре на това невъзпитан!
	Тя премина стаята, за да вземе мантото си.
	„Така — казваше си Антоан, — ще телеграфирам след малко на Батенкур; имам адреса му. Той може да пристигне в Париж утре или най-късно вдругиден… В четвъртък — радиоскопия. И за по-сигурно — консултация с шефа… Ще я сложим в гипс в събота…“
	Седнала в едно кресло, Югет слагаше ръкавиците си с вид на послушно момиче. Права, цяла загърната в коженото си манто, г-жа дьо Батенкур оправяше пред огледалото шапката си, направена от златисти фазанови пера, които й придаваха вид на валкюра.
	— Е, докторе — запита тя малко кисело, — няма ли да дадете някаква рецепта? Какво ще препоръчате сега? Ще й забраните ли да дойде няколко пъти с нас, придружена от мис Мери, когато отиваме на лов? Ще се вози в английски кабриолет.


>>	VI

	Щом г-жа дьо Батенкур излезе, Антоан се върна в кабинета си и отвори вратата на салона.
	Рюмел влезе с походката на човек, който няма нито минута за губене.
	— Оставих ви да чакате — каза Антоан с тон на извинение.
	Пациентът направи жест, изразяващ вежлив протест, и му подаде ръка като на близък познат. Сякаш искаше да каже: „Тук аз съм само пациент“.
	— О, о — рече Антоан весело, — изглеждате така, като че ли идвате най-малко от председателя на републиката!
	Рюмел се засмя самодоволно. Той носеше черен редингот с копринени ревери и държеше в ръка цилиндър. Тържествената му осанка впрочем доста подхождаше на официалното му облекло.
	— Не точно от председателя, драги мой. Идвам от сръбското посолство, от обеда в чест на мисията на Джанилоски, който минава през Париж тази седмица. А освен това след малко ме чака и друга тегоба: министърът ме изпраща да посрещна кралица Елизабет, която е имала досадното хрумване да съобщи, че желае да посети изложбата на хризантеми в пет и половина. Познавам я за щастие. Много естествена и много мила е. Обожава цветята, мрази всякакъв протокол. Ще се задоволя с няколко думи за добре дошла и никакви тържествени слова.
	Той се усмихна унесено и Антоан реши, че сигурно премисля заключителните думи на речта си — някое оригинално хрумване едновременно и почтително, и галантно, и духовито.
	Рюмел беше надхвърлил четиридесетте. Лъвска глава, с гъста безцветна руса грива, вчесана назад и обграждаща малко затлъстяло римско лице; дръзки мустаци с извити краища; сини очи — при случай умишлено подвижни и проницателни.
	„Ако нямаше мустаци — мислеше си понякога Антоан, — този страшен хищник би имал овчи профил.“
	— Ах, този обед, драги мой! — Той замълча за момент, като притвори очи и заклати глава. — Двадесет — двадесет и пет души на масата, само официални лица, високопоставени личности. И какво! Ако съм броил добре, между тях може би само двама-трима умни хора! Страшно нещо… Впрочем струва ми се, че успях да подготвя нещо полезно. Министърът не знае нищо за това. Страхувам се да не развали всичко — той е като куче, което си пази кокала… — Декламаторският тон и тънката усмивка, с която подчертаваше фразите си, придаваха вечно същата пикантност на всичките му думи.
	— Позволявате ли? — прекъсна го Антоан, като се приближи до бюрото си. — Само да напиша една бърза телеграма. Впрочем аз ви слушам. Как се чувствувате днес след сръбското угощение?
	Рюмел сякаш не чу въпроса и продължи разсеяно да ораторствува.
	„Щом вземе думата — помисли си Антоан, — вече съвсем няма вид на човек, който бърза.“ Докато нахвърляше телеграмата до Батенкур, до ухото му достигаха части от фрази:
	— … откакто Германия се е размърдала… Манифестациите в Лайпциг при освещаването на паметника… Те използуват всеки претекст… Стогодишнината от 1813 година… Идва, драги мой, идва с бързи крачки! Само почакайте две-три години…
	— Какво идва? — запита Антоан, като вдигна глава. — Войната ли?
	Той гледаше развеселено Рюмел.
	— Да, да, войната — отвърна сериозно дипломатът. — Право към нея вървим.
	Той винаги беше имал безобидната мания да предсказва европейска война в близко бъдеще. И дори сякаш разчиташе на нея; действително в този момент той добави:
	— Тогава ще настъпи моментът да се покажем на висотата на положението.
	Тази фраза беше двусмислена и можеше да значи: моментът да се бием, но Антоан без колебание я изтълкува другояче — моментът да се домогнем до властта.
	Рюмел, който се бе приближил до бюрото, се наведе към Антоан и машинално сниши глас:
	— Следите ли какво става в Австрия?
	— Ами… да, колкото всички, които не се занимават специално с политика.
	— Тиса се очертава вече като наследник на Бертхолд. А аз го видях отблизо през 1910 година. Той е човек, който би водил и най-рискована политика. Впрочем вече го доказа, когато беше председател на унгарската камара. Четохте ли речта му, с която открито заплашва Русия?
	Антоан бе написал телеграмата и стана.
	— Не — отговори той. — Но откакто чета вестници, все Австрия играе ролята на пакостника, който прави всички бели. А досега това никога не е имало особени последици.
	— Защото Германия я възпираше. Но сега именно поведението на Австрия започва да става обезпокоително поради промените, които стават в Германия от един месец насам. Широката публика дори не подозира това.
	— Обяснете ми по-точно какво става там — рече Антоан, неволно заинтересуван.
	Рюмел погледна часовника и се изправи:
	— Няма да ви съобщя нищо ново, ако ви кажа, че въпреки привидния съюз и красивите речи на двамата императори отношенията между Германия и Австрия от шест-седем години насам…
	— Добре де, но нали за нас точно тези търкания са гаранция за мир?
	— Неоценима гаранция. Това всъщност беше единствената гаранция.
	— Защо „беше“?
	Рюмел кимна тържествено с глава.
	— Всичко това, драги мой, се променя сега… — Той погледна Антоан, сякаш се питаше доколко може да бъде откровен с него, и после добави през зъби: — И то може би по наша вина.
	— По наша вина ли?
	— Бога ми, да. Но това е друг въпрос. Ами вие знаете ли, че най-осведомените хора в Европа считат, че ние имаме прикрити войнствени намерения?
	— Ние ли? Това е идиотщина!
	— Французинът не пътува. Французинът, драги мой, няма представа какво впечатление може да произведе неговата патриотарска политика, гледана отвън… Във всеки случай все по-голямото сближаване между Франция, Англия и Русия, техните нови военни споразумения, всичко, което се подготвя дипломатически от две години насам, основателно или не, започва сериозно да безпокои Берлин. Изправена пред факти, които тя напълно добросъвестно нарича „заплахите“ на Тройното съглашение, Германия изведнъж открива, че един ден може да се озове изолирана. В Берлин знаят, че Италия само теоретически е членка на Тройния съюз. Следователно те имат само Австрия със себе си и затова през последните седмици са решили, че трябва бързо да заякчат приятелските си връзки с нея. Дори с цената на сериозни отстъпки. Дори с цената на промяна в политиката си. Разбирате ли? И оттук до едно рязко изменение на нейния курс, до приемането на австрийската политика на Балканите, до окуражаването й почти, има само една крачка. А някои казват, че тази крачка е вече направена. При това положението се усложнява от обстоятелството, че Австрия, която усеща, че духа нов вятър, както видяхте, веднага се възползува от него, за да повиши тона. И така, ето че Германия е солидарна с австрийските дръзки ходове; а това може изведнъж да предизвика непредвидени последици. И то би значило цяла Европа автоматически да бъде въвлечена в някое балканско стълкновение!… Разбирате ли сега как човек може да бъде песимист или поне да се безпокои, щом е що-годе осведомен за хода на събитията?
	Антоан мълчеше; не можеше да повярва на думите на Рюмел. От опит знаеше, че тези, които се занимават с външна политика, винаги предвиждат неизбежни конфликти. Той беше позвънил на Леон и прав до вратата чакаше прислужника, за да мине към по-сериозни неща. С не особено благосклонен поглед той следеше Рюмел, който, всецяло отдаден на темата си, беше забравил часа и се разхождаше наперено пред камината, ораторствувайки.
	Бащата на Рюмел, бивш сенатор, беше приятел на г-н Тибо. Умрял бе навреме, за да не види как синът му прави кариера и печели почести при републиканския режим.
	По-рано Антоан често срещаше Рюмел. Но всъщност никога не бе го виждал толкова пъти, както през последната седмица. При всяко посещение той си съставяше все по-ясно мнение за него и това мнение не бе много ласкаво. Той беше забелязал, че въпреки високопарната му многословност, въпреки интереса му към големите проблеми, въпреки възприетата от него любезност на човек, който иска да мине за влиятелен, у Рюмел винаги прозираше една твърде дребнава черта — неговата наивна лична амбиция. Несъмнено амбицията беше единственото силно чувство, на което той бе способен… Антоан дори намираше, че тази амбиция не съответствува на неговите възможности, които му се струваха ограничени: посредствено образование, боязливост, но без никаква скромност, непоследователност и всичко това ловко прикрито под държането на бъдеща високопоставена личност.


	Междувременно Леон бе дошъл да вземе телеграмата. „Край на политиката и край на психологията“ — каза си Антоан, като се обърна към ораторствуващия пациент.
	— Е, какво? Все в същото положение ли сме?
	Лицето на Рюмел внезапно се помрачи.
	Една вечер в началото на миналата седмица Рюмел, блед като мъртвец, бе влязъл към девет часа в кабинета на Антоан. По-предишната вечер той се беше заразил от болест, която не желаеше да признае на своя лекар, а още по-малко на някой непознат доктор. „Нали разбирате, драги мой — казваше той, — аз съм женен човек и все пак съм официално лице. Моят частен живот и обществената ми дейност ще бъдат изложени на излишно любопитство, на шантаж…“ Затова, спомняйки си, че младият Тибо също беше лекар, той бе дошъл да го помоли да се заеме с лекуването му. След като напразно се бе опитал да го изпрати при специалист, Антоан, винаги готов да прояви изкуството си и обхванат от желание да се приближи до този политик, се беше съгласил.
	— Наистина ли? Никакво подобрение?
	Рюмел жално поклати глава и не отговори. Този дърдорко не можеше да се реши да заговори за болестта си, да признае, че понякога изпитваше адски мъчения и че преди малко, след дипломатическия обед, трябваше да прекъсне един важен разговор и бързешком да излезе от салона, тъй като бодежите бяха станали нетърпимо болезнени.
	Антоан се замисли.
	— Е, тогава — каза той решително — ще трябва да опитаме с адски камък…
	Той отвори вратата на „лабораторията“ и въведе умълчалия се Рюмел. След това се извърна към масата, приготви сместа и напълни спринцовката с кокаин. Когато се обърна към жертвата си, Рюмел бе свалил вече тържествения редингот; без корава яка и без панталон той се беше превърнал вече само в един нещастен пациент, съсипан от болки, разтревожен, унижен, който със стеснение размотаваше измърсените превръзки.
	Но все още не се предаваше. Когато Антоан се приближи, той повдигна малко глава и се опита да се усмихне и да придаде на лицето си безгрижно изражение. Рюмел страдаше; мъчеха го безброй неща. Страдаше и от душевна самотност, защото, дори изпаднал в беда, той не можеше да свали маската си, не можеше да признае никому доколко тази абсурдна нещастна случка го обижда. Не само плътта му бе наранена, а и честолюбието му. Уви, кому би могъл да говори откровено за нещастието си? Нямаше нито един приятел. От десет години насам политиката го бе осъдила да живее самотен, обграден от стена от лицемерни и недоверчиви другари. Около себе си той нямаше нито един истински привързан човек. Всъщност имаше само един приятел — жена си. Тя бе единственото същество, което го познаваше и го обичаше за това, което той беше в действителност, единствено на нея би могъл да се довери и да почувствува облекчение; но сега най-голямата му тревога беше тя да не узнае за неговото жалко приключение.
	Физическата болка тури край на размишленията му. Адският камък почваше да действува. Рюмел задуши първите викове на болка. Но след малко въпреки действието на упойката, той напразно стискаше зъби и юмруци: не можеше вече да задуши стенанията, които дълбокото изгаряне изтръгваше от гърдите му. Започна да охка като родилка и едри сълзи блеснаха в сините му очи.
	Антоан се смили над него.
	— Ето, моето момче, още малко кураж, свършвам вече… Болезнено е, но е необходимо. Няма да трае много. Стойте мирно да ви направя още една инжекция с кокаин…
	Рюмел не го слушаше. Разчекнат върху масата под безжалостната светлина на лампата, той свиваше и отпущаше крака като жаба, подложена на дисекция.
	— Вече минава и четвърт — каза Антоан след малко, когато беше успял да намали болката му. — В колко часа трябва да тръгнете оттук?
	— В… в пет… часа — заекна нещастникът. — Колата… ме чака… долу.
	Антоан се усмихна. Това беше приятелска, насърчителна усмивка, но тя прикриваше и една вътрешна усмивка — той неволно бе помислил за школувания шофьор с трицветна кокарда, седнал безстрастно пред кормилото, който чакаше г-н делегата на министъра на външните работи, и за червения килим, който сигурно сега разгъваха под голямата палатка на цветарската изложба. След един час същият този Рюмел, който сега риташе като новородено, когато му сменят пелените, хубавият Рюмел, стегнат в редингота си, ще мине сам, с отмерени крачки и лека усмивка на устните под котешките мустаци, за да посрещне дребничката кралица Елизабет… Но мислите му се отклониха в тази насока само за минута. Почти веднага пред очите на лекаря остана само болният; и то не толкова този болен, колкото един медицински случай и дори по-малко — една химическа реакция: действието на сребърния нитрат върху лигавицата, действие, което той бе нарочно предизвикал, за което бе отговорен и което мислено следеше.
	Леон почука дискретно три пъти на вратата и това го възвърна към външната действителност. „Жиз е дошла“ — помисли той внезапно и хвърли инструментите си в барабана за изваряване. Той бързаше да остави Рюмел, но свикнал да изпълнява добросъвестно професионалните си задължения, търпеливо почака да се успокоят болките на пациента.
	— Починете си тук спокойно — каза той, като излизаше. — Аз нямам нужда от тази стая. Ще дойда да ви повикам, когато стане без десет.


>>	VII

	Леон беше казал на Жиз:
	— Ако госпожицата желае, може да почака там…
	Това „там“ беше бившата стая на Жак, притъмняла вече от настъпващата вечер, пълна със сенки и тиха като гробница. Сърцето на Жиз се бе разтуптяло, когато тя прекрачи този праг, и усилието, което трябваше да направи, за да победи безпокойството си, се бе изразило както винаги в молитва, в призоваване на онзи, който никога не ни изоставя. След това тя бе отишла да седне машинално на кушетката, където толкова пъти от най-ранна възраст бе идвала да бъбри с Жако. Чуваха се отчаяни детски хълцания — дали идваха от салона или от улицата? Жиз мъчно овладяваше сега прекалено чувствителните си нерви. При най-дребен повод сълзи я задавяха. За щастие в този момент тя бе сама. Трябва да отиде при някой лекар. Но не при Антоан. Не е добре, прекалено много е отслабнала. Очевидно от постоянното безсъние. На деветнадесет години това не е естествено… Тя се замисли за миг как странно се бяха изнизали тези деветнадесет години; безкрайно детство между двамата старци и след това голямата тайна скръб, завладяла живота й към шестнадесетата година.
	Леон дойде да запали лампата. Жиз не посмя да му каже, че предпочита да седи в смрачената стая. На светлината тя си припомни сега всички мебели, всички вещи, които й бяха така добре познати. Очевидно от уважение към братските си чувства Антоан по принцип бе решил да не променя нищо в тази стая; но откакто бе започнал да се храни там, малко по малко всички предмети бяха разместени, бяха изменили предназначението си и всичко бе добило различен вид: в средата имаше разтегателна маса, сервиз за чай се мъдреше върху неизползваното писалище между кошче за хляб и купа за плодове. Самата библиотека… Някога тези зелени завеси не бяха така опънати зад стъклата. Едно перденце зееше. Жиз се наведе и видя, че вътре блестяха чинии; Леон беше натрупал книгите върху горните рафтове… Ако горкият Жак можеше да види библиотеката си, превърната в бюфет!
	Жак!… Жиз не искаше да мисли за него като за умрял. Тя не само не би се смаяла, ако го видеше внезапно в рамката на вратата, но дори всеки миг се надяваше, че той ще се появи пред нея. И именно това суеверно очакване я държеше от три години насам в някакъв възторжен и потискащ полусън.
	Тук, сред познатите неща, спомени нахлуват в главата й. Тя не смее да стане; едва диша от страх да не раздвижи въздуха, да не оскверни тишината. Върху камината е сложена снимка на Антоан. Очите й се спират на нея. Тя си спомня денят, когато Антоан я беше дал на Жак. Той беше подарил една и на госпожицата; тя е горе. Това е някогашният Антоан, когото тя обичаше като по-стар брат и който толкова й беше помогнал през тези три години на изпитание. Откакто Жак го няма, тя толкова често е слизала при Антоан, за да поговорят за изчезналия. Колко пъти за малко не беше издала тайната си! Сега всичко е променено. Защо? Какво се е случило между тях? Тя не би могла да каже нищо определено. Спомня си само кратката сцена през юни в навечерието на заминаването си за Лондон. Тогава Антоан изглеждаше като обезумял от предстоящата раздяла и тя не можа да отгатне причината на неговата възбуда. Какво й беше казал всъщност той? Тя сякаш прозря, че той вече не я обича само като по-голям брат, а мисли за нея „другояче“. Възможно ли е това? Може би тя си е въобразила? О, не, в двусмислените му писма, прекалено нежни и пълни с недомлъвки, тя не бе открила вече спокойната обич на миналите години. И затова, откакто се бе върнала във Франция, тя го избягваше по инстинкт и в последните петнадесет дни не бе останала нито веднъж насаме с него. Какво ли иска днес той от нея?
	Жиз изтръпва. Това е бързата, отсечена походка на Антоан. Той влиза, спира се и се ослушва. Лицето му е малко уморено, но изразът му е спокоен, очите живи и щастливи. Жиз, която чувствува, че губи почва под краката си, се съвзема веднага: достатъчно е Антоан да се появи и сякаш стаята се изпълва с неговата жизнена сила.
	— Добър ден, негърче! — казва той усмихнато. (Това беше много стар прякор, който г-н Тибо, изпаднал в добро настроение, бе измислил един ден още на времето, когато г-ца дьо Вез бе осиновила осиротялата си племенница и бе довела в дома на буржоазното семейство Тибо това мадагаскарско дете, което приличаше съвсем на диваче.)
	— Имаш ли много пациенти днес? — пита Жиз, колкото да каже нещо.
	— Това ми е занаятът — отговаря той весело. — Искаш ли да дойдеш в кабинета ми? Или да останем тук? — Без да чака отговор, той сяда до нея. — Как си? Човек никога не може да те види… Хубав шал имаш… Дай ми ръката си… — По съвсем естествен начин той хваща ръката, която Жиз отпуща в неговата; той я слага върху стиснатия си юмрук и я повдига. — Не е така пълничка като по-рано, твоята ръчичка… — Жиз се усмихва престорено и Антоан вижда как две трапчинки се образуват на мургавите й бузи. Тя не отмества ръката си, но Антоан чувствува как е напрегнала мускули и е готова всеки миг да се дръпне настрана. Той без малко не пошепва: „Ти не се държиш мило с мене, откакто си се върнала“, но навреме се опомня, намръщва се и замълчава.
	— Баща ти поиска да си легне пак заради крака си — казва тя, за да промени темата на разговора.
	Антоан не отговаря. Той отдавна не е бил както сега сам с Жиз. Продължава да гледа малката мургава ръка и проследява вените й до тънката мускулеста китка; той разглежда пръстите й един по един; насилва се да се усмихне:
	— Приличат на хубави светли пури…
	Същевременно гали с очи като през топла мъгла извивката на това гъвкаво превито тяло, от меката заобленост на рамото чак до коляното, което изпъква под копринения шал. Как го привлича тази толкова естествена отпуснатост на тялото й, тъй близкото й тяло! У нея има нещо бурно, нещо, което може да избухне неочаквано… някакъв кипеж на кръвта… някакво потиснато желание, което всеки миг може да скъса бента… Ще устои ли той на изкушението да обгърне с ръка раменете й и да привлече към себе си тази гъвкава млада плът?… Той се задоволява да наведе глава и да докосне с буза малката ръка.
	— Колко е мека кожата ти, негърче… — пошепва Антоан. Погледът му, поглед на пиян просяк, тежко се вдига към лицето на Жиз, която инстинктивно извръща глава и издърпва ръката си.
	— Какво искаше да ми кажеш? — запитва тя с решителен тон.
	Антоан се овладява:
	— Ще ти съобщя нещо ужасно, бедно дете…
	Ужасно? Жестоко съмнение пронизва съзнанието на Жиз. Какво? Нима всичките й надежди пропадат? Слисаният й поглед за миг оглежда цялата стая и тревожно се спира на всичко, което й припомня любимия.
	Но Антоан довършва фразата си:
	— Тате е тежко болен, знаеш ли?…
	Тя сякаш не го чува. Трябва й време да събере мислите си, които са тъй далече. После повтаря:
	— Тежко болен ли?
	При тези думи изведнъж си дава сметка, че е знаела това, без някой да й го е казал. С вдигнати вежди и очи, които изразяват малко престорена тревога, тя добавя:
	— Нима е… толкова болен, че…
	Антоан прави утвърдителен знак. След това с тон на човек, който отдавна е свикнал с истината, добавя:
	— Операцията, която направихме тази зима, изрязването на десния бъбрек послужи само за едно: да не си правим илюзии върху естеството на тумора. И другият бъбрек е бил засегнат почти веднага. Но болестта се разви другояче и се разпространи по целия организъм. За щастие може да се каже… Това ни помага да залъгваме болния. Той не подозира нищо, дори през ум не му минава, че е осъден.
	След кратко мълчание Жиз попита:
	— Колко време мислиш, че…
	Той я гледа. Доволен е. Тя наистина би подхождала за съпруга на лекар. Знае да се държи при сериозни случаи; дори не заплака. Много по-зряла е сега, след като беше прекарала няколко месеца в чужбина. Той се укорява, че винаги е бил склонен да я смята повече за дете, отколкото е тя всъщност.
	— Два-три месеца най-много — отговаря той със същия тон. След това добавя живо: — А може би много по-малко.
	Макар че не е кой знае колко голям психолог, Жиз схваща, че последните думи са казани заради нея; тя чувствува облекчение, задето Антоан така бързо е свалил маската си.
	— Кажи ми, Жиз, ще ме оставиш ли сам сега, когато знаеш това? Ще се върнеш ли въпреки всичко в Англия?
	Жиз не отговаря и гледа кротко пред себе си с бляскави неподвижни очи. Върху заобленото й лице, където нито един мускул не трепва, малка гънчица се образува и изчезва между веждите, появява се наново и пак се скрива; това е единственият признак на вътрешна борба. Чувството, което най-напред изпитва, е чувство на нежност — този зов я вълнува. Тя почти никога не бе помисляла, че може да бъде опора за някого, а най-малко за Антоан, на когото цялото семейство винаги бе разчитало.
	Но не! Тя усеща уловката, разбира защо той иска да я задържи в Париж. Всичко в нея се бунтува. Отиването й в Англия е единственото средство за нея да осъществи своя голям план, това е единственият смисъл на живота й! О, само да можеше да обясни всичко на Антоан! Уви, това би значило да разкрие тайната на сърцето си, и то именно пред този, който най-малко е подготвен за това признание… По-късно може би… С писмо… Но не сега.
	Погледът й остава упорито втренчен някъде далеч; за Антоан това е вече мрачно предзнаменование. И все пак той настоява:
	— Защо не искаш да ми отговориш?
	Жиз потръпва, но изразът на лицето й остава все така непреклонен.
	— Напротив, Антоан, именно затова трябва да побързам да получа английската си диплома. Изглежда, че много по-скоро, отколкото предполагах, ще трябва да се издържам сама…
	Антоан я прекъсва с гневно движение.
	И с учудване забелязва някакво безпомощно отчаяние в израза на затворената й уста, в погледа й; в същото време на това лице е изписана пламенност, която прилича на безумна надежда. В тези чувства няма място за него. Пристъп на досада го кара да вдигне глава. Досада, отчаяние? Отчаянието надделява, гърлото му се свива, сълзи се появяват в очите му. За пръв път той не се опитва да ги преглътне, нито да ги скрие; може би те ще помогнат да сломи тази непонятна упоритост.
	И действително Жиз се вълнува. Тя никога не е виждала Антоан да плаче; никога дори не е помисляла, че той може да плаче. Затова гледа настрана. Към него тя храни нежна и дълбока привързаност, за него мисли винаги с някакъв вътрешен порив, с ентусиазъм. От три години той беше единствената й подкрепа, силният изпитан другар, чиято близост бе единствената й утеха в живота. Защо сега той иска от нея нещо повече от възхищение и доверие? Защо тя да не може вече да му засвидетелствува сестринските си чувства?
	Звънецът звъни във вестибюла. Антоан машинално се ослушва. Шум на отваряща се врата и после отново тишина.
	Те седят един до друг неподвижни, мълчаливи и мислите им препускат, препускат в различни посоки…
	Телефонът звъни… Стъпки във вестибюла. Леон полуотваря вратата.
	— Викат ви горе, госпожице. Доктор Теривие е дошъл.
	Жиз моментално става.
	Антоан спира Леон и пита с уморен глас:
	— Колко души има в салона?
	— Четири, господин докторе.
	Той също става. Животът продължава. „А Рюмел ме чакаше в пет без десет“ — минава му през ума.
	Без да се приближи до него, Жиз му казва:
	— Трябва веднага да се кача горе, Антоан… Сбогом.
	Той се усмихва странно и повдига рамене.
	— Е, тогава върви си, негърче. — Интонацията му напомня начина, по който г-н Тибо му бе казал преди малко: „Добре тогава, тръгвай, драги мой“. Тягостно сравнение…
	И със съвсем друг тон той добавя:
	— Кажи, моля ти се, на Теривие, че не мога да напусна кабинета в този момент. Ако иска да ме види, нека се отбие тук, когато си отива.
	Жиз кимва с глава и отваря вратата; след това, сякаш взела внезапно решение, тя се обръща към Антоан… Но не… Какво да му каже? Има ли смисъл, щом не може да му каже всичко?… Тя се загръща още повече с шала си и изчезва, без да вдигне очи.


	— Асансьорът слиза — каза Леон. — Няма ли да го почакате, госпожице?
	Тя направи отрицателен знак с глава и започна да се изкачва. Изкачи се бавно, защото се чувствуваше потисната. Цялата й енергия сега беше съсредоточена около една идея-фикс: Лондон! Да, да замине колкото е възможно по-скоро, без дори да чака края на ваканцията. О, ако Антоан знаеше какво представлява за нея отиването й отвъд Ламанш!
	Преди две години през една септемврийска утрин — около десет месеца след изчезването на Жак — раздавачът в Мезон-Лафит, когото Жиз случайно бе срещнала в градината, й предаде кошница с цветя, адресирана до нея и носеща етикета на цветарски магазин от Лондон. Изненадана и предчувствуваща изведнъж нещо сериозно, тя се бе качила в стаята си, без да я видят, разрязала бе връвта, дръпнала бе похлупака и почти бе припаднала, виждайки букет от рози, сложен върху влажен мъх. Жак! Техните рози! Пурпурни рози, малки пурпурни розички, почти черни в средата, точно същите като техните! Септември, рожденият й ден! Смисълът на тази пратка без подател беше тъй ясен за нея, както смисълът на шифрована телеграма, на която само тя има ключа. Жак не е мъртъв! Г-н Тибо се мами. Жак живее в Англия! _Жак я обича!…_ Първият й порив беше да разтвори широко вратата и да извика с всичка сила: „Жак е жив!“. За щастие тя се бе опомнила навреме. Как ще обясни защо пурпурните розички са така красноречиви? Ще я отрупат с въпроси. О, за нищо на света тя не би издала тайната си! Затова бе затворила вратата и се бе помолила на бога да й даде сила да мълчи, да мълчи поне до вечерта, защото знаеше, че Антоан ще пристигне в Мезон за вечеря.
	Вечерта тя го бе дръпнала настрана и му бе казала за загадъчната пратка — цветя, пратени от Лондон, където не познава никого… Жак?… На всяка цена трябваше да се почнат издирвания в Лондон. Антоан, заинтригуван, но скептично настроен поради неуспеха на многобройните опити почти през цялата година, все пак нареди да се направят бързи постъпки в Лондон. Цветарката даде точно описание на купувача, който бе наредил да се пратят цветята, но това описание ни най-малко не отговаряше на външния вид на Жак. И тази следа трябваше да бъде изоставена.
	Но Жиз не се отказа от нея. Тя единствена беше сигурна, че Жак живее в Англия. Престана да говори за случката; със самообладание, каквото човек не би очаквал от седемнадесетгодишно момиче, тя си наложи мълчание. Взела бе неотменно решение: на всяка цена да отиде сама в Англия и да открие следите на Жак. Проектът беше почти неосъществим, но цели две години с лукавата и мълчалива настойчивост на своите примитивни прадеди тя малко по малко бе успяла да направи възможно заминаването си и дори да го подготви. С цената на какви усилия само! Тя си спомни всички перипетии, през които бе минала. С търпение и хитрост трябваше да втълпи толкова нови понятия в упоритата глава на леля си. Необходимо беше най-напред да й внуши, че едно момиче без зестра, дори когато е от добро семейство, трябва да може да припечелва само хляба си; след това да й обясни, че и тя самата чувствува, подобно на леля си, призвание да възпитава деца; да я убеди също, че при трудностите, които създава днес конкуренцията, е необходимо една гувернантка да говори свободно английски. След това трябваше умело да запознае старата госпожица с една учителка в Мезон-Лафит, която тъкмо бе завършила учението си в един английски институт. За щастие г-н Тибо, когото също бяха заинтересували, събра добри сведения за института. Накрая, след безбройни отлагания, миналата пролет г-ца дьо Вез се беше съгласила да пусне Жиз, която прекара лятото в Англия. Но тези четири месеца не й бяха донесли това, на което се надяваше: тя беше станала жертва на непочтени детективи и бе изпитала само разочарования. Но сега смяташе да действува по-добре, да използва някои връзки. Беше продала няколко накита и бе събрала всичките си спестявания. Влязла беше също във връзка със сериозни агенции. Освен това беше успяла да заинтересува в романтичното си приключение дъщерята на Commissioner of Metropolitain Police* в Лондон, у когото щеше да обядва, щом пристигне, и който можеше да й бъде извънредно полезен. Как тогава да не се надява?…
	[* Директор на лондонската полиция. — Б.пр.]
	Жиз се изкачи до етажа на семейството. Трябваше да позвъни, тъй като леля й не й поверяваше ключ от апартамента.
	„Как да не се надява човек?“ — каза си тя.
	И изведнъж сигурността, че отново ще намери Жак така я овладя, че тя се почувствува напълно ободрена. Антоан беше казал, че баща му може да изкара още три месеца.
	„Три месеца? — помисли си тя. — Аз ще успея, преди тези три месеца да изтекат.“


	През това време долу, в стаята на Жак, Антоан стоеше прав пред вратата, която Жиз бе затворила след себе си и втренчено гледаше непроницаемата дървена плоскост.
	Той чувствуваше, че е изчерпал докрай възможностите си. Досега волята му, която почти винаги се бе устремявала към най-големите трудности и винаги бе побеждавала, никога не бе преследвала непостижимото. В този миг сякаш нещо се откъсваше от него. Антоан не беше от тези хора, които упорствуват дори когато няма никаква надежда.
	Той направи колебливо две крачки, погледна се в огледалото, приближи се, облегна се на камината и като наведе глава, се загледа няколко секунди в отражението на очите си. Ами ако тя внезапно беше казала: „Да, ще се оженя за тебе?“. Той изтръпна, уплаши се със закъснение…
	„Глупаво е човек да си играе с тези работи — каза си той, като се завъртя на токовете си. — Дявол да го вземе, пет часът! Ами кралица Елизабет!“
	И с бързи стъпки се отправи към „лабораторията“, но Леон с обичайния си безизразен поглед и блуждаеща лукава усмивка го спря:
	— Господин Рюмел си отиде. Записа се за вдругиден в същия час.
	— Отлично — каза Антоан облекчен. И в момента това малко удовлетворение беше почти достатъчно да отпъди грижата му.
	Той се върна в кабинета си, премина през него по диагонал и като повдигна завесата с привичен жест, който винаги му доставяше удоволствие, отвори вратата на салона.
	— Гледай, гледай — каза той, като ощипа на минаване бузата на едно бледо момченце, което плахо пристъпваше към него. — Съвсем сам като голямо момче, а? Как са родителите ти?
	Той улови детето за ръка, доведе го до прозореца, сложи го да седне на една табуретка срещу светлината и с нежно, но твърдо движение наведе назад покорната главичка, за да прегледа гърлото.
	— А така — прошепна той, без да откъсва поглед от гърлото на детето, — този път това се казват сливици…
	Изведнъж си бе възвърнал бодрия, звучен, малко рязък глас, който действуваше на болните като освежителна струя.
	Той продължаваше да стои внимателно наведен над детето. Но изведнъж засегнатото му честолюбие го жегна и Антоан неволно помисли: „Стига да пожелая, винаги мога да я извикам с телеграма…“.


>>	VIII

	Изпращайки момченцето, Антоан много се учуди, като завари мис Мери, англичанката с цветущия тен, седнала на канапето във вестибюла.
	Той се приближи до нея. Тя стана и го посрещна с дълга, мълчалива, прелестна усмивка; след това с решителен вид му подаде един синкав плик.
	Нейното държане, тъй различно от въздържаността, която бе показала преди два часа, загадъчният й, решителен поглед предизвикаха у Антоан, без сам да знае защо, мисълта, че става нещо необикновено.
	Заинтересуван, той разкъса украсения с герб плик. Стоеше още във вестибюла, когато видя, че англичанката, без някой да я покани, се отправя към кабинета, чиято врата бе отворена.
	Той я последва, като разгъваше писмото.
C>
	„Драги господин докторе,
	Имам да ви отправя две молби и за да не бъдат те зле приети, поверявам ги на най-малко отблъскващия приносител, който можах да намеря.
	Примо: моята завеяна Мери чака като глупачка да излезе от вашия дом, за да ми признае, че от няколко дни се чувствувала отпаднала и напоследък не можела да спи нощем от кашлица. Ще бъдете ли така любезен да я преслушате внимателно и да й препоръчате нещо?
	Секундо: на село имаме един стар горски пазач, който страда ужасно от деформиращ ревматизъм. По това време на годината болестта му става истинско мъчение. На Симон му е много жал за горкия старец и все му прави успокоителни инжекции. В нашата аптека винаги имаме морфин, но последните кризи напълно изчерпаха запасите ни и затова Симон нарочно ми заръча да му донеса известно количество. Но това е невъзможно без рецепта. Съвсем забравих да ви говоря за това днес следобед. Ще бъдете ли така любезен да предадете на моята очарователна пратеница рецепта, която, ако е възможно, да използувам няколко пъти, за да си доставя веднага пет-шест дузини ампули от по един кубически сантиметър.
	Благодаря ви предварително за втората молба. Колкото до първата, драги господин докторе, не знам кой от двама ни трябва да благодари на другия. Сигурно не ви липсват по-малко привлекателни пациентки…
@	С най-добри спомени за вас: Ана-Мари С. дьо Батенкур.
	П. П. Сигурно ще се запитате защо Симон не се обърне към тамошния лекар. Той е един ограничен индивид, сектант, който гласува винаги срещу нас и не ни прощава, загдето не го викаме в замъка. Иначе не бих ви създала този труд.
@	А.“
C$
	Антоан бе прочел писмото, но още не вдигаше глава. Най-напред той се ядоса — за какъв го вземат? След това реши, че историята е пикантна и това го развесели.
	Той знаеше как може да използва двете поставена под ъгъл огледала в кабинета си, тъй като му се бе случвало вече сам да види двойно отразения си образ в тях. Както бе застанал, облегнат на камината, можеше, без да мръдне, да наблюдава англичанката само като извие очи под наведените си клепки. Той постъпи точно така. Мис Мери беше седнала малко зад него и си сваляше ръкавиците; тя беше разкопчала и разтворила мантото си, за да открие бюста си и с престорена разсеяност гладеше ресните на килима с върха на обувката си. Изглеждаше едновременно и изплашена, и дръзка. Убедена, че той не може да я види, без да промени мястото си, тя изведнъж повдигна дългите си клепки и му хвърли бегъл поглед, кратък и син като искра.
	Нейното неблагоразумие разпръсна и последните съмнения на Антоан. Той се обърна и започна да се усмихва. Все така навел глава, препрочете още веднъж изкусителното писмо и после бавно го сгъна. След това, без да престава да се усмихва, вдигна глава и погледна Мери в очите. Погледите им се срещнаха и сякаш ток премина и през двамата. Англичанката се поколеба за миг. Той не произнесе нито дума: само с полунаведени клепачи направи бавно отрицателен знак с глава. И продължи да се усмихва. Лицето му бе така изразително, че Мери не изтълкува погрешно отговора му. Човек не би могъл да каже по-безочливо: „Не, госпожице, дума да не става, на мене такива не ми минават… Не мислете, че съм възмутен; много съм ги виждал такива, затова само ме е смях… Много съжалявам, но трябва да ви кажа, че дори на тази цена няма да получите нищо от мене…“
	А мис Мери беше станала от стола с пламнало лице, занемяла. Препъвайки се в килима, тя отстъпваше към вестибюла. Той вървеше след нея, като че ли това паническо бягство беше съвършено естествено нещо. Цялата история много го забавляваше. Мис Мери бягаше, забила поглед в пода, без да промълви нито дума, като се мъчеше да загърне яката си с голата си разтреперана ръка, която изглеждаше безкръвна до зачервените й бузи.
	Във вестибюла той се доближи до нея, за да й отвори вратата на апартамента. Мис Мери като че ли кимна съвсем леко с глава. Но в момента, в който той щеше да отговори на поздрава й, тя направи внезапен жест: преди Антоан да схване какво става, с ловкостта на джебчия англичанката му дръпна писмото, което той държеше в ръка, и изскочи навън.
	Антоан се чувствуваше изигран, но трябваше да признае, че на мис Мери не й липсва нито ловкост, нито хладнокръвие.
	Връщайки се в кабинета си, той се запита какво ли лице ще направят англичанката и хубавата Ана след няколко дни, когато го срещнат. При тази мисъл отново се усмихна. На килима лежеше една ръкавица. Той я вдигна, помириса я и весело я хвърли в кошчето за хартии.
	Тези англичанки!… Югет… Какъв ли ще бъде животът на недъгавото дете между тези две жени?
	Свечеряваше се.
	Леон влезе, за да затвори капаците на прозорците.
	— Тук ли е госпожа Ернст! — запита Антоан, след като хвърли поглед към бележника.
	— О, отдавна, господин докторе… Дори цялото семейство е дошло: майката, момченцето, дядото.
	— Много добре — рече бодро Антоан като повдигна завесата.


>>	IX

	Действително към него се приближи един дребен мъж на около шестдесет години.
	— Моля ви, господин докторе, приемете мене най-напред, тъй като имам да ви кажа няколко думи насаме.
	Произношението му беше твърдо, малко провлечено, походката — плаха и благородна.
	Антоан внимателно затвори вратата и посочи стол на посетителя.
	— Аз съм Ернст… Доктор Филип трябва да ви е говорил… Благодаря — пошепна той като сядаше.
	Лицето му беше симпатично. Очите му бяха хлътнали, погледът — тъжен и изразителен, но топъл, бляскав и младежки. Лицето му, напротив, беше старческо: изхабено, набраздено, едновременно месесто и изсъхнало, състоящо се от вдлъбнатини и издутини, без нито една равна повърхност; челото, бузите и брадичката изглеждаха като мачкана с ръце глина. Къси и остри оловносиви мустаци прерязваха лицето му на две. Редките, обезцветени коси приличаха на тревата, която расте по дюните.
	Долови ли той, че Антоан незабелязано го разглежда?
	— Ние приличаме на дядо и баба на детето — рече той с тъга. — Късно се оженихме. Аз съм професор в университета и предавам немски в лицея Шарлеман.
	„Ернст — каза си Антоан — и този акцент… Трябва да е от Елзас.“
	— Не искам да злоупотребявам с времето ви, господин докторе, но понеже вие се съгласихте да се заемете с малкия, сметнах, че е необходимо да ви обясня, да ви съобщя поверително някои неща… — Той повдигна очи. Погледът му се замъгли от някаква сянка. И веднага поясни: — Искам да кажа неща, които госпожа Ернст не знае.
	Антоан кимна с глава в знак на съгласие.
	— Ето — каза г-н Ернст, сякаш събираше силите си.
	Очевидно беше намислил какво ще каже, защото започна да говори, втренчил очи някъде надалеч, без да бърза, като човек, който се изразява леко.
	Антоан имаше впечатлението, че Ернст предпочита да не го гледат.
	— През 1896 година бях четиридесет и една годишен и учителствувах във Версай. — Гласът му стана малко неуверен: — Бях сгоден — добави той като придаде особена звучност на двете срички, сякаш те бяха тонове на акорд. После заговори с по-твърд тон: — Освен това аз страстно поддържах капитан Драйфус. Вие сте много млад, господин докторе, и не сте преживели тази душевна драма… — Той произнасяше думата „драма“ като „трама“, с дрезгава и тържествена интонация. — Но все пак знаете, че по това време беше мъчно да бъдеш едновременно държавен чиновник и войнствуващ драйфусист. — След кратка пауза той добави: — Аз бях от тези, които поеха този риск. — Тонът му беше отмерен, без самохвалство, но достатъчно твърд и Антоан много добре си представяше какво неблагоразумие, каква енергия и каква вяра е имало преди петнадесет години у този спокоен старец с издутини по челото, с упорита брадичка и с очи, които още пламтяха с черен блясък. — Разправям ви това — продължи г-н Ернст, — за да ви обясня как в началото на учебната 1896 година се озовах в един лицей в Алжир. Колкото до моя брак… — прошепна той кротко — братът на моята годеница, единственият й роднина, беше морски офицер от търговската флота, но това няма значение, и имаше идеи, напълно противоположни на моите. Годежът бе развален. — Очевидно той се стараеше да направи безлично изложение на фактите. След това с по-глух глас продължи: — Четири месеца след пристигането ми в Африка забелязах, че съм… болен. — Гласът му отново сякаш се пречупи, но г-н Ернст се съвзе: — Всъщност не трябва да се плашим от думите: бях се заразил от сифилис.
	„Аха, така — помисли Антоан, — малкият… Сега разбирам…“
	— Веднага се посъветвах с няколко лекари от медицинския факултет в Алжир. По техен съвет се доверих на най-добрия специалист в града. — Той се колебаеше да назове лекаря. — Някой си доктор Лор, чиито трудове вие може би познавате — добави той, без да гледа Антоан. — Лекуването започна от самото начало на болестта, от появяването на първото и единствено поражение. Аз съм човек, който изпълнява точно лекарските предписания. Дори най-строгите предписания. Лекувах се системно. Когато ме върнаха в Париж след четири години — след като утихна бурята по Драйфусовата афера, — доктор Лор ми заяви, че от една година ме счита напълно излекуван. И аз му повярвах. Фактически впоследствие никога не съм имал никаква външна проява, нито най-малкото указание за рецидив.
	Той спокойно обърна глава и потърси с поглед очите на Антоан, който направи знак, че слуша внимателно.
	И не се задоволяваше само да слуша; той го наблюдаваше. Съдейки по външния вид, по държането му, Антоан се мъчеше да си представи каква е била честната, изпълнена с труд кариера на този никому неизвестен учител по немски. Срещал бе подобни хора. Но този явно можеше да бъде много повече от обикновен учител. Човек чувствуваше също, че той отдавна е привикнал на скромност, на тази пълна с достойнство въздържаност, наложена на една благородна душа от оскъдицата, от тежкия, безрадостен, но понасян с твърдост и вяра живот. Тонът, с който бе споменал за развалянето на годежа си, говореше много за самотния му живот, за нещастната му любов. Сдържаната топлота, която се появяваше от време на време в погледа му, трогателно показваше, че този учител с посивели коси има юношески свежа и чувствителна душа.
	— Шест години след като се завърнах във Франция — продължи той, — моята годеница загуби брат си. — Той търсеше думите си. — И аз я срещнах отново… — пошепна той просто, но се смути и млъкна.
	С наведена глава Антоан дискретно го чакаше да продължи. Затова се изненада, когато учителят изведнъж повиши глас, в който прозираше нотка на тревога:
	— Господин докторе, не зная какво ще си помислите за човек, който е извършил това, което извърших аз… Болестта, лекуването, всичко това беше стара история от преди десет години, забравена история… Аз бях минал вече петдесетте… — Той въздъхна. — Цял живот бях страдал от самота… Разказвам ви тези неща несвързано, господин докторе…
	Антоан вдигна очи. Преди още да види лицето му, той бе разбрал. Страшно изпитание е за един образован човек да има дете с умствен недъг. Но това е нищо в сравнение с мъчението на един баща, който съзнава, че единствено той е отговорен за това нещастие и разкъсван от угризения на съвестта, стои безпомощен пред съдбата, която сам е създал.
	Ернст обясняваше с уморен глас:
	— Аз впрочем имах известни скрупули. Исках да се посъветвам с лекар. И почти го направих. Впрочем не… Човек не трябва да се бои от истината. Аз се убеждавах, че това е безполезно. Повтарях си думите, които ми беше казал Лор. Търсех някакъв околен път. Един ден срещнах някакъв лекар при един мой приятел и поведох разговора на тази тема. Чух от него още веднъж, че има случаи на пълно излекуване. Това ми беше достатъчно, за да се освободя от всички опасения.
	Той се спря отново.
	— Освен това аз си мислех: жена на тази възраст… няма защо човек да се страхува, че тя… че тя може да има дете… — Хълцания го задавиха. Той не бе навел глава; седеше неподвижен, със стиснати юмруци и с така силно опънати мускули на врата, че Антоан забеляза как те треперят. Две сълзи, които не потекоха надолу, придадоха още по-голям блясък на втренчения му поглед. Но Ернст искаше да говори. Затова направи усилие и със сърцераздирателен, прекъсван от ридания глас промълви:
	— Жал ми е… за това дете… господин докторе.
	Сърцето на Антоан се сви. За щастие силните чувства почти винаги предизвикваха у него опияняваща свръхвъзбуда, която веднага преминаваше в неудържима нужда да вземе решение и да почне да действува.
	Той и сега нито за миг не се поколеба.
	— Е добре… какво има? — рече Антоан, като се престори на изненадан.
	Той повдигаше веждите си, бръчкаше челото си и си даваше вид, че трудно е следил разказа и не е сигурен, че добре е разбрал събеседника си.
	— Каква връзка може да има между… този нещастен случай, който е бил лекуван от самото начало и който е бил _на-пъл-но_ излекуван и… и недъга, може би съвсем временен, на детето?
	Ернст го гледаше изумен.
	Широка усмивка освети лицето на Антоан.
	— Драги господине, ако съм ви разбрал добре, вашите скрупули ви правят чест. Но аз съм лекар и позволете ми да ви говоря без заобикалки: от научна гледна точка тези скрупули са… абсурдни!
	Професорът беше станал, сякаш искаше да тръгне към Антоан. Но остана неподвижен, с напрегнат поглед. Беше от тези хора със сложен и дълбок вътрешен живот, които, когато бъдат завладени от някоя мъчителна мисъл, отдават й цялото си сърце… От години той носеше в гърдите си тази безмерна мъка, която не бе посмял да довери дори на другарката си по нещастие. Сега за първи път си отдъхна, за първи път го озари надежда.
	Антоан отгатна какво става в него. Но страхувайки се, че по-ясни въпроси щяха да го принудят да прибегне към по-сложни и по-трудни лъжи, той нарочно промени темата.
	— Преждевременно ли е родено детето? — запита той неочаквано, сякаш намираше безполезно да се спира върху мъките и фантазиите на бащата.
	Събеседникът му започна да мига:
	— Детето ли?… Преждевременно?… Не…
	— Трудно раждане?
	— Много трудно.
	— Форцепс?
	— Да.
	— А — извика Антоан, сякаш бе открил много важно указание. — Ето какво несъмнено може да обясни доста неща… — После, за да не се задълбочава, добави: — Хайде, покажете ми вашето болно момче. — След това стана и се отправи към салона.
	Но учителят бързо пристъпи напред, препречи му пътя и го улови за лакътя:
	— Вярно ли е, господин докторе? Вярно ли е? Нали не ми казвате това, за да… Ах, господин докторе, дайте ми честна дума… честна дума, господин докторе, че…
	Антоан се обърна. Той видя умолителното лице, на което бе изписана безкрайна благодарност, примесена с лудо желание да повярва думите на лекаря. Особена радост изпълни душата му, голямата радост, която дават дейността и успехът, голямата радост на доброто дело. Ще видим какво може да се направи с малкия, но колкото до бащата — никакво колебание. Този нещастник трябва на всяка цена да бъде изтръгнат от отчаянието!
	Той впи поглед в очите на Ернст и тихо и тържествено каза:
	— Давам ви честната си дума, господине.
	После, след кратко мълчание, отвори вратата на салона.


	Там една възрастна дама, облечена в черно, се мъчеше да задържи между колената си едно дяволче с кестеняви букли, което отначало единствено привлече вниманието на Антоан. Когато вратата се отвори, детето спря да играе и загледа непознатия с умните си големи черни очи; после се усмихна, но веднага, сякаш изплашено от собствената си усмивка, се обърна настрана със смутен вид.
	След това Антоан премести погледа си върху майката. Толкова благост и тъга разхубавяваха това повехнало лице, че той бе наивно трогнат и веднага си каза: „Какво пък… Ако се залови човек… Винаги могат да се получат резултати“.
	— Заповядайте, госпожо.
	Той се усмихваше състрадателно. Искаше още от прага да вдъхне малко вяра на нещастната жена. Чуваше зад себе си тежкото дишане на учителя. Търпеливо държеше завесата повдигната и гледаше как майката и детето идват към него. „Каква хубава професия, дявол да го вземе, каква хубава професия!“ — мислеше си той.


>>	X

	Пациентите се редуваха един след друг до вечерта без Антоан да усети умора, нито да помисли за часа; всеки път, когато отваряше вратата на салона, чувствуваше отново без всякакво усилие прилив на енергия. След като изпрати и последната си пациентка — хубава млада жена, притиснала в ръце цветущо бебе, заплашено почти от пълна слепота, — той погледна чаровника си и остана смаян: беше вече осем часът.
	„Много е късно за флегмона на малкия — каза си той. — Ще намина на улица Верньой, като се връщам от Еке тази вечер.“
	Той се върна в кабинета си и отвори прозореца, за да проветри стаята, после се доближи до ниската, отрупана с книги масичка да потърси нещо за четене през време на вечерята. „Всъщност — помисли си Антоан — аз исках да проверя нещо за случая на малкия Ернст.“ Той набързо прелисти няколко стари годишнини от „Невроложки преглед“, докато намери прочутата дискусия от 1908 година върху загубването на говора. „Наистина типичен случай — каза си той. — Трябва да поговоря с Трьойар за него.“
	Той се усмихна развеселен, като си помисли за Трьойар и за странностите му, които бяха станали просто легендарни. Спомни си за годината, която бе прекарал в отделението на този невролог. „Как попадна там, дявол да го вземе? — запита се той. — Тези въпроси трябва да са ме интересували едно време… Кой знае дали не бих се проявил по-добре, ако се бях посветил на нервни и душевни болести? Това е област, в която има още толкова да се работи…“ И изведнъж пред него изникна образът на Рашел. Отде дойде тази странна асоциация? Рашел, която нямаше никакво медицинско, нито научно образование, действително проявяваше подчертан интерес към всички психологически проблеми; тя безспорно бе допринесла да се развие у него живият интерес, който той проявяваше сега към хората. Впрочем краткотрайната му връзка с нея го бе променила толкова много в най-различни отношения. Колко често бе установявал това!
	Погледът му стана мечтателен, с отсянка на лека тъга. Той стоеше прав, с отпуснати рамене, като полюляваше списанието между палеца и показалеца си.
	Рашел… Не можеше да си припомни без мъчителна тръпка образа на странното същество, което беше преминало през живота му. Не бе получил от нея никакво известие. Всъщност той не се учудваше на това: никога и през ум не му минаваше, че Рашел може да е още жива някъде по света. Може би е загинала изтощена от климата, от треска… или жертва на мухата цеце… Може би е била убита при злополука, удавена, удушена, но без съмнение тя беше мъртва.
	Антоан се изправи, мушна книжката под мишница, влезе във вестибюла и извика на Леон да слага вечерята. Тогава изведнъж си спомни за една духовита забележка на Филип. Един ден, когато Антоан му докладваше за новите болни, приети в отделението през време на отсъствието на шефа, Филип бе сложил ръка на рамото му и полу на шега, полунаистина му бе казал: „Вие почвате да ме тревожите, моето момче. Все повече се интересувате от душевното състояние на вашите болни и все по-малко от техните болести!“.


	Супникът димеше на масата. Сядайки, Антоан забеляза, че е уморен.
	„Все пак хубава професия“ — каза си той.
	Разговорът с Жиз отново изплува в съзнанието му, но той бързо отвори списанието и се помъчи да отстрани този спомен. Напразно. Атмосферата в тази стая, където още се чувствуваше присъствието на Жиз, му беше мъчителна. Той си припомни увлечението, от което не можеше да се освободи през последните месеци. Как бе могъл цяло лято да храни надежди, които не почиват на нищо? Той стоеше пред разрушената си мечта като пред останки от театрален декор; декорът се бе сгромолясал на земята и всичко се беше превърнало на прах. Антоан почти не страдаше. Не, никак не страдаше. Само честолюбието му бе засегнато. Цялата история му изглеждаше посредствена, детска, недостойна за него.
	За щастие боязливо позвъняване откъм вестибюла отклони мислите му. Той веднага остави кърпата си и се ослуша, опрял ръка на масата, готов веднага да стане и да посрещне някоя непредвидена случка.
	Най-напред се чуха някакви увещания, женски шепот и след това вратата се отвори. За негово учудване Леон, без всякакви церемонии, въведе две посетителки в стаята. Бяха двете прислужнички на г-н Тибо. Отначало Антоан не ги разпозна в сянката, но след това, предполагайки изведнъж най-лошото, така внезапно стана, че събори стола си.
	— Не, не… — извикаха двете жени, силно смутени. — Извинете, господин Антоан, ние мислехме, че по-малко ще ви безпокоим, ако дойдем в този час.
	„Помислих, че тате е умрял“ — каза си Антоан простичко. И си даде сметка доколко вече е подготвен за такава новина. Съвсем допустимата мисъл за емболия, предизвикана от флебит, бе веднага минала през ума му. Като си представи как подобна смърт би спестила дългата мъчителна агония, той не можа да не изпита известно разочарование.
	— Седнете — каза той. — Аз ще продължа да вечерям, защото имам да правя още визити тази вечер.
	Двете жени останаха прави. Майка им, старата Жана, от четвърт век бе готвачка у г-н Тибо. Но сега, престаряла с подути вени на краката, тя бе престанала да върши каквато и да било работа; сама признаваше, че е „старо пукнато гърне“. Дъщерите й слагаха едно кресло до кухненската печка и тя прекарваше там дните си с ръжен в ръка, като се залъгваше, че още носи някаква отговорност за готвенето. Тя следеше всичко, по някой път разбиваше майонезата и от сутрин до вечер отрупваше дъщерите си със съвети, макар че и двете бяха минали вече тридесетте. По-старата, Клотилд, здрава девойка, предана, но не много услужлива, бъбрива, работлива, си бе останала грубовата и бе запазила сочния селски говор на майка си, тъй като дълго бе слугувала в един чифлик в техния край. Сега тя беше готвачката на семейството. Другата дъщеря, Адриан, по-изтънчена от сестра си, беше възпитана в манастир и винаги бе работила като прислужница в града. Тя обичаше хубавото бельо, сантименталните песни, обичаше да си сложи някое букетче на масичката за ръкоделие, обичаше и хубавата служба в „Сен-Тома-д’Акен“.
	Както винаги Клотилд заговори:
	— Та… дошли сме за майката, господин Антоан. От три-четири дни много страда, горката жена. Нещо й се е подуло тука отпред, от дясната страна. Не може вече да спи нощем и когато отива по нужда, чуваме я как хленчи, добрата старица, като дете. Тя търпи болка и не иска нищо да каже! Да можеше да дойдете, господин Антоан, ама така, без да показвате за какво сте дошли, нали, Адриан? И после изведнъж така да откриете сам подутината под престилката.
	— Много просто — рече Антоан като измъкна бележника си. — Утре ще вляза в кухнята по някакъв повод.
	Докато сестра й обясняваше, Адриан по навик започна да обслужва Антоан: сменяше чинията му, подаваше му кошчето с хляба.
	Тя още не бе продумала нито дума. Накрая с леко разтреперан глас запита:
	— Господин Антоан, мислите ли, че… може да бъде сериозно?
	„Тумор, който се развива така внезапно… — помисли си Антоан. — Но операция на нейната възраст?…“ — С безпощадна яснота той си представи всичко, което беше възможно в подобен случай: чудовищното развитие на неоплазмата, нейните поражения, постепенното задушаване на органите… И по-лошо: ужасно бавното разлагане на толкова живи мъртъвци…
	Вдигнал вежди, с навъсено лице, той малодушно избягваше боязливия поглед на жената, защото не би искал да я лъже. Той бутна чинията си и направи неопределено движение. За щастие пълната Клотилд, която не можеше да не каже нещо, когато всички мълчат, отговори вместо него:
	— Е, не може да се каже предварително, разбира се. Господин Антоан най-напред трябва да види какво е. Но аз знам едно: майката на покойния ми мъж накрая умря от простинка в гърдите, макар че петнадесет години й беше подут коремът.


>>	XI

	След четвърт час Антоан пристигна на улица Верньой №37-а.
	Стари сгради в тъмно дворче. На шестия етаж, при входа на коридора, който миришеше на светилен газ, той видя врата №3.
	Робер, с лампа в ръка, дойде да отвори.
	— Как е брат ти?
	— Мина му.
	Лампата осветяваше отблизо прямите, весели, малко сурови очи, преждевременно зрели, и цялото детско лице, по което беше изписана несъответствуваща на годините му енергия.
	Антоан се усмихна.
	— Хайде да го видим! — Той взе лампата от момчето и я вдигна, за да се ориентира.
	Посред стаята имаше кръгла маса, покрита с мушама. Очевидно Робер пишеше, защото един голям тефтер беше отворен между отпушено шише с мастило и куп чинии, парче хляб и две ябълки — скромен натюрморт. Стаята беше разтребена; изглеждаше дори уютна. Беше топло. Тенджера с вода шушнеше върху малка кухненска печка пред камината.
	Антоан пристъпи към високото махагоново легло, което беше поставено в дъното на стаята.
	— Спеше ли?
	— Не, господине.
	Болното момче, което очевидно току-що се бе събудило внезапно, се изправи на здравия си лакът и ококори очи, като се усмихваше; не изглеждаше никак боязливо.
	Пулсът му беше спокоен. Антоан сложи на нощната масичка кутията с марля, която беше донесъл, и започна да развива превръзката.
	— Какво ври там на печката?
	— Вода. — Робер се засмя: — Щяхме да си попарим липов чай; портиерката ми го даде. — Изведнъж той смигна. — Искате ли да ви дам и на вас, кажете. Със захар? О, да, господин докторе, кажете да.
	— Не, не, благодаря — отвърна Антоан развеселен. — Но ми трябва преварена вода, за да поизмия цирея. Сипи ми малко в една чиста чиния. Така. Ще трябва да почакаме да изстине малко. — Той седна и погледна двете деца, които му се усмихваха като на стар приятел.
	„Честни, открити лица. Но знае ли човек!“ — помисли си той.
	После се обърна към по-стария брат:
	— А как така на вашата възраст живеете тук съвсем сами?
	Робер направи неопределено движение и повдигна вежди, сякаш искаше да каже: „Ами как иначе!“.
	— Какво е станало с родителите ви?
	— О, родителите ни… — отвърна момчето, сякаш ставаше дума за някаква много отдавнашна история. — Ние живеехме с леля си. — То се замисли и посочи с пръст голямото легло. — И после тя умря; посред нощ на десети август; става вече повече от година. Тогава загазихме здраво, нали, Лулу? За щастие бяхме приятели с портиерката, та тя не каза нищо на собственика. Затова можахме да останем тук.
	— Ами наемът?
	— Плаща се.
	— Кой го плаща?
	— Ние.
	— А отде идват парите?
	— Ами печелим ги. Или по-точно аз печеля. Защото той няма добра работа. Би трябвало да му се намери нещо друго. Той работи при Бро, познавате ли ги, в Грьонел? Разнася поръчките. Четиридесет франка на месец без храна. Заплата ли е това, а? Парите, дето се казва, за подметки дори не стигат.
	Той замълча и се наведе любопитно, защото Антоан беше свалил компреса. Циреят беше пуснал съвсем малко гной; ръката бе спаднала и раната имаше добър вид.
	— А ти? — запита Антоан като мокреше компреса.
	— Какво аз?
	— Ти ли си печелиш хляба?
	— О, аз — отвърна Робер с провлечен глас, който изведнъж изплющя като знаме: — Аз се справям!
	Изненадан, Антоан вдигна очи и този път срещна остър и до известна степен обезпокояващ поглед; малкото личице изразяваше страст и воля.
	Хлапакът беше разположен към разговор. Печеленето на пари беше най-важната тема, единствената, на която заслужаваше да се говори; откакто бе почнал да мисли, цялото му внимание бе постоянно насочено натам.
	Той започна словоохотливо да говори, бързаше да каже всичко, да повери тайните си:
	— Като разносвач аз печелех само шестдесет франка на месец, когато леля ми умря. Но сега работя и в съдебната палата — това прави редовни сто и двадесет франка. Освен това господин Лами, старшият писар, поиска да заместя човека, който лъскаше пода на канцеларията сутрин, преди да дойдат чиновниците. По-рано старият чистеше пода само когато е кално, и то където се вижда, под прозорците. О, те съвсем не загубиха, дето ме взеха, можете да бъдете сигурен!… Това ми носи още осемдесет и пет франка отгоре. А пък аз се забавлявам с тази работа — каква пързалка е само да знаете!… — Той подсвирна. — Но това не е всичко… Аз знам и други номера.
	Той се поколеба малко и почака Антоан да обърне отново глава към него. С един поглед като че ли прецени какъв човек има пред себе си. Макар и несъмнено успокоен, все пак счете за благоразумно да започне с кратък предговор:
	— Ще ви разправя нещо, защото съм сигурен във вас. Но все едно, че нищо не знаете, нали?
	И заговори с висок глас, като постепенно се опиваше от признанията си:
	— Нали познавате госпожа Жолен, портиерката на номер 3-а, точно срещу вас? Е, та тази женица прави цигари за клиентите си, но не го казвайте никому… Ако това ви интересува по някой път?… Не?… Но те са хубави и меки, никак не са набити. И не са скъпи. Ще ви дам да ги опитате… Във всеки случай изглежда, че този занаят е строго забранен. И затова на нея й трябва някой тарикат, който да разнася пакетите и да събира парите. Аз й върша тая работа от шест до осем, като изляза от канцеларията, без някой да разбере нещо. А пък тя ми дава обед всеки ден, освен в неделя. И тя съвсем не е лоша готвачка, дума да не става! И каква икономия правя! При това, като си плащат фактурата, клиентите, които са все богаташи, почти винаги ми бутат по някой бакшиш — десет су, двадесет су, зависи… И с всичко това, малко по малко, разбирате, свързваме двата края…
	Пауза. По интонацията Антоан отгатна, че очите на момчето блестят от гордост; той нарочно не вдигна глава. Увлечен, Робер весело продължи да говори:
	— Като се прибере вечер Лулу е съсипан от умора. Готвим си тука — някоя супа или яйца, или сирене, това става бързо. По` обичаме така да вечеряме, отколкото да ходим по гостилници, нали, Лулу? И освен това, виждате ли, аз понякога си играя да рисувам антетки за касиера. Страшно обичам хубавите заглавия, закръглени, с главни букви; човек би вършил тая работа просто за удоволствие. А пък в канцеларията…
	— Подай ми безопасните — прекъсна го Антоан. Той се преструваше на безразличен, защото се страхуваше, че детето може да реши, че винаги щом го срещне, трябва да го забавлява със своето бърборене. Но същевременно си мислеше: „Тези момчета заслужават да се направи нещо за тях…“.
	Компресът беше сложен и ръката отново превързана. Антоан погледна часовника си.
	— Ще дойда утре още веднъж към обед. А след това ти ще идваш в къщи. Мисля, че в петък или в събота ще можеш да тръгнеш на работа.
	— Б… б… благодаря, господин докторе — обади се най-после малкият. Гласът му, който мутираше, беше извънредно висок и така смешно прозвуча в тишината, че Робер избухна в смях; смях, сподавен и неудържим, от който Антоан изведнъж разбра в какво постоянно напрежение се намираше това прекалено нервно дете.
	Той измъкна двадесет франка от джоба на жилетката си:
	— Малка помощ за тази седмица, деца.
	Робер подскочи назад с вдигната глава и се намръщи:
	— Дума да не става! Никога! Нали ви казвам, че ние имаме всичко, каквото ни е нужно! — И за да убеди Антоан, който бързаше и настояваше да му даде парите, той се реши да разкрие върховната си тайна: — Знаете ли колко сме сложили досега настрана двамата? Цял капитал! Отгатнете!… Хиляда и седемстотин франка! Да, господин докторе! Нали, Лулу? — И изведнъж, снишавайки глас, като заговорник в някоя мелодрама Робер добави: — А освен това можем да натрупаме и още, ако успее новата ни система…
	Очите му блеснаха тъй силно, че заинтересуван, Антоан се спря за миг на прага.
	— Един нов номер… С един посредник на вино, маслини и растителни масла. Той е брат на Басу, един от чиновниците в канцеларията. Ето каква е комбината: като се връщам от съдебната палата следобед — това не засяга никого, нали? — отбивам се в кръчмите, в бакалниците, в магазините за вино и им правя оферти. Трябва само да намери човек начин да ги баламоса и работата ще тръгне… Все пак нямате представа за седем дни колко тенекии масло пласирах! Спечелих четиридесет и четири франка! И Басу казва, че ако съм отракан…
	Антоан слизаше по стълбите на шестте етажа и сам се смееше. Момчетата бяха спечелили симпатиите му. Беше готов да направи какво ли не за тях. „Но все пак — помисли си той — трябва да се внимава, за да не станат _прекалено отракани_.“


>>	XII

	Навън валеше. Антоан взе такси. Колкото повече се приближаваше до улица Фобур Сент-Оноре, толкова повече доброто му настроение изчезваше и лицето му ставаше по-загрижено.
	„Да можеше само да се свърши по-скоро“ — каза си той, като се изкачваше унило за трети път днес по стълбите в къщата на Еке.
	За миг изпита надежда, че желанието му е изпълнено, понеже прислужницата, която му отвори, го погледна по необикновен начин и бързо се приближи до него, за да му каже нещо. Но се оказа само, че била натоварена с тайна поръчка — госпожата молела доктора да влезе най-напред при нея, защото искала да му говори, преди той да отиде при детето.
	Не можеше да откаже. Спалнята беше осветена, вратата отворена. Влизайки, той зърна главата на Никол, отпусната върху възглавницата. Приближи се. Тя лежеше неподвижна, беше задрямала. Жестоко би било да я събуди. Тя почиваше и изглеждаше подмладена, освободена. Цялата й тревога и умора се бяха стопили в съня. Антоан я наблюдаваше със затаен дъх, без да смее да се помръдне. Върху лицето й, току-що избавено от мъката, се четяха такова блаженство и такава жажда за забрава, за щастие, че той се смути. Седефеният цвят на спуснатите клепачи, позлатените ресници, тази отпуснатост, тази нега… Колко вълнуващо беше това хубаво, неподправено лице! Как го привличаха отпуснатата извивка на устата, полуотворените безжизнени устни, които изразяваха само успокоение и надежда! „Защо — питаше се Антоан, — защо спящото лице на едно младо същество е така обайващо? Какво се крие в дъното на това мъжко състрадание и с какво е примесено то, че човек така бързо се затрогва?“
	Той се обърна на пръсти, излезе тихо от спалнята и се отправи по коридора към стаята на детето, чийто дрезгав, непрекъснат плач вече дочуваше през стените. Трябваше да събере всичката си воля, за да натисне дръжката на вратата, да прекрачи прага и да влезе отново в допир със злите сили, които господствуваха там.
	Еке седеше, опрял ръце на ръба на люлката, поставена в средата на стаята, и бавно я люлееше. От другата страна една болногледачка, навела глава под касинката и пъхнала ръце в скута върху престилката си, чакаше; позата й изразяваше неизчерпаемо професионално търпение. Облегнат на камината, както винаги облечен в престилка, Исак Щудлер бе скръстил ръце на гърди и гладеше черната си брада.
	Болногледачката стана, като видя, че докторът влиза. Но Еке, втренчил очи в детето, сякаш не забелязваше нищо. Антоан се приближи до люлката. Едва тогава Еке обърна глава и въздъхна. Антоан вдигна пламналата ръчичка, която шареше над завивките, и веднага тялото на детето се сви като червейче, което търси да се зарови в пясъка. Лицето му беше цяло на червени петна и почти толкова тъмно, колкото термофора с лед, положен над главата му. Къдриците му, руси като косите на Никол, навлажнени от пот и от компреси, бяха полепнали по челото и по бузите му. Очите бяха полуотворени и под подутите клепачи мътните зеници имаха металически отблясък като на мъртво животно. Движението на люлката клатеше леко главичката наляво-надясно и сякаш отмерваше стенанията, които се изтръгваха от пресипналото му гърло.
	Болногледачката, водена от желание да услужи, отиде да донесе слушалката, но Антоан й направи знак, че няма нужда.
	— Това е хрумване на Никол — каза тогава Еке със странен, почти висок глас. Тъй като Антоан бе изненадан и очевидно не го разбра, той бавно добави: — Люлката, нали виждате… Това е хрумване на Никол… — Той се усмихваше неопределено; напълно смазан и объркан, за него тези подробности сякаш бяха придобили особено значение. След миг той добави: — Да, отидохме да я донесем от шестия етаж… Люлчицата й!… Беше на шестия етаж, на тавана, потънала в прах… Виждате ли, това люлеене е единственото нещо, което поне малко я успокоява.
	Антоан го гледаше развълнуван. Той разбра в този момент, че състраданието му, колкото и да е силно, никога няма да достигне големината на тази мъка. Сложи ръка на рамото на Еке.
	— Вие сте на края на силите си, драги приятелю. Би трябвало да си полегнете малко. Защо да се съсипвате?…
	— Трета нощ как не си мигнал! — обади се и Щудлер настойчиво.
	— Бъдете разумен — продължи Антоан, като се наведе. — Ще имате нужда от всичката си енергия… скоро. — Той изпитваше просто физическо желание да откъсне нещастния баща от допира с тази люлка, да потопи колкото е възможно по-скоро в забравата на съня това безплодно страдание.
	Еке не отговори. Той продължаваше да люлее детето. Но отпусна още повече рамене, сякаш това „скоро“, за което Антоан беше споменал, бе прекомерно тежко за него. После, без да чака да настояват повече, сам стана, помоли с кимване болногледачката да го замести до люлката и без да избърше мокрите си от сълзи бузи, завъртя глава, сякаш търсеше нещо. Най-после се доближи до Антоан и направи усилие да го погледне в лицето. Антоан се смая, като видя доколко се бе изменил изразът на очите му: късогледите му очи, иначе остри и решителни, сега бяха помътнели; погледът му бавно се местеше и беше станал някак си тежък и мекушав.
	Еке гледаше Антоан. Устните му се раздвижиха, преди да заговори.
	— Трябва… трябва да се направи нещо — прошепна той. — Тя страда, нали виждате… Какъв смисъл има да я оставаме да се мъчи, нали? Трябва да имаме сили да… да направим нещо… — Той замълча, сякаш търсеше подкрепа от Щудлер; след това отново втренчи тежкия си поглед в очите на Антоан. — Вие, Тибо, вие трябва да направите нещо… — И сякаш за да избегне отговора, наведе глава, премина през стаята с олюляваща се походка и изчезна.
	Антоан остана няколко секунди като вкаменен на мястото си. После изведнъж се зачерви. Объркани мисли нахлуха в главата му.
	Щудлер докосна рамото му.
	— Е? — рече той тихо, като гледаше Антоан. Очите му напомняха очите на някои коне — дълги, големи и влажни, в които сякаш свободно плува уморена зеница. В този миг погледът му, подобно погледа на Еке, беше втренчен, настойчив.
	— Какво ще правиш? — промълви той. В краткото мълчание, което последва, мислите им като че ли се срещнаха.
	— Аз ли? — отвърна Антоан уклончиво, но веднага разбра, че няма да се отърве от него, без да му даде обяснения. — Дявол да го вземе, знам добре, че… — рече той изведнъж. — И все пак, когато той казва: „Да се направи нещо“, човек дори не бива да си дава вид, че е разбрал!
	— Шшт… — пошепна Щудлер. Той погледна изкосо болногледачката, изведе Антоан в коридора и затвори вратата.
	— Но нали ти си на мнение, че няма вече какво да се опитва — каза той.
	— Няма.
	— Че няма вече никаква, абсолютно никаква надежда?
	— Ни най-малка надежда.
	— Тогава?
	Антоан почувствува как го обхваща глухо безпокойство и се затвори във враждебно мълчание.
	— Тогава? — повтори Щудлер. — Не може да има никакво колебание: това трябва да свърши колкото е възможно по-скоро.
	— Точно същото желая и аз.
	— Не е достатъчно само да желаеш.
	Антоан вдигна глава и каза твърдо:
	— Нищо повече не може да се направи.
	— Може.
	— Не може.
	Диалогът бе добил такъв остър тон, че Щудлер замълча за няколко секунди.
	— Тези инжекции — подхвана той, — не знам, но… може би ако се увеличи дозата…
	— Мълчи! — сряза го Антоан.
	Той беше изпаднал в силна възбуда. Щудлер го наблюдаваше мълчаливо. Веждите на Антоан се бяха събрали и образуваха почти права линия; мускулите на лицето му се свиваха неволно и разтегляха устата му; върху костеливото му лице кожата от време на време играеше, като че ли нервни трептения минаваха между нея и плътта.
	Измина една минута.
	— Мълчи! — повтори Антоан, този път по-малко грубо. — Разбирам те. Всички сме изпитвали това желание да се свърши по-скоро, но то е само… изкушение за начинаещите. Преди всичко има едно нещо: уважение към живота! Точно така! Уважение към живота… Ако беше станал лекар, щеше да виждаш нещата точно както ние всички ги виждаме. Необходимостта от известни закони… Една граница на нашите възможности! Иначе…
	— Когато си човек, единствената граница е съвестта.
	— Точно така, съвестта! Професионалната съвест… Но помисли си, нещастнико, какво ще стане в деня, в който лекарите си присвоят правото… Впрочем никой лекар, чуваш ли, Исак, никой…
	— Тогава… — извика Щудлер със съскащ глас.
	Антоан го прекъсна.
	— Еке сигурно сто пъти е бил изправен пред случаи така мъ… мъчителни, така от… отчаяни като този. И нито веднъж той не е турил край по своя воля на… Никога! Нито Филип! Нито Риго! Нито Трьойар! Нито който и да е друг лекар, достоен за това звание. Чуваш ли? Никога!
	— Тогава — процеди яростно през зъби Щудлер — вие може би сте много учени глави, но за мене сте само плюнки.
	Той отстъпи крачка назад и светлината на плафониерката внезапно освети лицето му. То изразяваше много повече неща, отколкото думите му: не само възмущение и презрение, но и някакво предизвикателство, почти заплаха и скрита решителност.
	„Така значи — помисли си Антоан, — тогава ще почакам да стане единадесет часа, за да направя сам инжекцията.“
	Но не отговори нищо, вдигна рамене, влезе в стаята и седна.


	Дъждът шибаше безспирно щорите, водните капки, които биеха ритмично по тенекиите пред прозореца и непрестанно люлеене на люлката, чийто ритъм отмерваше стенанията на детето, всички тези смесени шумове образуваха в нощната тишина, където смъртта се беше вече настанила, някакво упорито, сърцераздирателно хармонично цяло.
	„Преди малко заекнах два-три пъти поред“ — каза си Антоан, който още не можеше да успокои нервите си. Това му се случваше много рядко, и то само когато трябваше изкуствено да си наложи твърдо държане, например, когато трябваше да измисли трудна лъжа пред някой много проницателен болен; или пък когато при разговор се случваше да поддържа някоя възприета наготово идея, в която не беше още убеден. „Халифа е виновен за това“ — помисли си той и с ъгълчето на окото си погледна Халифа, който бе заел предишното си място, облегнат на камината. Тогава Антоан си припомни студента Исак Щудлер такъв, какъвто го беше срещнал за първи път преди десет години някъде из медицинския факултет. По онова време Халифа беше известен в целия Латински квартал с брадата си като на персийски цар, с кадифения си глас и със силния си смях, както и с фанатичния си бунтовен, раздразнителен и рязък характер. Всички считаха, че той е предопределен повече от когото и да било за изключително бъдеще. После един прекрасен ден се разчу, че зарязал учението и започнал да работи; разказваха, че поел издръжката на жената и децата на един от братята си, банков чиновник, който се самоубил, след като злоупотребил с парични суми.
	Един по-дрезгав вик на детето прекъсна нишката на спомените му. Известно време Антоан наблюдаваше гърченията на детето, като се мъчеше да схване честотата на някои движения; но от безредните му движения можеше да направи толкова заключения, колкото и от подскачанията на заклана кокошка. Тогава мъчителното усещане, с което Антоан се бореше, откакто беше завършило спречкването му с Щудлер, се усили внезапно и достигна почти до отчаяние. За да спаси живота на някой болен в опасност, той беше способен да опита всичко, да направи и най-смелата стъпка, да се изложи лично на какъвто и да е риск; но да бъде изправен пред такова безизходно положение, да се чувствува до такава степен лишен от възможност за действие, да бъде принуден пасивно да гледа как се приближава тържествуващата неприятелка, това надминаваше силите му. Освен това в този случай безконечната борба на това малко същество, нечленоразделните му крясъци късаха нервите му. При това Антоан беше свикнал да гледа човешки страдания дори и у съвсем малки деца. Защо тази вечер не можеше да си наложи да остане безчувствен? В този миг всичко тайнствено в агонията на едно човешко същество му причиняваше същата непреодолима душевна мъка, каквато изпитва и най-малко свикналият на подобни гледки. Той се чувствуваше разколебан до дъното на душата си: разколебана бе вярата му в самия него, вярата в дейността му, в науката, в живота. Сякаш някаква вълна го заля. Злокобно шествие мина пред очите му: всичките му болни, които считаше за осъдени… Стига само да преброи тези, които беше прегледал от сутринта; те бяха твърде много на брой: четири-пет болни в болницата, Югет, малкият Ернст, сляпото бебе, детето, което беше пред него… А сигурно беше забравил много други!… Антоан видя и баща си, прикован в креслото с надебелени устни, измокрени от мляко… След няколко седмици денонощни болки и този здрав старец на свой ред… Всички, един след друг!… И никакъв смисъл в това всеобщо страдание… „Животът е абсурден, животът е грозен!“ — каза си той с бяс, сякаш се обръщаше към някакъв упорит оптимист; и този упорит, глупаво самодоволен оптимист не беше никой друг, а сам той, Антоан, такъв, какъвто беше всеки ден.
	Болногледачката стана безшумно.
	Антоан погледна часовника си: време беше да се направи инжекцията. Изпита радост, че трябва да промени мястото си, да направи нещо; почувствува се дори освежен при мисълта, че скоро ще може да се измъкне.
	Болногледачката му донесе върху един поднос всичко, което му бе нужно. Той счупи ампулата, вмъкна иглата в нея, напълни четвърт от спринцовката и изсипа остатъка от ампулата в кофата. Чувствуваше върху себе си втренчения поглед на Щудлер. Като направи инжекцията, той седна отново, колкото да установи едно леко успокояване. След това се наведе над детето, провери още веднъж пулса му, който беше съвършено слаб, и даде съвсем тихо някакви нареждания на болногледачката. После бавно стана, изми ръцете си на умивалника, отиде да стисне мълком ръката на Щудлер и излезе от стаята.
	Премина на пръсти целия осветен и пуст апартамент. Спалнята на Никол беше затворена. Колкото повече се отдалечаваше от стаята, толкова по-слаби ставаха стенанията на детето. Той отвори и тихо затвори вратата на вестибюла. Когато излезе на площадката, той се ослуша: не се чуваше вече нищо. Пое издълбоко въздух и пъргаво се спусна по стълбата.
	Щом се озова на улицата, не можа да се въздържи да не обърне глава към тъмната фасада, по която блестяха цяла редица сякаш празнично осветени щори.
	Дъждът бе спрял. Покрай тротоарите още течаха бързи поточета. Пустите улици блестяха, докъдето поглед стига.
	Стана му студено, той вдигна яката си и ускори стъпките си.


>>	XIII

	Този шум на течаща вода, тези мокри улици… Антоан изведнъж си представи едно измокрено от сълзи лице: Еке, прав пред него, с настойчив поглед. „Вие Тибо, вие трябва да направите нещо…“ Той не можеше да се освободи от мъчителното видение. „Бащинско чувство… Чувство, което ми е напълно непознато, колкото и да се мъча да си го представя… — Внезапно той помисли за Жиз: — Семейство… деца…“ Просто една хипотеза, за щастие неосъществима. Тази вечер всяка мисъл за брак му се струваше не само преждевременна, но и абсурдна.
	„Егоизъм ли е това? — попита се той. — Или страх? — Мисълта му отново се отклони: — Сигурно в този момент Халифа ме смята за страхливец…“
	И той не без досада се видя отново притиснат в коридора под упорития поглед на Щудлер. Помъчи се да се изтръгне от рояка мисли, които започнаха някак да се въртят в главата му. Думата „страхлив“ му беше малко неприятна; той се спря на „боязлив“.
	„Щудлер мисли, че съм боязлив. Глупак!“
	Той бе стигнал пред Елисейския дворец. Патрул от гвардейци завършваха с отмерена стъпка обиколката си около двореца; чу как прикладите на пушките им изтракаха на тротоара. Преди да успее да ги отпъди, цяла редица предположения, подобни на бързо менящите се образи в някакъв сън, нахлуха в главата му: Щудлер отстранява болногледачката, изважда спринцовка от джоба си… Болногледачката се връща, опипва малкия труп… Подозрения, донесения до полицията, отказ за погребение, аутопсия… Съдия-следовател, стражари…
	„Ще поема всичко върху себе си — реши бързо Антоан и измери с очи часовоя, покрай когото минаваше. — Не — заяви той предизвикателно, обръщайки се към някакъв въображаем съдия, — не е имало друга инжекция, освен моята. Аз сложих по-голяма доза напълно съзнателно. Случаят беше безнадежден и аз настоявам, че имам правото да… — После вдигна рамене, усмихна се и забави стъпките си. — Какъв идиот съм аз. — Но все пак съзнаваше ясно, че не е изчерпал въпроса. — Ако съм готов да понеса последиците на една смъртоносна инжекция, направена от другиго, като така категорично отказах да я направя сам?“
	Той винаги се дразнеше силно, когато не успяваше чрез кратко, но енергично усилие на мисълта ако не да разреши, то поне да осветли някой мъчителен въпрос. Припомни си разговора с Щудлер, яда си, заекванията си. Макар че не съжаляваше за поведението си, той изпитваше неприятното чувство, че е играл роля и е говорил неща, които не му подхождаха много добре, не отговаряха на дълбоката същност на неговата личност; той също така несъзнателно усещаше, по някакъв смътен, но болезнен начин, че тази роля и тези думи можеха да бъдат опровергани някой ден от собствения му начин да схваща нещата и да действува. Чувството на вътрешно неодобрение трябва да беше доста силно, защото Антоан не можеше да се освободи от него, а по начало той никога не преценяваше миналите си постъпки; самото понятие „угризение на съвестта“ му беше напълно чуждо. Той обичаше да се самоанализира и през последните години дори се наблюдаваше със страстен интерес; но това беше чисто психологично любопитство. Да дава добри и лоши оценки на делата си, бе съвършено несъвместимо с неговия темперамент.
	В съзнанието му кристализира въпрос, който го хвърли в още по-голямо недоумение: „Не беше ли нужна по-голяма енергия, за да се съгласи, отколкото да откаже?“. Когато се колебаеше между две решения, без да може да намери по пътя на логиката повече основания в полза на едното, той обикновено избираше това, което изискваше по-голямо усилие на волята; основавайки се на опита си, той твърдеше, че по този начин почти винаги е достигал до по-доброто решение. Тази вечер обаче бе принуден да признае, че бе избрал по-лесното разрешение и бе се измъкнал по отъпкания път.
	Гнетяха го някои думи, които беше произнесъл. Казал беше на Щудлер: „Уважение към живота…“. Човек трябва да се пази от общоприетите фрази. „Уважение към живота…“ _Уважение_ или _фетишизъм_?…
	Тогава му дойде наум една случка, която му беше направила силно впечатление на времето; спомни си детето с две глави в Трегиньок.
	В това бретонско пристанищно градче, където семейство Тибо прекарваше лятото преди петнадесетина години, жената на един рибар беше родила изрод с две ясно очертани и много добре оформени глави. Бащата и майката бяха поискали от местния лекар да умъртви малкото чудовище; лекарят отказал. Тогава бащата известен като алкохолик в цялото градче, се хвърлил върху новороденото да го удуши със собствените си ръце. Трябвало да го хванат и да го затворят. Това предизвика голям смут в цялото село, създаде тема за неизчерпаеми разговори между летовниците по хотелите. Антоан, шестнадесет или седемнадесетгодишен по онова време, си спомняше разгорещения спор, който беше имал с г-н Тибо — една от първите бурни сцени между баща и син; с непримиримостта и склонността към прекалено опростяване, типични за годините му, той настояваше, че лекарят има право веднага да премахне едно същество, осъдено на загиване.
	Той се смути, когато си даде сметка, че сега доста беше изменил мнението си, и се запита: „Какво ли би казал Филип?“. Никакво съмнение. Антоан трябваше да признае, че Филип дори не би се спрял на хипотезата за евентуално премахване; нещо повече, ако малкият изрод беше в опасност, Филип би направил всичко, за да спаси нещастния му живот. И Риго също. И Теривие. И Лоазил. Всички, всички… Щом има някъде искрица живот, дългът на лекаря е ясен и безспорен. Стори му се, че чува носовия глас на Филип, който казва: „Нямаме право, моето момче, нямаме право“.
	Антоан се разбунтува. „Право?… Хайде де, вие знаете много добре, както и аз, колко струват тези понятия за право и за дълг. Няма друг закон, освен естествените закони. Те, разбира се, са неотменими. Но тези тъй наречени нравствени закони, какво представляват те? Сбор от привички, насадени в нас от векове… Нищо повече… Някога може да са били необходими за общественото развитие на човека. Но днес? Може ли един разумен човек да смята, че тези древни правила за хигиена и обществен порядък притежават някаква си свещена добродетел, някакъв характер на абсолютна повеля?“ Понеже шефът не отговаряше, Антоан вдигна рамена, мушна ръце в джобовете на пардесюто си и мина на другия тротоар.
	Той вървеше, като продължаваше спора, но сега вече със себе си: „Факт е най-напред, че за мен нравствеността не съществува. За мен «длъжен си да», «не бива да», «добро» и «зло» са само думи: думи, които употребявам, за да бъда като другите, разменни монети, които ми са удобни в разговора. Но в самия себе си сто пъти съм установявал, че това не отговаря на нищо реално. И такъв съм си бил винаги… Не, последното твърдение е прекалено. Аз съм такъв, откакто… — Образът на Рашел се мярна пред очите му. — Във всеки случай отдавна…“.
	За миг той най-добросъвестно се опита да си уясни от какви принципи се ръководи в ежедневния си живот. Но не откри нищо. По липса на по-добро обяснение той си каза: „Известна искреност? — После помисли малко и се поправи: — Може би по-скоро известна проницателност? — Мисълта му беше още неясна, но в този миг той бе доста доволен от откритията си. — Да, очевидно това не е много нещо, но когато търся в себе си нещо установено, винаги откривам тази нужда да виждам нещата ясно… Твърде възможно е несъзнателно да съм въздигнал тази нужда в някакъв нравствен принцип, за моя лична употреба… Това би могло да се формулира така: пълна свобода, при условие, че виждаш ясно… В края на краищата това е доста опасен принцип. Но при мене не дава лоши последици. Всичко зависи от това да умееш да виждаш. Да виждаш ясно… Да се наблюдаваш свободно, ясно, обективно; с подхода, който придобиваш в лабораторията. Да се гледаш цинично как мислиш и действуваш. Да се смяташ за такъв, какъвто си. И като последица: да се приемеш такъв, какъвто си… И какво значи това? Това значи, че аз бих бил готов да кажа: всичко е позволено… Всичко е позволено, щом не лъжеш сам себе си, щом знаеш какво вършиш и доколкото е възможно, защо го вършиш.“
	Почти веднага той се усмихна горчиво.
	„Най-много ме обърква това, че когато се вгледам внимателно, моят живот — с неговата чудесна «пълна свобода», с отрицанието на понятията за добро и зло — всъщност почти изключително е посветен на това, което хората наричат добро. И до какво довежда това прекрасно освобождаване на личността? Не само да вършиш това, което вършат другите, но и това, което вършат онези, които, според общоприетия морал, хората считат за най-добри! Доказателство? Това, което се случи тази вечер… Нима фактически аз съм стигнал дотам, че да се подчинявам на същата морална дисциплина, на която се подчиняват всички хора?… Филип би се усмихнал… И все пак отказвам да приема, че необходимостта, която кара човека да действува като социално животно, може да бъде по-деспотична, отколкото неговите индивидуални инстинкти. Тогава как да се обясни моето държане тази вечер? Просто невероятно е до каква степен действието може да бъде отделено, да бъде независимо от разсъждението, защото, да си призная, в дълбочината на душата си аз давам право на Щудлер. Мъглявите възражения, които му противопоставих, не значат нищо. Логиката е на негова страна — детето страда съвсем напразно; изходът от тази ужасна борба е абсолютно неизбежен, неизбежен и близък. Тогава? Ако се осланям единствено на разсъжденията си, виждам предимства само в ускоряването на края; не само за малката, но и за госпожа Еке. Очевидно е, че при състоянието, в което се намира майката, гледката на тази безкрайна агония представлява опасност за нея… Сигурно Еке е мислил за това… И няма какво да възразиш: ако се задоволиш с разсъждения, силата на тези аргументи е неоспорима… Но колко странно, че никога не можеш да се задоволиш с логически съждения! — Не казвам това, за да извиня подлостта си. В себе си аз зная много добре, че това, което тази вечер ме накара да избягам, не беше просто подлост. Не. Това беше нещо така наложително, така повелително, каквито са естествените закони. Но не мога да разбера какво е то всъщност…“
	Той обмисли едно по едно най-различни възможни обяснения. Дали не бяха това онези смътни мисли — Антоан вярваше в тяхното съществуване, — които сякаш дремят у нас под повърхността на ясните идеи и които в даден момент се събуждат, надигат се, вземат надмощие, заповядват ни да извършим определено действие и после изчезват в дълбините на подсъзнанието ни, без да оставят някакво обяснение? Или пък всичко това може да се обясни много по-просто, ако приемем, че има някакъв колективен нравствен закон и че е почти невъзможно човек да действува единствено като индивид?
	Струваше му се, че се върти в кръг със завързани очи. Мъчеше се да си спомни точно често цитираната фраза на Ницше, че човекът не трябва да бъде проблема, а разрешение. Този принцип му се струваше някога съвършено очевиден, но от година на година за Антоан ставаше все по-трудно да се съобразява с него. Той беше имал случай да констатира, че някои от неговите решения, обикновено най-спонтанните и често най-важните, се намираха в противоречие с обичайната му логика; и то до такава степен, че много пъти се бе запитвал: „Действително ли съм такъв, за какъвто се мисля?“. Това бе бегло, мълниеносно съмнение, подобно на блясъка на светкавица, разкъсващ за момент мрака, който след това става още по-непрогледен. Но веднага отхвърли това съмнение, както и друг път.
	Обстановката му помогна да го направи. Когато достигна до улица Роайал, от прозореца на една хлебарница силна миризма на пресен хляб, топла като човешки дъх, го удари в лицето. Мислите му веднага взеха друга насока. Той се прозина и потърси с очи някоя осветена бирария. Изведнъж го обхвана желание да отиде до Комеди Франсез и да хапне нещо в „Зем“, малък бар, който беше отворен до сутринта и където той понякога се отбиваше нощем, преди да мине оттатък Сена на път за вкъщи.
	„Все пак странно! — призна си той след кратко вътрешно мълчание. — Напразно се съмняваш, разрушаваш, напразно се освобождаваш от всичко, винаги има нещо непобедимо, нещо, което никакво съмнение не може да накърни: нуждата човек да вярва в разума си… Нали и аз си давам отлично сметка за това от един час!… — Той се чувствуваше уморен и неудовлетворен. Търсеше някаква напълно сигурна аксиома, която да му върне спокойствието. — Целият живот е конфликт — заключи накрая той лениво. — Това, което става в мене, не е нещо ново; то е всеобщо явление: всички живи същества се сблъскват едно с друго.“
	Той вървя известно време, без да мисли за нищо определено. Наближаваше оживените булеварди. На всяка стъпка срещаше жени, които се разхождаха; те бяха извънредно общителни и той ги отпъждаше с добродушен жест. Подсъзнанието му обаче продължахте да работи и малко по малко мислите му започнаха се избистрят.
	„Аз живея — каза си той най-после, — ето това е факт. Иначе казано, аз не преставам да правя избор между разни възможни решения и да действувам. Така. Но тук навлизам вече в тъмнина. В името на какво стават този избор и това действие? Нямам никакво понятие. Дали в името на ясното виждане, за което мислех преди малко? Явно, че не е това… Теория!… Всъщност никога това желание за яснота не е било истинският мотив нито на едно решение, нито на едно действие. Едва когато съм извършил действието, се явява «ясното виждане», за да оправдае в моите очи това, което съм направил… И все пак, откакто съм мислещо същество, аз чувствувам, че ме движи нещо — да го наречем някакъв инстинкт, някаква сила, — което ме кара почти винаги да избирам това, а не онова, да действувам по един начин, а не по друг. А, от другата страна — и това е най-смущаващото, — забелязвам, че _не действувам в различни насоки_. Всичко следователно става, като че ли съм подчинен на някакво неизменно правило… Да, но какво правило? Не зная! Винаги когато в някой важен момент на живота ми този вътрешен подтик ме е карал да избера определена насока и да действувам по даден начин, напразно съм се питал: _в името на какво?_ И винаги съм се сблъсквал с непроницаема стена… Чувствувам се добре разположен; чувствувам, че съществувам; чувствувам, че… съм стъпил здраво на земята и все пак съм извън всички закони! Нито в доктрините на миналото, нито в съвременната философия, нито в себе си намирам отговор, който да ме задоволява. Ясно виждам всички правила, които не мога да възприема, но не виждам никое правило, на което да мога да се подчиня. От всички установени системи никоя никога не ми е изглеждала приложима, дори приблизително, спрямо мен, нито пък е могла да обясни моето поведение. И въпреки всичко аз вървя напред и дори напредвам доста бързо, без колебание, и следвам почти права линия! Колко странно! Струва ми се, че приличам на бърз кораб, който смело следва пътя си и чийто кормчия никога не е имал компас… Без съмнение човек би казал, че следвам някаква заповед! И на мен самия ми се струва, че изпитвам такова чувство: самото ми същество е така устроено. Но каква е тази заповед? Както и да е, аз не се оплаквам. Щастлив съм. Ни най-малко не желая да стана друг; но просто бих искал да разбера по силата на какво съм такъв. В това любопитство обаче има капчица безпокойство. Дали всяко същество крие в себе си загадка? Ще намеря ли някога ключа на моята загадка? Ще успея ли да формулирам моя закон? Ще зная ли един ден _в името на какво?_“
	Той ускори стъпка. На другата страна на площада забеляза светлинната реклама на „Зем“ и започна да мисли единствено за глада си.


	Той така бързо влезе във входното коридорче, че се спъна в кошовете със стриди, от които се носеше горчив дъх на море.
	Барът се намираше в сутерена; слизаше се по тясна, вита стълба, живописна и малко тайнствена. В този час салонът беше пълен с нощни посетители, насядали по масите сред облак от топли изпарения, които миришеха на кухня, на алкохол и на пури и които съскащите вентилатори изхвърляха навън. Полираните махагонови мебели, тапицирани със зелена кожа, придаваха на ниския тесен и дълъг салон, който нямаше никакви прозорци, вид на пушалня в кораб.
	Антоан си избра едно ъгълче, хвърли пардесюто си на канапето и седна. Някакво приятно чувство започна да го обзема. Но веднага усети контраста — видя стаята на детето, измокреното от пот телце, което се мяташе; в ушите му още кънтеше злокобният ритъм на люлката, подобен на тропането на крак, който отмерва такта… И внезапно угнетен, той изтръпна.
	— Само един прибор ли?
	— Само един. Ростбиф и чер хляб. И уиски в голяма чаша, без сода. Донесете и кана със студена вода.
	— Не искате ли супа със сирене?
	— Да, моля.
	За да се разпалва жаждата на посетителите, на всяка маса беше поставена купа, пълна с пържени картофи, побелели от сол и тънки като люспа. Антоан си даде сметка колко е огладнял по удоволствието, което доставяше хрускането на пържените картофи, докато чакаше специалитета на ресторанта — супа с швейцарско сирене, запържена с лук, варена на тих огън, в която сиренето плуваше на конци отгоре.
	Близо до него няколко души, прави, чакаха да вземат дрехите си от гардероба. Една млада жена от тази шумна група го погледна крадешком. Погледите им се срещнаха и тя му се усмихна едва забележимо. Къде беше виждал това лице? Сякаш излязло от японска гравюра, гладко и плоско, тези изтеглени вежди, тези тесни очи, леко дръпнати нагоре? Той намери много забавен хитрия начин, по който тя му бе дала знак без никой да я забележи. О, та това е моделът, който няколко пъти беше виждал в ателието на Даниел дьо Фонтанен, в старото ателие на улица Мазарен. Той дори си припомни много добре един сеанс през един горещ летен следобед: спомняше си часа, осветлението, позата и смущението, което бе изпитал, спомняше си, че остана там дълго, въпреки че бързаше… Той проследи с очи жената, докато тя излезе от вратата. Как ли я наричаше Даниел? Някакво име, което приличаше на марка на чай… Преди да изчезне, тя се обърна. И тялото също бе оставило в паметта на Антоан впечатление на нещо плоско, гладко, нервно…
	През няколкото месеца, когато мислеше, че обича Жиз, в живота му нямаше място за никаква жена. Всъщност, откакто бе скъсал с г-жа Жавен (връзка, която трая два месеца и без малко не свърши много зле), той живееше без приятелка. За миг изпита болезнено съжаление. Натопи устни в чашата с уиски, която току-що му бяха донесли, повдигна капака на супника и усети с удоволствие приятния дъх на супата.
	В този миг портиерът на ресторанта му донесе измачкан лист, сгънат на четири. Беше една програма от вариететен театър, на която бе надраскано с молив: „Зем“, утре вечер десет часа?.
	— Чака ли за отговор? — запита Антоан, развеселен и озадачен.
	— Не, дамата си отиде — отговори портиерът.
	Антоан беше решил да не обръща никакво внимание на тази покана, но все пак мушна програмата в джоба си и започна да вечеря.
	„Животът е чудесен — помисли си той изведнъж. Неочаквано рой весели мисли нахлуха в главата му. — Да, обичам живота — заяви той. И помисли за момент. — И всъщност нямам нужда от никого.“
	Споменът за Жиз отново се мярна в съзнанието му. Той призна пред себе си, че дори без любов животът беше достатъчен да го направи щастлив; призна си също добросъвестно, че през времето, когато Жиз беше в Англия, не бе престанал да се чувствува щастлив, макар че беше далеч от нея. Впрочем той се запита дали някога някоя жена беше заемала много място в живота му?… Рашел?… Да, Рашел! Но какво щеше да стане, ако Рашел не беше заминала? И освен това нима той не се чувствуваше окончателно излекуван от подобни увлечения?… Тази вечер той не смееше да нарече любов чувството, което беше хранил към Жиз. Потърси друга дума. Влечение?… За миг мисълта за Жиз го погълна цял. Той реши да си уясни това, което ставаше в него през последните месеци. Едно беше сигурно: той си бе създал свой собствен образ за Жиз, много различен от истинската Жиз, която и днес следобед… Антоан предпочете да не се спира на сравнението между двата образа.
	Изпи още една глътка уиски с вода и се залови за ростбифа, като си повтори, че обича живота.
	Той виждаше живота преди всичко като широко открито място, където дейните хора като него можеха да се хвърлят с увлечение. Когато казваше: „Обичам живота“, той подразбираше: „Обичам себе си, вярвам в себе си.“. Във всеки случай той си представяше собствения си живот не само като чудесно поле за маневри, оставено на негово разположение, като безкрайна съвкупност от възможни комбинации, но също така, и за него това беше главното, като ясно очертан път, като права линия, която води безпогрешно на определено място.
	Почувствува, че беше докоснал познатата струна, чийто тон той винаги слушаше със снизхождение. „Тибо? — шепнеше някакъв вътрешен глас. — Той е тридесет и две годишен, тъкмо възраст да почне хубава кариера!… Здраве? Изключително: издръжлив като младо животно в пълния разцвет на силите си… Ум? Гъвкав, смел, който се развива непрекъснато… Работоспособност? Почти неизчерпаема… Материално благосъстояние… С една дума, всичко! Никакви слабости! Никакви пороци! Никаква спънка по пътя на призванието му! И попътен вятър!“
	Той протегна крака и запали цигара.
	Призванието му… Винаги, още от петнадесетгодишна възраст, медицината го бе силно привличала. И сега още той приемаше като правило, че медицинската наука е върхът на умственото усилие на човека и представлява най-полезното постижение на двадесетвековни лутания във всички области на знанието, най-благородното поле за работа на човешкия гений. Наука, безпределна в теоретичния си обхват и все пак вкоренена в най-конкретната действителност, в пряк и постоянен допир с човека. Той особено държеше на това. Никога не би се съгласил да се затвори в лаборатория, да ограничи наблюденията си в полето на микроскопа; обичаше вечната борба на лекаря гърди срещу гърди с многоликата действителност.
	„Нужно е обаче — подхвана гласът в него — Тибо да работи повече за себе си… Да не се оставя да бъде парализиран от клиентелата си като Теривие, като Боатло… Трябва да намери време да прави опити и да ги следи, да съпоставя резултатите, да си изработи свой собствен _метод_…“ Антоан си представяше бъдещето си, подобно на това на най-големите медици: преди да достигне петдесетте, той ще е направил доста открития; и главно, ще е поставил основите на своя личен метод, засега още смътен, но който някои дни му се струваше, че вече се очертава. „Да, скоро, скоро…“
	И изведнъж мисълта му премина през тъмно пространство; това беше смъртта на баща му. Оттатък пътя отново ставаше светъл. Между две дръпвания на цигарата той помисли за тази смърт по съвсем нов начин — без никакъв страх, без тъга; напротив, тя му се стори като необходимо, очаквано освобождение, като разширяване на хоризонта му, като едно от условията за неговия възход. Хиляди нови възможности се разкриваха пред него. „Веднага ще трябва да направя подбор между пациентите си… Да си запазя свободно време… Ще ми трябва един постоянен помощник за изследванията. Може би дори секретар; не сътрудник, а някое младо умно момче, отворено, което ще обуча, и то ще ме освободи от страничната работа… Тогава ще мога да творя здравата… да се заловя със зъби и нокти за работа… Да откривам нови неща… О, да, сигурен съм, че ще направя велики неща!…“ На устните му заигра бегла усмивка, отражение на оптимизма, който го окриляше.
	Изведнъж той хвърли цигарата си и се замисли: „Не е ли странно, че съвсем неочаквано отново откривам у себе си моралното чувство, което съм изхвърлил от живота си и от което преди един час смятах, че съм напълно освободен! И то не скрито в някоя тъмна и неизследвана гънка на съзнанието ми, а, напротив, разцъфнало, солидно, неизкоренимо, стимулиращо моята енергия, заело главното място в моята дейност, в самото сърце на професионалния ми живот! Нека не си играем на думи: като лекар, като учен, аз имам абсолютно непоколебимо чувство за праволинейност; а, струва ми се, мога да кажа, че по тази точка никога не бих правил компромиси… Как да съгласува човек всичко това?… Ха, в края на краищата защо пък винаги трябва да се съгласуват нещата?“. И действително той бързо се отказа да търси отговор на въпроса, престана да мисли ясно и се отдаде лениво на блаженото състояние, примесено с умора, което постепенно приспиваше съзнанието му.


	Двама автомобилисти бяха влезли и седяха близо до неговата маса. Те бяха навлечени с дрехи, които натрупаха на канапето. Мъжът трябва да имаше двадесет и пет години, а жената бе малко по-млада. Възхитителна двойка: и двамата стройни, силни, и двамата тъмнокоси, с прям поглед, с големи уста, със здрави зъби, и двамата поруменели от студа. Еднаква възраст, еднакво здраве, еднаква обществена класа, еднаква естествена елегантност и без съмнение еднакви вкусове. И във всеки случай еднакъв апетит: седнали един до друг, те дъвчеха еднакво бързо големи хапки от двойните сандвичи; после със същия замах пресушиха халбите си, навлякоха кожените си палта и без да разменят нито дума, нито поглед, излязоха със същата гъвкава стъпка. Антоан ги проследи с очи. Те създадоха представата за идеално взаимно разбиране, за съвършената двойка.
	Тогава чак той забеляза, че залата е почти празна. Погледна в едно далечно огледало часовника, който беше закачен над главата му. „Десет и десет? Не, обратното. Какво? Нима скоро ще стане два часът?“
	Антоан стана и се помъчи да се изтръгне от вцепенението си. „Много бодър ще бъда утре сутрин“ — помисли си той гузно.
	Изкачвайки се по тясната стълба, където портиерът дремеше, отпуснат на едно стъпало, нова мисъл, последвана от ясна зрителна представа, го накара да се усмихне бегло: „Зем“, утре вечер десет часа!.
	Той скочи в едно такси. Пет минути по-късно влизаше в къщи.


	На масата във вестибюла, където бяха натрупани получените вечерта писма, бе поставен на видно място голям лист с почерка на Леон: „Към един часа телефонираха от доктор Еке. Момиченцето починало“.
	Няколко секунди той държа листа в ръка, а след това го прочете отново. „Един часа след полунощ? Много скоро, след като си тръгнах… Щудлер? Пред болногледачката? Не… Сигурно не… Тогава? Моята инжекция? Може би… Все пак малка доза беше. Но пулсът беше толкова слаб…“
	След като мина изненадата, в него остана само чувство на облекчение. Колкото и мъчително да бъде това за Еке и жена му, поне ужасното чакане беше свършило. Той си спомни лицето на спящата Никол. Скоро между тях ще се появи ново същество. Животът побеждава всичко, всяка рана зараства. С разсеян жест Антоан взе писмата. „Горките хора все пак — помисли си той със свито сърце. — Ще намина у тях, преди да отида в болницата.“
	В кухнята котката отчаяно мяукаше. „Това мръсно животно ще ми попречи да спя“ — измърмори Антоан и изведнъж си спомни за малките котенца. Открехна вратата. Котката се хвърли в краката му умолително, като се галеше и търкаше в него, раздразнена и настойчива. Антоан се наведе над кошницата с парцалите: тя беше празна.
	Сам беше попитал: „Ще ги удавите всичките, нали?“. Но и това беше живот… Защо тази разлика? В името _на какво_?
	Той вдигна рамена, погледна часовника си и се прозина.
	„Четири и половина часа сън, хайде по-скоро.“
	Още държеше в ръце бележката на Леон; направи я на топка и весело я хвърли върху шкафа.
	„А сега един хубав студен душ… Системата на Тибо — да пропъдиш умората, преди да си легнеш!“


>	Пета част
>	Сестричката

>>	I

	— Отговорете не! — отсече г-н Тибо, без да отвори очи. Той се закашля: суха кашлица, която в къщи наричаха „астмата му“ и която леко разтърсваше потъналата във възглавницата глава.
	Макар че вече минаваше два часът, г-н Шал, седнал на един стол пред сгъваемата маса до прозореца, разпечатваше получените сутринта писма.
	Този ден единственият бъбрек функционираше толкова зле и болките бяха така нестихващи, че през цялата сутрин г-н Тибо не бе могъл да приеме секретаря си. Към обед сестра Селин се беше решила под някакъв предлог да направи успокоителната инжекция, която обикновено запазваше за вечерта. Болката бе изчезнала почти веднага, но г-н Тибо, който вече не обръщаше внимание на часа, трябваше да чака, не без известно раздразнение, г-н Шал да се завърне от обед, за да му прочете писмата.
	— Друго? — запита той.
	Погледът на г-н Шал пробягна набързо по редовете на едно писмо.
	— Обри, Фелисиен, подофицер от зуавски полк… моли да бъде назначен за надзирател в изправителния дом в Круй.
	— Изправителен дом ли? Защо не затвор?… В коша. Друго?
	— Как? Защо не затвор? — повтори г-н Шал съвсем тихо. Той не се и помъчи да разбере смисъла на възклицанието, намести очилата си и бързо отвори следващия плик: — От свещеника на Вилньов — Жубен… — Дълбока признателност… благодарности заради някакъв питомец… Не представлява интерес.
	— Не представлява интерес ли? Четете, господин Шал!
	Г-н Шал отново намести очилата си:
	— „Господин основателю, моята свята мисия ми дава случая да изпълня един много приятен дълг. Натоварен съм от моята енориашка госпожа Белие да ви изразя нейната дълбока признателност…“
	— По-високо! — заповяда г-н Тибо.
	— „… нейната дълбока признателност за отличните резултати от режима в Круй върху характера на младия Алексис. Когато преди четири години вие бяхте така добър да го приемете във фондацията «Оскар Тибо», ние се бяхме отчаяли от това нещастно дете: порочните му инстинкти, лошото му поведение, естествената му буйност предвещаваха най-лошото. Но през тези три години вие извършихте чудо. Ето вече стават девет месеца, откакто нашият младеж се завърна в къщи. Майка му, сестрите му, съседите, аз самият, както и господин Бино (Жюл) дърводелецът, при когото той чиракува, всички единодушно хвалим кротостта на Алексис, неговото трудолюбие и усърдието му в изпълнението на религиозните му задължения. Аз моля господа бога да даде благословията си за преуспяването на вашето заведение, където можа да стане подобно нравствено прераждане. Най-почтително поздравявам господин основателя, у когото е въплътен духът на милосърдие и безкористност на нашия свети Венсан дьо Пол.“ Ж. Рюмел, свещеник
	Очите на г-н Тибо бяха затворени, но брадата му трепереше; отслабналият старец се трогваше по най-малък повод.
	— Хубаво писмо, господин Шал — рече той, когато овладя вълнението си. — Не мислите ли, че заслужава да бъде публикувано в „Бюлетина“ идната година? Припомнете ми за това навреме, моля ви се. Друго?
	— Министерството на вътрешните работи. Администрация на затворите.
	— Хм, хм…
	— Не, това било само печатно… Формуляр… Няма значение.
	Сестра Селин открехна вратата. Господин Тибо изръмжа:
	— Чакайте да свършим най-напред.
	Сестрата не възрази. Тя отиде да сложи едно дърво в камината и си излезе; поддържаше огън в стаята на болния, за да се бори срещу миризмата, която с малка гримаса наричаше „миризма на болница“.
	— После, господин Шал?
	— От Френския институт. Заседание на двадесет и седми…
	— По-високо! После?
	— Върховен комитет на епархийските заведения. Ноември — събрание на двадесет и девети и на тридесети. Декември — на…
	— Ще изпратите карта на абат Бофремон, за да извините отсъствието ми на двадесет и трети… Също и за тридесети… — добави той след кратко колебание. — За декември, запишете го в бележника… друго?
	— Това е всичко, господин Тибо. Останалото… Вноска за енорийската помощ… визитни картички… Вчера са се разписали: негово преподобие отец Нюсе, господин Людовик Роа, секретар на „Ревю де дьо монд“, генерал Кериган… Тази сутрин подпредседателят на сената се е осведомил за здравето ви… Освен това циркуляри… Енорийски заведения… Вестници…


	Вратата властно се отвори. Сестра Селин се приближи с чиния в ръка, върху която димеше лапа. Г-н Шал наведе очи и се отдалечи, като стъпваше пръсти, за да не скърцат обущата му. Калугерката беше вече повдигнала завивките. От два дни тези лапи бяха нейното любимо занимание. Всъщност, макар че успокояваха болките, те не въздействуваха върху ленивите органи така, както тя се надяваше. Те се оказаха до такава степен безрезултатни, че се наложи бързо да се постави катетър въпреки отвращението на г-н Тибо.
	След тази операция той изпита известно облекчение, но се чувствуваше съвсем отпаднал. Удари три и половина. Краят на деня не обещаваше нищо добро. Действието на морфина започваше да намалява. До клизмата в пет часа оставаше повече от час. За да отвлече вниманието на болния, калугерката реши да повика отново г-н Шал.
	Дребното човече влезе дискретно и се настани на същия стол до прозореца.
	Г-н Шал беше много загрижен. Дебелата Клотилд, която бе срещнал в коридора, му бе пошепнала на ухото:
	— Много се е променил тази седмица вашият шеф, а?
	И понеже г-н Шал бе втренчил изплашени очи в нея, тя бе сложила ръка на рамото му:
	— Вярвайте ми, господин Шал, тази болест не прощава на никого.
	Неподвижен, г-н Тибо пухтеше и стенеше леко по навик, защото в момента не страдаше; така излегнат, той изпитваше дори известно успокоение. Все пак, понеже се страхуваше, че болките могат да започнат наново, би желал да поспи, но присъствието на секретаря му го стесняваше.
	Г-н Тибо повдигна единия си клепач и бавно обърна към прозореца уморения си поглед.
	— Не губете времето си да чакате, господин Шал. Не е възможно да работим тази вечер. Вижте — той се опита да повдигне ръцете си, — аз съм свършен човек.
	Г-н Шал дори и не помисли да се преструва.
	— Нима вече!… — извика той стреснато.
	Изненадан, г-н Тибо обърна глава. Хитро пламъче блесна в очите му.
	— Не виждате ли, че всеки ден силите ми все повече отпадат? — въздъхна той. — Защо да се мами човек? Щом трябва да умра, дано поне стане колкото е възможно по-скоро.
	— Да умрете ли? — повтори г-н Шал като сключи ръце.
	Това сякаш забавляваше г-н Тибо.
	— Да, да умра — рече той със заплашителен тон. После отвори внезапно и двете си очи и наново ги затвори.
	Вкаменен, г-н Шал гледаше неподвижното подуто лице — истинско лице на труп. Дали Клотилд не е права? Ами тогава какво ще стане с него?… Той си представи старостта си, мизерията…
	И започна да трепери както винаги, когато се опитваше да събере силите си: после безшумно се плъзна от стола си.
	— Идва такъв един час, приятелю, когато човек желае само почивка — пошепна г-н Тибо, готов да се отпусне и да заспи. — Смъртта не трябва да плаши християнина.
	Със затворени очи той слушаше как собствените му думи отекваха като ехо в съзнанието му. Затова се сепна, когато чу гласа на г-н Шал съвсем близо до себе си.
	— Разбира се, смъртта не трябва да ни плаши. — Човечето се стресна от собствената си дързост и пошепна: — Така аз, смъртта на мама… — Той се спря, сякаш се задави.
	Говореше трудно поради изкуствената челюст, която скоро си беше поставил. Беше я спечелил като премия на един конкурс за ребуси, организиран от Южния зъболекарски институт, който се бе специализирал да лекува зъби чрез кореспонденция и да прави протези по мярка, взета от клиентите. Впрочем г-н Шал беше доволен от тази челюст, макар че я махаше при хранене или когато имаше да говори малко по-дълго. Той бе придобил доста голяма сръчност да сваля с един замах протезата и да я слага в кърпичката си, като се преструва, че киха. Точно така направи и сега. Освободен от това бреме, той веднага се върна на темата си:
	— Ами такова, смъртта на мама, мен това никак не ме плаши. Защо да ме плаши? А пък ние сме спокойни сега, откакто тя е в приюта. И дори когато бях малък… това му е хубавото, че такова…
	Той се спря отново и се помъчи да се върне на темата си.
	— Казах ние, защото аз не живея сам. Може би вие знаете, господин Тибо, Алин остана при мене… Алин, бившата прислужница на мама. Както и малката, племенницата й Дедет, която господин Антоан оперира през онази страшна нощ… — Да — добави той усмихнато и тази усмивка изразяваше нежност и умиление, — тя живее при нас и дори по навик ме нарича чичо Жюл… А пък аз не съм й чичо… Чудно, нали?… — внезапно усмивката му изчезна, сянка легна върху лицето му и с рязък тон той добави: — Трима души, бога ми, страшни разноски!
	С непривична безцеремонност той се беше приближил още повече до леглото, сякаш се канеше да каже нещо бързо, но грижливо избягваше да гледа г-н Тибо. Г-н Тибо, изненадан, не бе напълно затворил очи и разглеждаше г-н Шал. В привидната несвързаност на думите му, които сякаш се въртяха около някакво тайно намерение, той долавяше нещо необикновено и обезпокоително. Това прогони желанието му за сън.
	Изведнъж г-н Шал отстъпи и започна да се разхожда напред-назад из стаята. Подметките му скърцаха, но него сякаш не го бе грижа за това.
	— Впрочем смъртта вече не ме плаши — поде той с рязък тон. — В края на краищата това е божия работа… Но животът! О, животът ме плаши! Старостта ме плаши, това е то! — Той се завъртя на токове и пошепна с въпросителен тон: — Какво? — И след това продължи: — Имах десет хиляди франка спестени. Една вечер ги занесох в дома на щастливата старост. Ето ви десет хиляди франка и майка ми, вземете и парите, и нея! Такава беше цената. Такива заведения не би трябвало да съществуват… Вярно е, че човек е спокоен, но все пак десет хиляди франка! Всичко отиде там… А Дедет? Откъде пари? Дължа на Алин две хиляди франка. Даде ми назаем от нейните пари. За ежедневните разноски, за да живеем… Ами на’, да направим сметка: четиристотинте франка, които получавам тук всеки месец, не са бог знае колко пари. Трима сме в къщи. Детето си иска своето. Тя чиракува, значи, не само не печели, ами я издържаме още. А пък правим икономии от всичко, честна дума, господин Тибо! Пестим дори от вестници, четем старите, които сме запазили… — Гласът му трепереше. — Казвам ви за старите вестници, господин Тибо… извинявайте, ако с това се излагам. Но това не би трябвало да съществува след двадесет века християнство, с всичко, което се говори за цивилизацията…
	Г-н Тибо тихо раздвижи ръце.
	Г-н Шал не се решаваше да погледне към леглото. Той продължи:
	— Като нямам вече тези четиристотин франка, какво ще стане с мене? — Той се полуобърна към прозореца и вдигна глава, сякаш се вслушваше в някакви гласове. — Освен ако получа наследство! — извика след това, сякаш бе направил някакво откритие. Но веднага се намръщи: — Господ ми е свидетел! Четири хиляди и осемстотин франка на година — не може с по-малко, като сме трима. Едно капиталче, което да носи толкова, ето какво господ ще направи за нас, ако е справедлив! Да, господин Тибо, добрият господ ще ни изпрати едно капиталче…
	Той измъкна кърпата си и изтри потта от челото си, сякаш бе направил свръхчовешки усилия.
	— Имайте вяра, все това ни пеят! Например господата от „Сен-Рок“: „Имайте упование, вие не сте без покровител…“ Без покровител, вярно, не съм. Имам покровител. Пък колкото за доверие, искам да имам и доверие, но най-напред нека получа наследството… Едно капиталче…
	Той се беше спрял до г-н Тибо, но все избягваше да го погледне.
	— Лесно би било да имам упование — прошепна той, — ако бях сигурен. — Малко по малко погледът му, подобен на птиче, което постепенно привиква да не се плаши, се приближи до стареца; с бърз полет докосна лицето му, върна се, спря се върху затворените очи, върху неподвижното чело, отново избяга, пак се върна и най-после окончателно се спря, сякаш не можеше вече да се откъсне. Денят преваляше. Най-сетне г-н Тибо повдигна клепачите си и видя в тъмнината очите на г-н Шал, впити в неговите.
	Това го накара да се отърси от вцепенението си. Той отдавна считаше за свой дълг да осигури бъдещето на секретаря си и определената от него сума фигурираше изрично в завещанието му. Но г-н Тибо смяташе, че познава хората и не вярваше никому; затова считаше за важно, докато не се отвори завещанието, заинтересуваният да не подозира нищо. Той мислеше, че ако секретарят му узнае за завещанието, няма вече да бъде така акуратен и прилежен както досега; а именно за тези негови качества г-н Тибо искаше да го възнагради.
	— Смятам, че добре съм ви разбрал, господин Шал — каза той кротко.
	Г-н Шал се зачерви изведнъж и погледна настрана.
	Г-н Тибо се замисли за малко.
	— Но как да кажа, дали човек няма да прояви повече смелост в някой случай, ако в името на установени принципи отхвърли едно внушение като вашето, отколкото ако го приеме от изненада, от заслепление от фалшива благотворителност… или от слабост?
	Застанал прав, г-н Шал кимаше с глава в знак на одобрение. Ораторският похват на г-н Тибо и увереността, с която произнасяше думите си, му допадаха извънредно много; освен това той бе така свикнал да възприема мнението на шефа си, че дори и сега не можеше да не се съгласи с него. Едва след малко си даде сметка, че съгласявайки се с тези думи, той всъщност се отказва от искането си; но веднага се примири с това. Беше свикнал да се примирява. Нали и бог не удовлетворяваше всичките му молитви, макар че често искаше напълно справедливи неща. Това не бе причината да се възбунтува против провидението. В неговите очи г-н Тибо бе също така надарен с непроницаема върховна мъдрост, пред която той винаги се бе прекланял.
	Той бе решил да се съгласи с думите на шефа си и да не говори повече; затова понечи да си сложи отново челюстта. Мушна ръка в джоба си и лицето му пламна — протезата не беше в джоба му.
	— Нима няма да се съгласите с мен, господин Шал — продължаваше г-н Тибо, без да повиши глас, — че сте станали доброволна жертва на един шантаж, предавайки на някакъв… лаически приют, и то подозрителен в много отношения, имуществото, което сте събрали с труда си? Ние можехме много лесно да намерим някое епархийско заведение, където човек може да бъде приет безплатно, щом е без средства и има поддръжката на някоя влиятелна личност… Ако аз ви отредя в завещателните си разпореждания мястото, за което вие, струва ми се, молите, не е ли очевидно, че след моята смърт вие отново ще попаднете в мрежите на някой мошеник и всичко завещано от мен ще бъде изядено до последния сантим?
	Г-н Шал не чуваше вече нищо. Спомняше си, че беше извадил кърпичката си, но не знаеше какво стана след това; протезата трябва да е паднала на килима. Той си представи какво ще стане, ако тя попадне в чужди ръце — протезата е нещо лично, интимно, тя може би дори мирише на лошо… Протегнал врат, отворил широко очи, той се взираше под всяка мебел и подскачаше на място като изплашена кокошка.
	Г-н Тибо забеляза това и изпита някакво съчувствие. „Дали да не увелича малко завета?“ — помисли си той.
	Смятайки, че по този начин ще намали безпокойството на секретаря си, той продължи добродушно:
	— Впрочем, господин Шал, дали хората не грешат, като често смесват нищета и бедност? Разбира се, нищетата е страшна, тя е лош съветник. Но бедността? Не е ли тя често форма… прикрита форма… на божественото милосърдие?
	Гласът на шефа достигаше до ушите на г-н Шал на неясни вълни, както виковете от брега достигат до кънтящите уши на давещ се. Той отново направи опит да се опомни: опипа отново жакета, жилетката си, отчаяно плъзна ръка в задния джоб на жакета си и изведнъж едва задуши един вик на радост. Протезата беше там, закачена за ключовете му.
	— … И била ли е някога бедността — продължаваше г-н Тибо — несъвместима с щастието на християнина? Не е ли самото неравно разпределение на светските блага, условие за общественото равновесие?
	— Разбира се! — извика г-н Шал. Той се засмя тържествуващо, потърка ръце и разсеяно прошепна: — Тъкмо това му е хубавото…
	Г-н Тибо, чиито сили отпадаха, обърна очи към секретаря си. Трогна се, като откри у него такива чувства, и му беше приятно, че думите му се посрещат с одобрение. Той направи усилие да бъде любезен:
	— Аз ви внуших добри принципи, господин Шал. Както сте изпълнителен и сериозен, смятам, че винаги ще намерите случай да служите добре… — Той се спря за малко — дори ако аз си отида преди вас.
	Блаженото спокойствие, с което г-н Тибо гледаше на онези, които щяха да имат нещастието да го преживеят, притежаваше някаква успокояваща и заразяваща сила. Освен това г-н Шал изпитваше такова огромно облекчение, че в този миг забрави всичките си тревоги за бъдещето. Радостно пламъче светна зад очилата му.
	— Колкото за това, господин Тибо — възкликна той, — вие можете да умрете спокоен. Все ще се справя някак си, разбира се! Не съм изстрелял още последния си патрон, дето се казва. Разни дребни занаяти, все ще измисля нещо практично… — Той се засмя. — Аз даже вече си имам една идея, да, цяло предприятие, което може да се организира, когато си отидете…
	Болният отвори едното си око: неволният удар на г-н Шал беше попаднал на жива рана. „Когато си отидете…“ Какво точно иска да каже този глупак?
	Г-н Тибо щеше да зададе някакъв въпрос, но в този момент сестрата се появи и завъртя електрическия ключ. Цялата стая се заля със светлина. С бързината на ученик, който чува училищния звънец, г-н Шал светкавично събра книжата си, направи няколко малки поклона и се измъкна от стаята.


>>	II

	Беше станало време да се направи клизма.
	Сестрата махна завивките и се засуети около леглото с ритуални движения. Г-н Тибо размишляваше. Той си припомни фразата на г-н Шал и особено интонацията му: „Когато си отидете…“. Толкова естествена интонация! Очевидно г-н Шал не се съмняваше ни най-малко в близката му смърт. „Неблагодарник такъв!“ — помисли си г-н Тибо с раздразнение; той с удоволствие се отдаваше на гнева си само за да може да пропъди от себе си въпроса, който го тормозеше.
	— Хайде, почваме — извика весело сестрата, която беше вече запретнала ръкави.
	Манипулацията беше мъчна. Под болния трябваше да се постелят кърпи. Г-н Тибо беше тежък и не правеше нищо, за да улесни сестрата, оставяше се да го повдигат като труп. Всяко помръдване му причиняваше остра болка в краката и в кръста. Освен това към физическата болка се прибавяше и морална: подробностите на това ежедневно изпитание бяха истинско мъчение за гордостта и свенливостта му.
	Докато чакаше — всеки ден все по-дълго, — сестра Селин имаше навика да сяда фамилиарно на ръба на леглото. В началото нейната близост в подобен момент вбесяваше болния. Сега той я понасяше; може би дори предпочиташе тя да бъде винаги при него, защото се страхуваше да остане сам.
	Намръщен, със затворени клепачи, г-н Тибо прехвърляше през ума си страшния въпрос: „Действително ли съм така зле?“. Той отвори очи. Случайно погледът му се сблъска с порцелановия съд, който болногледачката беше поставила, за да й бъде под ръка, на видно място върху скрина — смешен, огромен съд, който сякаш нахално чакаше да бъде използуван. Той се обърна на другата страна.
	Сестрата се възползува от кратката почивка, за да прочете няколко молитви, като прехвърляше зърната на броеницата си.
	— Молете се за мен, сестра — прошепна изведнъж г-н Тибо с настойчив и нисък тон, който не му беше присъщ.
	Тя свърши молитвите си и отговори:
	— Разбира се, господин Тибо. Много пъти на ден се моля за вас.
	Последва мълчание, което г-н Тибо изведнъж наруши:
	— Аз съм много болен, сестра, знаете ли? Много… много болен! — Той заекна, готов да се разплаче.
	— И таз хубава! Какво ви е хрумнало? — възрази сестрата, като се усмихна малко пресилено.
	— Не искат да ми го кажат — подхвана болният, — но аз чувствувам добре, че вече няма да се оправя. — И понеже тя не го прекъсваше, той добави с някакво предизвикателство в гласа: — Знам, че малко ми остава.
	Той я дебнеше с очи. Тя поклати глава и продължи да чете молитвите си.
	Обзе го страх.
	— Трябва да видя абат Векар — каза той с дрезгав глас.
	— О, ами нали се причестихте миналата събота, така че сте си изпълнили дълга пред бога.
	Г-н Тибо не отговори. Пот оросяваше слепите му очи, челюстта му трепереше. Клизмата измъчваше тялото му, страхът го тормозеше.
	— Подлогата — пошепна той.
	След минута, между два силни напъна, стенейки, той хвърли към калугерката изпълнен с омраза поглед и продължи:
	— Силите ми намаляват всеки ден… Трябва да видя абата.
	Сестра Селин топлеше вода в легена и не забеляза с какъв ужас в погледа той дебнеше израза на лицето й.
	— Щом толкова искате — каза тя уклончиво. После остави термофора и опита водата с върха на пръста си.
	После, без да вдигне очи, прошепна нещо. Г-н Тибо напрегна слух: „… Никога не е излишно да бъде човек подготвен…“.
	Той обори глава на гърди и стисна зъби.


	След малко, измит, с чисти дрехи и чаршафи, той беше приготвен за нощта; не му оставаше нищо друго, освен да лежи и да страда.
	Сестра Селин беше седнала и продължаваше да чете молитвите си. Лампата на тавана беше угасена; само една ниска лампа осветяваше стаята. Нищо, което би могло да отвлече вниманието на болния от тревогата му, нито от невралгичните болки, чиито спазми, все по-остри и по-остри, пронизваха долната част на бедрата, разпростираха се във всички посоки и внезапно се събираха като пробождания от нож на определени места — в кръста, в колената, в глезените. Дори през минутите, когато болките стихваха — те всъщност не спираха, но ставаха по-тъпи, — възпалените струпеи не го оставяха да си почине. Но все пак в тези моменти г-н Тибо отваряше очи, гледаше пред себе си и мисълта му, напълно ясна, се въртеше все върху едно: „Какво мислят всички те? Може ли човек да бъде в опасност, без да си дава сметка за това? Как да разбера?“.
	Виждайки, че болките се усилват, калугерката реши да не чака до вечерта, а да му постави сега половин доза морфин.
	Той не забеляза, че тя е излязла. Когато след малко видя, че е сам, предаден на злите сили, които витаеха в тази смълчана и почти тъмна стая, обхвана го страх. Поиска да извика някого, но болките се появиха отново, още по-силни от преди. Той грабна звънчето и започна да звъни отчаяно.
	Адриан притича веднага.
	Г-н Тибо не можеше да говори. Стиснал челюсти, той издаваше неясни викове. Поиска да се изправи, но рязкото движение сякаш разкъса хълбоците му. Стенейки, той падна назад върху възглавницата.
	— Така ли ще ме оставите да умра? — извика той най-после. — Повикайте сестрата! Повикайте абата! Не, повикайте Антоан! Бързо!
	Обзето от паника, момичето гледаше стареца с широко разтворени очи и това окончателно го ужаси.
	— Хайде! Доведете господин Антоан! Веднага!
	Сестрата се връщаше с пълна спринцовка. Тя не разбра какво е станало. Видя само, че прислужницата изтича навън. Г-н Тибо, чиято възбуда бе усилила още повече страданията му, лежеше отпуснат върху възглавницата; това положение на тялото бе доста удобно за инжекция.
	— Не мърдайте — каза тя като откри рамото му и без да чака повече, заби иглата.


	Адриан настигна в пасажа Антоан, който си отиваше.
	Той бързо се изкачи по стълбите.
	Г-н Тибо обърна глава, когато синът му влезе в стаята. Присъствието на Антоан, когото бе повикал в страха си, без много да се надява, че желанието му ще бъде изпълнено, му вдъхна малко бодрост.
	— А, ти ли си? — промълви той машинално.
	Успокоителното действие на инжекцията почваше да се проявява.
	Полуизлегнат, опрян на две възглавници, разперил ръце, той вдъхваше изпаренията на няколкото капки етер, които сестрата бе капнала на една кърпичка. Нощницата му бе разтворена и Антоан забеляза мършавия врат с изпъкналата адамова ябълка между двете жили. Лекото треперене на челюстта подчертаваше мрачната неподвижност на челото. В масивния му череп, в широките плоски слепоочия, в ушите му сега имаше нещо, което напомняше дебелокожо животно.
	— Какво има, тате? — запита Антоан.
	Г-н Тибо не отговори нищо; погледа го няколко секунди втренчено, след това затвори очи. Как би искал да му извика: „Кажи ми истината! Лъжат ли ме? Кажи, вярно ли е, че съм загубен! Говори! Спаси ме, Антоан!“. Но някаква растяща боязън към сина му го спираше; задържаше го също и суеверният страх да изкаже опасенията си, да им придаде изведнъж силата на неотменима реалност.
	Очите на Антоан срещнаха погледа на сестрата; този поглед му сочеше масата, на която бе сложен термометърът. Той се приближи и видя, че температурата е тридесет и осем градуса и девет десети. Този внезапен пристъп на болестта го учуди; досега тя бе се развивала почти без температура. Върна се до леглото и хвана китката на баща си, но направи това само за да го успокои.
	— Пулсът ти е добър — рече той почти веднага. — Какво не е в ред?
	— Но аз страдам като грешен дявол — извика г-н Тибо. — Цял ден съм страдал. Без малко… не умрях! Нали така? — Той хвърли повелителен поглед към калугерката. След това промени тона и погледът му стана плах: — Не трябва да ме оставяш, Антоан. Страхувам се, разбираш ли, страхувам се… че може пак да почне.
	На Антоан му стана жал. За щастие той нямаше никаква бърза работа и не бе нужно да излезе веднага. Обеща да остане при него до вечерята.
	— Ще телефонирам, че съм бил възпрепятствуван — каза той и отиде в кабинета, където се намираше телефонът.
	Сестра Селин го последва.
	— Как изкара деня?
	— Не много добре. Трябваше да направя първата инжекция на обед; току-що направих и втората. Половин доза — добави тя. — Но душевното му състояние, господин Антоан! Ужасни мисли: „Лъжат ме, искам да видя господин абата, ще умра“ и какво ли не още.
	Неспокойният поглед на Антоан изразяваше съвършено ясно въпроса му: „Смятате ли, че е възможно той да се досеща?“. Калугерката поклати глава; не смееше да отговори „не“.
	Антоан разсъждаваше.
	„Това не е достатъчно да обясни температурата“ — каза си той.
	— Важното е да се изкорени веднага всяко подозрение — каза той, като направи енергичен жест. Една безумна мисъл му мина през ума, но той се сдържа. — Най-напред ще му създадем спокойна вечер — заяви той. — Вие ще му сложите още половин сантиграм, когато ви кажа… След малко ще дойда при вас.
	— Сега съм свободен до седем часа — извика той весело, когато се върна в спалнята. Говореше с отсечен глас и лицето му бе както в болницата — напрегнато и решително. Все пак той се усмихна.
	— Но не беше лесно! Обади се бабата на болното момиченце. Горката жена беше просто отчаяна. Крещеше в слушалката: „Как, докторе, няма ли да ви видим тази вечер!“ — Антоан изведнъж си придаде разтревожен вид. — „Извинявайте, госпожо — казвам й аз, — току-що ме повикаха при баща ми, който е много зле…“ (Лицето на г-н Тибо внезапно се сгърчи.) Но може ли човек да се отърве от жена! „Баща ви ли? Ах, боже господи, какво му е?“.
	Антоан се опияняваше от дързостта си. Поколеба се едва за секунда, преди да направи рискования скок:
	— Какво да й отговоря… Отгатни сам!… Без да ми мигне окото, й отговорих: „Рак, госпожо! Рак на… на простатата!…“ — Той се изсмя трескаво: — Защо не, щом веднъж бях почнал да я лъжа!
	Той видя, че сестрата, която наливаше вода в една чаша, остана като втрещена. Изведнъж си даде сметка колко рискована е играта му. За миг го докосна страх. Но беше много късно за отстъпление. Той избухна в смях:
	— Но тая лъжа, тате, остава за твоя сметка, да знаеш!
	Вцепенен, г-н Тибо цял се бе превърнал в слух. Ръката, сложена върху чаршафа, затрепери. Най-изричните уверения не биха могли така пълно и така бързо да разпръснат тревогата му. Дяволската смелост на Антоан бе неочаквано прогонила всички призраци и с един удар бе върнала надеждата на болния. Старецът отвори очи и погледна сина си; не се решаваше вече да ги затвори. Някакво ново чувство — изблик на нежност — изпълваше старото му сърце. Поиска да заговори, но сякаш беше обхванат от някакво замайване. Той пак затвори очи с бегла усмивка, която младият човек веднага забеляза.
	Всеки друг на мястото на Антоан би си казал, бършейки изпотеното си чело: „Работата висеше на косъм…“. Но Антоан, доволен от себе си, малко по-блед от обикновено, само си помисли: „При тези фокуси работата е там — да си решил твърдо да успееш“.
	Изминаха няколко минути.
	Антоан избягваше погледа на сестрата.
	Г-н Тибо раздвижи ръката си. После, сякаш продължаваше някакъв спор, той каза:
	— А как ще ми обясните тогава, че страдам все повече и повече? Ако приемем, че вашите серуми усилват болката, вместо…
	— Разбира се, че я усилват — прекъсна го Антоан. — Това е доказателство, че действуват!
	— Аха!
	Г-н Тибо с готовност приемаше тези обяснения. И понеже всъщност през целия следобед болките не бяха така силни, както той твърдеше, изпита дори съжаление, че не е страдал по-дълго.
	— Какво чувствуваш в този момент — запита Антоан.
	Температурата на баща му го тревожеше.
	Ако беше откровен, г-н Тибо би отговорил: „Чувствувам се отлично“. Но той измърмори:
	— Тези болки в краката… И после някаква тежест в слабините…
	— В три часа направихме клизма — поясни сестра Селин.
	— После нещо тежко там… Нещо ме притиска…
	Антоан кимаше одобрително с глава.
	— Много странно нещо — каза той, като се обърна към калугерката. (В този момент не знаеше какво точно да измисли.) — Спомням си за известни наблюдения, които съм правил върху редуването на лекарствата. Например за кожните поражения по някой път се постигат неочаквани резултати с редуването на разни лечения. Може би Теривие и аз сгрешихме, дето предписваме непрекъснато лечение с новия серум, този… серум №17…
	— Разбира се, че сгрешихте — заяви авторитетно г-н Тибо.
	— Но вината е твоя, тате — прекъсна го Антоан сякаш в отлично настроение. — Толкова бързаш да оздравееш! Ние караме прекалено бързо. — Той се обърна със сериозен тон към сестрата: — Къде сте сложили ампулите, които донесох завчера, Д-92?
	Калугерката направи неловък жест; не че й беше неприятно да заблуждава един болен, но тя се объркваше с всички тези „серуми“, които Антоан измисляше според случая.
	— Веднага направете инжекция с Д-92. Да, още преди да мине действието на №17. Искам да наблюдавам едновременното действие на двата серума в кръвта.
	Г-н Тибо беше забелязал колебанието на болногледачката. Антоан зърна изпитателния му поглед и за да разсее всяко недоверие, веднага добави:
	— Тази инжекция сигурно ще ти се стори по-болезнена, тате. Д-92 е по-гъст от другите, но това е само един неприятен миг… Напълно съм уверен, че ще почувствуваш голямо облекчение тази вечер.
	„Всеки ден ставам все по-ловък“ — установи Антоан мислено. Това беше за него успех в професията и той го отбелязваше с удоволствие. Освен това в тази злокобна игра постоянно се явяваха все нови и нови трудности и в нея имаше риск, който въпреки всичко го привличаше.


	Сестрата се върна.
	Г-н Тибо се подложи не без известно безпокойство на инжекцията. Преди още иглата да се забие в ръката му, той започна да охка.
	— Ах, този твой серум! — започна да мърмори той веднага щом инжекцията бе направена. — Той е толкова гъст! Просто като че ли огън минава под кожата ми! И каква миризма, чувствуваш ли я? Другият поне не миришеше така.
	Антоан беше седнал. Той не отговори нищо. Невъзможно беше да има каквато и да било разлика между миналата инжекция и тази: две ампули от същата кутия, същата игла, същата ръка… но уж друг етикет… Достатъчно е да насочиш мисълта към една заблуда и веднага всички сетива се надпреварват да я потвърдят. Какви жалки инструменти са нашите сетива, в които ние никога не се съмняваме!… И тази детинска нужда, която никога не ни напуща, да задоволим разума си! Най-лошото, дори за един болен, е _да не разбира_. Щом едно явление може да се назове, да му се даде правдоподобно обяснение, щом нашият беден мозък може да свърже две идеи с някаква привидна логика… „Разумът — казваше си Антоан, — разумът е все пак нещо установено в световния водовъртеж. Какво би станало, ако нямаше разум?“
	Г-н Тибо беше затворил очи. Антоан направи знак на сестра Селин да се оттегли. Те бяха забелязали, че болният става по-раздразнителен, когато и двамата седят до леглото му.
	Макар че виждаше баща си всеки ден, днес Антоан установи очевидна промяна. Плътта на болния беше прозрачна като кехлибар и особената й лъскавина не предвещаваше нищо добро. Подпухналостта се бе увеличила. Отпуснати торбички се бяха образували под очите. Носът, напротив, се беше стопил и очертаната носна кост променяше странно израза на лицето.
	Болният се раздвижи.
	Малко по малко чертите му се оживиха. Той нямаше вече навъсен вид. Между миглите му, които сега се разтваряха по-често, лъщеше бляскава разширена зеница.
	„Двойната инжекция започва да действува — помисли си Антоан. — Сега ще стане приказлив.“
	Г-н Тибо действително се чувствуваше някак освежен: изпитваше желание да си почине, приятно желание, защото не бе придружено от никаква умора. Той не беше престанал да мисли за смъртта; но тъй като вече не вярваше, че тя е близка, сега можеше, и дори му бе приятно, да говори за нея. Възбуден също така от морфина, той не устоя на изкушението да импровизира хубава реч, в която да обрисува, за себе си и за сина си, гледката на един назидателен край.
	— Слушаш ли ме, Антоан? — запита той неочаквано. Тонът му беше тържествен. После, без всякакъв увод, започна: — В завещанието, което ще намериш след смъртта ми… — Последва едва забележима пауза, подобна на паузата на актьор, който чака да му се подаде реплика.
	— Как, тате — го прекъсна Антоан с предразполагащ тон, — та аз не вярвах, че толкова бързаш да умреш! — Той се разсмя. — Дори преди малко ти казах, че си прекалено нетърпелив да се върнеш към обикновения си живот.
	Доволен, старецът повдигна ръка:
	— Остави ме да се изкажа, драги мой. Може би за науката аз да не съм безнадеждно болен. Но сам чувствувам, че… че съм… Впрочем смъртта… Малкото добро, което съм се опитал да направя на този свят, сигурно ще ми бъде зачетено… Да… И ако е дошъл денят… — Той хвърли поглед, за да се увери, че скептичната усмивка на Антоан не е изчезнала. — Е, какво да се прави, нека имаме вяра… Безкрайно е божието милосърдие.
	Антоан слушаше мълчаливо.
	— Не за това исках да ти говоря, Антоан. В края на завещателните разпоредби ще намериш списък на заветите… старите слуги… Искам да обърна вниманието ти върху добавката към завещанието. Писал съм го преди много години. Може би не съм бил достатъчно… достатъчно щедър. Имам пред вид господин Шал. Този почтен човек ми дължи много, това е безспорно; той ми дължи всичко. Но основание ли е това неговата… преданост… да не получи награда… и то дори прекомерна награда?
	Кашлицата, която от време на време пресичаше думите му, го накара да се спре за момент. „Сигурно болестта бързо се разпространява — каза си Антоан. — Кашлицата се усилва, гаденето също. Сигурно от известно време неоплазмата се разпростира нагоре… Дробовете, стомахът са вече засегнати… Всичко зависи от първото усложнение.“
	— Винаги съм бил горд — подхвана г-н Тибо, чиято мисъл опиумът едновременно и проясняваше, и правеше по-несвързана, — винаги съм бил горд, че принадлежа към заможната класа, върху която във всички времена религията, родината… Но тази заможност налага известни задължения, драги мой… — Мисълта му отново се отклони. — У тебе има много лоша склонност към индивидуализъм — рече той изведнъж, като хвърли ядосан поглед към Антоан. — Несъмнено ти ще се промениш, като пораснеш… — той се поправи — когато остарееш, когато и ти си създадеш семейство… Семейство — повтори старецът. Тази дума, която той никога не произнасяше без патос, събуди в него смътен отзвук. Части от речи, произнасяни неотдавна. Отново изгуби нишката на мисълта си. — Действително, драги мой — заговори след това с тържествен глас, — ако приемем, че семейството трябва да остане първичната клетка на социалната тъкан, не следва ли… не следва ли тя да образува тази… тази плебейска аристокрация… от която занапред ще се излъчва елитът на обществото? Семейството, семейството… Отговори ми, не сме ли ние стожерът, около който… около който се върти днешната буржоазна държава?
	— Но аз съм на твоето мнение, тате — съгласи се кротко Антоан.
	Старецът сякаш не го чу. Неусетно тонът му стана по-малко ораторски и насоката на мисълта му по-ясна.
	— Ти ще си промениш мнението, драги мой. Абатът разчита на това, както и аз. Ще се върнеш към известни мисли и аз само се надявам това да стане по-скоро. Дори бих желал вече да е станало, Антоан… В момента, когато трябва да напусна този свят, не е ли мъчително за мен синът ми… възпитан, както си бил ти, синът ми, с когото живея под същия покрив, не би ли трябвало?… С една дума, нужно е по-голямо религиозно усърдие! По-твърда вяра, повече спазване на черковните обреди!
	„Да знаеше той докъде съм стигнал“ — помисли си Антоан.
	— Кой знае дали бог няма да ми поиска сметка… дали няма да ми се сърди… — въздъхна г-н Тибо. — Уви, за тази християнска задача аз бях лишен… твърде рано… от присъствието на твоята свята майка.
	Две сълзи бликнаха под клепачите му. Антоан ги видя как се събират и как после се плъзнаха по бузите му. Той не очакваше това и не можа да овладее лекото вълнение, което го обхвана; то се увеличи, когато баща му, без да се отклонява от мисълта си, подхвана наново с нисък, задушевен тон, който Антоан не бе чувал никога досега:
	— Аз имам да давам сметка и за други неща. Смъртта на Жак. Горкото дете… Изпълних ли дълга си към него?… Исках да бъда твърд, а бях суров. Боже, сам се обвинявам, суров бях с детето си… Никога не съумях да спечеля доверието му. Нито твоето, Антоан… Не, не възразявай, това е истината. Така е искал бог. Той никога не ми е дал доверието на моите деца… Имах двама синове, те ме уважаваха, но се бояха от мене; и от самото си детство се отделиха от мене. Гордост, гордост! Моята гордост, тяхната гордост… И все пак не сторих ли всичко, което бях длъжен да направя? Нима не ги поверих на черквата от най-ранната им възраст? Нима не бдях за тяхното възпитание, за тяхното образование? Неблагодарност… Господи, съди ме, моя ли е вината? Жак винаги се опълчваше срещу мене. До последния си ден, до навечерието на смъртта си! И все пак! Нима можех да дам съгласието си за… за това нещо? Не… не…
	Той замълча. После внезапно извика:
	— Върви си, недостойни сине!
	Антоан го загледа изненадан. Баща му не се обръщаше към него. Бълнуваше ли? С издадена напред челюст и с мокро от пот чело и вдигнати ръце, той сякаш не бе на себе си.
	— Върви си! — повтори той. — Ти си забравил всичко, което дължиш на баща си, на името му, на положението му! Спасението на душата! Честта на семейството! Има дела… дела, които не засягат само собствената ти личност! Които нарушават всички традиции! Ще те пречупя! Върви си! — Кашлицата пресичаше думите му. Той се задъха и помълча малко. След това поде с друг глас: — Боже, не знам дали ще ми простиш?… Какво направи ти със сина си?
	— Тате! — осмели се да го прекъсне Антоан.
	— Не можах да го запазя… Тези влияния! Машинациите на хугенотите!
	„А, сега пък хугенотите!“ — помисли си Антоан.
	У стареца това бе станало идея-фикс и никой не бе успял да разбере как тази мисъл бе влязла в главата му. Антоан предполагаше, че когато започнаха издирванията след изчезването на Жак, някой нетактично е избъбрил пред г-н Тибо за близките връзки, които миналото лято Жак бе поддържал със семейство Фонтанен. Оттогава, заслепен от ненавист към протестантите, преследван може би от спомена за бягството на Жак и Даниел в Марсилия и вероятно смесвайки миналото с настоящето, старецът постоянно твърдеше, че семейство Фонтанен е виновно за изчезването на сина му; и никой не можеше да го разубеди в това.
	— Къде отиваш? — извика г-н Тибо изведнъж, като се опита да се надигне.
	Той отвори очи и сякаш успокоен от присъствието на Антоан, обърна към него премрежения си от сълзи поглед.
	— Горкият! — промълви старецът. — Тези хугеноти го примамиха, драги мой… Отнеха ни го… Те са виновни! Те го тласнаха към самоубийство…
	— О, не, тате! — извика Антоан. — Защо винаги да си въобразяваме, че той се е…
	— Той се е самоубил! Той е заминал, за да се самоубие!…
	На Антоан се стори, че дочу как баща му добавя съвсем тихо: „Бъди проклет!“. Но сигурно не бе разбрал добре. Защо пък: „Бъди проклет“? Това нямаше никакъв смисъл. Останалата част от думите му се сляха в отчаяно хълцане, почти беззвучно, което мина в пристъп на кашлица. Скоро той се успокои и Антоан помисли, че баща му заспива. Не смееше да направи никакво движение, за да не го събуди.
	Минаха няколко минути.
	— Кажи де!
	Антоан трепна.
	— Синът на леля ти… хм… нали знаеш? Да, синът на леля ти Мари, от Кийбьоф… А, всъщност ти няма откъде да го познаваш. И той също се… Бях още хлапак, когато се случи това. С пушката си, една вечер, когато бил на лов. Никога не се разбра…
	Разсеян, в добро разположение на духа, г-н Тибо се усмихваше на спомените, които собствените му думи му навяваха.
	— … Тя дразнеше мама с песните си, постоянно пееше… хм… Как беше… „Конче… вихрогонче“… В Кийбьоф през ваканцията… Ти не знаеш бричката на дядо Никьо… ха-ха-ха!… Този ден, когато куфарът на слугините па… падна… ха-ха-ха…
	Антоан рязко стана; тази веселост му действуваше по-мъчително дори от хълцанията.
	През последните седмици често се случваше вечер, след като му направят инжекциите, г-н Тибо да си припомня незначителни подробности от миналото си; в обеднялата му памет те се усилваха, както се усилва звукът в спиралите на черупка от морски охлюв. С дни наред той ги предъвкваше и се смееше сам като дете.
	Г-н Тибо се обърна радостно към Антоан и започне да тананика с младежки глас:
P>
	„Кончето игриво,
	дий, дий… конче…
	Тра… ла… ла… любовта…
	Да вървим на среща!“.
P$
	— Ах, забравил съм я — каза той ядосано. — Но госпожицата я знае цялата. Пееше я на малката…
	Той вече не мислеше нито за собствената си смърт, нито за смъртта на Жак. Докато си тръгна Антоан, неуморно се ровеше в спомените си от Кийбьоф и си припомняше откъси от старата песен.


>>	III

	Когато остана сам със сестра Селин, той отново стана сериозен. Поиска й да му даде супа и се остави да го хранят, без да каже нито дума. След това двамата заедно прочетоха вечерната молитва и той й каза да угаси лампата на тавана.
	— Сестра, бъдете така добра да помолите госпожицата да дойде. Повикайте също и прислужниците, искам да им говоря.
	Недоволна, че я безпокоят в този час, г-ца дьо Вез влезе в стаята със ситни стъпки и задъхана се спря. Напразно се опитваше да вдигне поглед към леглото; изкривеният й гръб не й позволяваше да се изправи и тя виждаше само краката на мебелите и протърканите места на килима там, където падаше светлина от малката лампа. Калугерката поиска да й подаде стол, но госпожицата отстъпи назад; тя би предпочела да стои на един крак като щъркел десет часа наред, отколкото да докосне полата си до стол, който гъмжеше от микроби!
	Двете прислужници, разтревожени, застанали една до друга, образуваха тъмна група, осветявана от време на време от пламъка на огъня.
	Г-н Тибо се замисли за няколко секунди. Разговорът с Антоан не му беше достатъчен; непреодолимо желание го караше да прибави още една назидателна сцена към цялото представление.
	— Чувствувам, че краят ми не е много далеч… — започна той като се окашляше. — Затова поисках да използувам един момент, когато болките са се успокоили, когато мъченията, които ми са наложени… са спрели, за да ви кажа сбогом…
	Сестрата, която сгъваше салфетки, се спря изненадана. Слисани, госпожицата и двете прислужници също мълчаха. Г-н Тибо помисли за миг, че известието за близката му смърт не учудва никого и ужасна тревога отново сви сърцето му. За щастие сестрата, по-смела от другите, извика:
	— Но, господин Тибо, вие вървите към подобрение, защо говорите за смърт? Ако ви чуеше докторът!
	Г-н Тибо изведнъж почувствува прилив на духовна енергия. Той се намръщи и със схванатата си ръка направи усилие да спре разбъбрилата се калугерка.
	— В навечерието на моето явяване пред върховния съд — подхвана той с декламаторски тон — аз искам прошка, прошка от всички ви. Често съм се отнасял към хората без снизхождение. Може би със строгостта си съм накърнил привързаността на моите… на всички тези, които живеят в дома ми. Признавам… прегрешенията си… прегрешенията си към всички вас… Към вас, Клотилд и Адриан… И особено към майка ви, която сега е прикована… която е прикована като мен върху ложето на страданието… и която ви е давала цели двадесет и пет години толкова прекрасен пример за вярна служба… И най-после към вас, госпожице, която…
	В този миг Адриан избухна в такъв силен плач, че смутен, г-н Тибо едва сам не се разплака. Той започна да хълца, но скоро се овладя.
	— … вие, която пожертвувахте скромното си съществуване, за да дойдете в нашето потопено в скръб семейно огнище… за да бдите над огъня… над нашия семеен огън. Кой беше по-достоен да замести за децата… тази, която вие бяхте възпитали? — продължи той, като мереше всяка своя дума.
	В паузите между фразите му се чуваше плачът на жените. Гърбът на дребната бабичка се бе изкривил още повече и главата й непрекъснато се клатеше; разтрепераните й устни леко премляскваха в тишината.
	— Благодарение на вас, благодарение на вашата бдителност нашето семейство можа да продължи своя път… своя път под божието око. Благодаря ви за това пред всички. И към вас, госпожице, искам да отправя последната си молба. Когато дойде съдбоносният час… — Той се смути от собствените си думи и за да превъзмогне страха си, трябваше да направи пауза и да помисли за сегашното си състояние, за подобрението, което изпитваше след инжекцията. — Когато удари съдбоносният час — продължи той, — аз искам, госпожице, вие сама да прочетете на глас хубавата молитва, която знаете, „Литания за умиращите в лоното на черквата“, която вие и аз казахме пред смъртния одър на горката ми жена… в същата тази стая, спомняте си, нали… под същото това разпятие…
	Той се опита с очи да проникне в тъмнината. Това бе същата спалня с махагонови мебели, облечена в син рипс, в която някога в Руан родителите му бяха починали един след друг в разстояние на няколко години… Той я бе донесъл със себе си в Париж и в нея бе живял като младеж; тя беше и брачната му спалня… През една студена мартенска нощ Антоан се бе родил там. После, десет години по-късно, през другата зимна нощ, жена му бе дала живот на Жак и бе издъхнала там, безкръвна, на това голямо легло, осеяно с виолетки…
	Гласът му затрепери:
	— … и аз се надявам, че нашата свята и любима… ще ми помогне там горе… ще ми даде от своите сили… от своето примирение… от куража, който винаги е проявявала… да… — Той затвори очи и несръчно сключи ръце. Човек би казал, че е заспал.
	Сестра Селин направи знак на прислужниците да се оттеглят тихо.
	Преди да излязат от стаята, те втренчиха внимателно очи в господаря си, сякаш леглото, което виждаха пред себе си, беше вече смъртен одър. В коридора се чуха риданията на Адриан и задушените хълцания на Клотилд, която хвана под ръка старата госпожица. Не знаеха вече къде да отидат. Озоваха се в кухнята и седнаха в кръг. И трите плачеха. Клотилд реши, че трябва да бдят, за да могат веднага щом ги повикат, да изтичат и да доведат свещеник; без да губи време, тя започна да мели кафе.
	Единствено калугерката си даваше сметка за положението, защото бе свикнала с подобни случаи. За нея спокойствието у един умиращ винаги беше доказателство, че той по инстинкт — често пъти неоснователно — не вярваше действително в близката си смърт. И затова, след като подреди стаята и зарови жарта, тя разтвори сгъваемото си легло. След десетина минути, без да бе разменила нито дума с болния, тя спокойно си легна в тъмнината и като всяка вечер неусетно премина от молитва към сън.


	Но г-н Тибо не спеше. Двете инжекции му бяха осигурили по-продължително добро самочувствие, но го държаха буден. Сладостен покой, изпълнен с мисли, с проекти. Струваше му се, че всявайки страх у околните, той е успял да се освободи окончателно от собствената си тревога. Дишането на заспалата болногледачка го дразнеше малко, но му беше приятно да мечтае за деня, когато, излекуван, ще я отпрати с благодарности и с хубав дар за нейния манастир. Колко ли ще трябва да даде? Е, ще види… и то скоро. О, с какво нетърпение чакаше да се върне към живота! Иначе какво ще стане с всичко, което беше създал, ако си отиде?
	Едно дърво падна в пепелта. Той полуотвори едното си око. Колеблив пламък трепна в огнището и сенки заиграха по тавана. Изведнъж се видя в Кийбьоф; разтреперан, със запалена свещ в ръка, как върви по влажния коридор, който мирише на селитра и на ябълки; големи сенки се раждат пред него, заиграват се и се изкачват до тавана… Отвратителните черни паяци, които вечер винаги пълзят в клозета на леля Мария!… Толкова пълно беше сходството между някогашното плахо дете и сегашния старец, че той трябваше да направи голямо усилие, за да ги разграничи.
	Часовникът удари десет часа. После и половина.
	Кийбьоф… Бричката… Задният двор… Леонтин…
	Спомените, изплували случайно от дълбините на паметта му, упорито се носеха по повърхността и не искаха да се върнат обратно. Мелодията на старата песен от време на време сякаш пригласяше на тези младежки възпоминания. Беше забравил почти всички думи, освен началото, което той постепенно бе налучкал, както и припева, внезапно изплувал из тъмнината:
P>
	„Кончето игриво,
	Трилби, конче-вихрогонче,
	кога ме либе чака,
	по-добре ми служиш
	от боен кон красив!
	Хоп! Хоп! Трилби, беж!
	Чакат ни на среща!“.
P$
	Часовникът удари единадесет.
P>
	„Кончето игриво,
	Трилби, конче-вихрогонче…“.
P$


>>	IV

	На следния ден към четири часа между две визити Антоан мина толкова близо до къщи, че използува случая да се осведоми за състоянието на баща си. Същия ден сутринта той го бе намерил доста отпаднал. Треската продължаваше. Дали тя не бе предвестник на някакво усложнение? Или пък просто показваше общо влошаване на състоянието?
	Антоан не искаше болният да го види, защото това второ посещение би могло да го обезпокои. Той отиде в тоалетната стая, като мина през коридора. Сестра Селин беше там. Тя го успокои с тих глас. До този момент денят не бе минал много зле. Г-н Тибо бил още под действието на инжекцията. Честите дози морфин бяха станали необходими, защото иначе болките бяха непоносими.
	През вратата на спалнята, която не бе напълно затворена, се дочуваше шепот и песен. Антоан напрегна слух. Калугерката вдигна рамене.
	— Не ме остави на мира, докато не отидох да повикам госпожицата да му изпее някакъв си романс. От тази сутрин говори само за това.
	Антоан се приближи на пръсти. Тънкото гласче на дребната старица се носеше в тишината:
P>
	„Кончето игриво,
	Трилби, конче-вихрогонче,
	кога ме либе чака,
	по-добре ми служиш
	от боен кон красив!
	Хайде на Розина
	с андалуските очи,
	хайде услужи!
	Хоп! Хоп! Трилби, беж!
	Чакат ни на среща!“.
P$
	След това Антоан чу гласа на баща си, който подемаше припева задъхано като спукано ручило:
P>
	„Чакат ни на среща!…“
P$
	После треперливият глас продължаваше, сякаш се носеха звуци от флейта:
P>
	„Виж там цвете дивно
	в оназ ливада!
	На мойта царкиня
	чело ще украся!
	Цвете ще откъсна, а ти там паси!
	Всеки да си прави
	туй, що му се нрави“.
P$
	— Ах, ето — извика г-н Тибо с тържествуващ тон. — Леля Мари винаги пееше: „Тра-ла-ла… а ти там паси!… Тра-ла-ла… а ти там паси.“
	И те двамата с госпожицата подхванаха припева:
P>
	„Хоп! Хоп! Тръгвай бързо, Трилби!
	Хайде, че ни чакат,
	чакат ни на среща!“.
P$
	— Докато пеят двамата, той не се оплаква — прошепна сестрата.
	Антоан се отдалечи със свито сърце.
	Когато излизаше от къщи, портиерът го извика. Раздавачът току-що му бе оставил няколко писма. Антоан ги взе разсеяно; мисълта му бе още горе:
P>
	„… Кончето игриво,
	Трилби, конче-вихрогонче…“.
P$
	Сам се учудваше на отношението си към болния. Когато преди една година разбра, че г-н Тибо е загубен, той откри в сърцето си истинско чувство, което го смути, защото винаги бе мислил, че не обича баща си; струваше му се, че това е съвсем нова обич, макар че тя приличаше на отдавнашна нежност, съживена от приближаването на непоправимото. Това чувство още повече се бе засилило през последните месеци от привързаността му на лекар към този обречен човек, чиято присъда той единствен знаеше и когото трябваше да води по най-безболезнен начин към края му.
	Антоан бе направил вече няколко крачки по улицата, когато погледът му неочаквано падна върху един от пликовете, които държеше в ръка.
	Той се спря рязко.
C>
	„Господин Жак Тибо
	улица Дьо л’Юниверсите 4“
C$
	От време на време на името на Жак още пристигаха по някой и друг книжарски каталог или проспект. Но писмо! Този синкав плик, този мъжки почерк — а може би и женски? — висок, наведен, малко надменен!… Той се върна обратно. Най-напред трябва да обмисли всичко спокойно, преди да действува. Влезе в кабинета си. Преди да седне дори, с решителен жест разпечата плика.
	Още при първите думи го обзе възторг:
C>
@@	Площад Пантеон 1а
@@	25 ноември 1913
	„Драги господине,
	Прочетох вашата повест…“.
C$
	„Повест? Жак пише!“
	Антоан веднага почувствува увереност: „Той е жив!“.
	Буквите заиграха пред очите му… Като трескав, Антоан потърси с очи подписа: „Жаликур“.
C>
	„Прочетох повестта ви с жив интерес. Вие сигурно ще отгатнете всичките уговорки, които може да направи един стар професор…“
C$
	„А, Жаликур! Валдийо дьо Жаликур, професорът, академикът…“ Антоан го познаваше добре по име; дори имаше две-три книги от него в библиотеката си.
C>
	„Вие сигурно ще отгатнете всичките уговорки, които може да направи един стар професор като мен върху една литературна концепция, която е в разрез и с класическото ми образование, и с повечето от личните ми вкусове. Аз действително не мога да се съглася нито със съдържанието, нито с формата. Но трябва да призная, че тези страници, дори в своята най-крайна форма, са написани от поет и психолог. Четейки повестта ви, аз много пъти си спомнях думите на един мой приятел музикант, на когото един млад революционен композитор (той би могъл да бъде измежду вашите приятели) показал едно свое произведение. То толкова го смутило със своята дързост, че той възкликнал: «Вземете си веднага това нещо, господине, страхувам се, че то може да ми хареса».
@	Жаликур“
C$
	Краката му се разтрепериха. Антоан седна. Не вдигаше очи от писмото, разгънато пред него на масата. Всъщност той почти не бе изненадан, че Жак е жив; никога не бе имал дори най-малкото основание да смята, че брат му се е самоубил. Първото нещо, което това писмо събуди у него, бе инстинктът на ловеца; за няколко секунди той почувствува възбуждението на хрътка, същото възбуждение, което и преди три години го бе карало дълги месеци да търси брат си, като опитва всички следи. Но същевременно той бе изпълнен с такава нежност към него, изпитваше такава трескава нужда да го види отново, че просто стоеше като замаян. Доста често през последните дни, както и тази сутрин дори, той се мъчеше да превъзмогне чувството на огорчение, че е останал сам да се грижи за болния старец. Изправен пред такава тежка задача, той не можеше да отпъди озлоблението, което го обхващаше срещу избягалия брат, който в подобен момент бе напуснал поста си. Но това писмо!
	Надежда изпълни душата му: да открие Жак, да го уведоми, да го извика! Да не бъде вече сам! Отново взе писмото: „Площад Пантеон 1а… Жаликур…“.
	Хвърли поглед към часовника; след това към бележника.
	„Така. До довечера имам още три визити. В четири и половина на авеню Дьо Сакс е спешна, невъзможно е да се отложи. После новият случай на скарлатина на улица Д’Артоа — също не може, но там не съм определил час. Третата — болният вече е на оздравяване, мога и да не отида веднага. — Той стана. — Най-напред на авеню Дьо Сакс. Веднага след това при Жаликур.“
	Към пет часа Антоан пристигна на площад Пантеон. Видя стара къща без асансьор. (Впрочем в бързината си не би и чакал да вземе асансьор.) Изтича нагоре по стълбите през четири стъпала.
	— Господин дьо Жаликур не е в къщи. В сряда лекцията му в Екол нормал е от пет до шест…
	„Спокойствие — казваше си Антоан като слизаше. — Точно толкова време ми трябва да отида да видя болното от скарлатина.“


	Точно в шест часа Антоан изскочи от таксито пред Екол нормал.
	Спомни си за посещението си при директора на училището след изчезването на Жак; след това за деня, вече така далечен, когато бе идвал в тази мрачна сграда да чака заедно с Жак и Даниел резултата от приемния изпит.
	— Лекцията не е свършила. Качете се на площадката на първия етаж, така ще видите, когато студентите започнат да излизат.
	Под аркадите, по стълбището и в коридорите вечно ставаше течение. Електрическите крушки, поставени надалеч една от друга, мъждукаха като вощеници. Тези плочи, тези аркади, тези врати, затръшвани от течението, това монументално стълбище, тъмно и овехтяло, където есенният вятър развяваше парцаливи обяви, налепени по мръсните стени, всичката тази тържественост, тишина и запуснатост напомняха някаква отдавна изоставена провинциална митрополия.
	Изминаха няколко минути. Антоан чакаше неподвижен. По плочките се чуха тихи стъпки — един студент, рошав и развлечен, се приближаваше, като тътреше краката си, обути в износени обувки, и клатеше в ръка едно шише; той изгледа Антоан и отмина.
	Отново мълчание. И изведнъж сякаш рояк забръмча. Вратата на аудиторията се отвори изведнъж с тласък. Разнесе се глъчка като в заседателната зала на парламента. Студентите излизаха на групи, като се смееха, викаха се и се блъскаха едни други; след това бързо се разпръснаха в ледените коридори.
	Антоан дебнеше пред вратата. „Очевидно професорът излиза последен“ — помисли си той. И когато реши, че кошерът вече е празен, се приближи. В дъното на една зала с дървени ламперии, украсена с бюстове и слабо осветена, снажен човек с бели коси, малко прегърбен, стоеше прав и небрежно подреждаше книжата си върху масата. Не можеше да бъде друг, освен Жаликур.
	Професорът мислеше, че е сам. Когато чу стъпките на Антоан, той се изправи с гримаса. Беше висок и се обръщаше почти в профил, за да погледне пред себе си, защото виждаше само с едното око, и то през дебелия си като лупа монокъл. Щом забеляза, че някой идва към него, той се дръпна настрана и любезно направи знак на посетителя да се приближи.
	Антоан очакваше да види някой стар професор. Изненада го видът на този благородник, облечен в светъл костюм, когото човек по-скоро би очаквал да види на кон, отколкото на университетската катедра.
	Той се представи:
	— … син на Оскар Тибо, вашия колега от Френския институт… Брат на Жак Тибо, на когото сте писали вчера… — Понеже събеседникът му, любезен и надменен, стоеше с вдигнати вежди, без да реагира, Антоан мина направо на въпроса: — Какво знаете за Жак, господине? Къде е той?
	По лицето на Жаликур мина бегъл трепет, сякаш бе засегнат от нещо.
	— Вие ще ме разберете, господине — поде Антоан. — Позволих си да отворя писмото ви. Брат ми е изчезнал.
	— Как изчезнал?
	— Изчезнал е от три години.
	Внезапно Жаликур издаде напред глава. С късогледото си, пронизващо око той разглеждаше през монокъла отблизо младия човек. Антоан почувствува на бузата си дъха на професора.
	— Да, от три години — повтори той. — Без да съобщи нищо за причините на заминаването си, без да се обади някому, нито на баща ми, нито на мен. Никому. Освен на вас, господине. И затова вие разбирате, че аз веднага изтичах… Ние дори не знаехме дали е още жив!
	— Жив? Разбира се, че е жив, щом току-що е публикувал тази повест!
	— Кога? Къде?
	Жаликур не отговори. Острата му обръсната брада, прорязана от дълбока бръчка, дръзко се подаваше над високата колосана яка. Тънките пръсти сучеха края на мустаците му, дълги, увиснали, меки и съвършено бели. Той пошепна уклончиво:
	— Всъщност не знам. Повестта не беше подписана от Тибо, аз само сметнах, че съм отгатнал кой се крие под псевдонима…
	— Какъв псевдоним? — едва промълви Антоан.
	Ужасно разочарование започваше да го обхваща.
	Жаликур, който не го изпущаше от очи, се трогна и допълни:
	— Все пак, господине, струва ми се, че не съм се излъгал.
	Но той остана в отбранително положение. Не че се страхуваше прекомерно да поеме някаква отговорност; но у него имаше вродено отвращение към всяка недискретност и му беше крайно противно да се намесва в частния живот на хората. Антоан схвана, че трябва да разпръсне недоверието му и затова започна да обяснява:
	— Това, което усложнява нещата, е, че от една година насам баща ни страда от неизлечима болест. Болестта се развива. Още няколко седмици и той ще свърши. Ние сме само две деца. И така, вие разбирате защо отворих писмото ви. Ако Жак е жив, ако мога да му пиша, да му обадя какво става — аз го познавам, той ще се върне!
	Жаликур помисли няколко секунди. Лицето му нервно потръпваше. После съвсем непринудено той протегна ръка и рече:
	— Това е вече друга работа. Единственото ми желание е да ви помогна. — Той сякаш се поколеба, като огледа залата. — Не може да се говори тук. Бихте ли искали да ме придружите до вкъщи, господине?
	Без да си кажат дума, те преминаха заедно с бързи стъпки коридорите на празното училище, където свиреше вятърът.
	Щом влязоха в тихата улица Д’Юлм, Жаликур поде с приятелски глас:
	— Бих искал да ви бъда полезен. Псевдонимът ми се видя много ясен: Джек Боти. Нали? Още повече, че много добре разпознах почерка; веднъж вече съм получавал писмо от брат ви… Ще ви кажа малкото, което знам. Но обяснете ми най-напред… Защо е заминал?
	— О, защо! Никога не съм могъл да открия някаква приемлива причина. Брат ми е буен, неспокоен характер… не смея да кажа фантазьор. Всичките му действия малко или повече са необясними. Човек мисли, че го познава, а всеки ден той се явява по-различен от това, което е бил вчера… Трябва да ви кажа, господине, че когато беше на четиринадесет години, Жак вече веднъж избяга от къщи. Беше се измъкнал една прекрасна сутрин, повел със себе си и един свой другар; след три дни ги намериха по пътя за Тулон. В медицината — аз съм лекар — тези патологични бягства са отдавна описани и систематизирани. Първото бягство на Жак би могло, да речем, да бъде патологично. Но сегашното му изчезване, от цели три години?… И при това ние не можахме да открием нищо в живота му, което би могло да бъде причина за заминаването му: той изглеждаше щастлив, беше прекарал ваканциите си спокойно с нас; издържа блестящо приемните си изпити в Екол нормал, където трябваше да постъпи в началото на ноември. Тази негова постъпка не е била предварително обмислена, защото той замина без багаж, почти без пари, като беше взел със себе си само книжата си. Не е предупредил никого от приятелите си. Изпратил беше обаче на директора на училището писмо, с което съобщаваше, че напуща; видях писмото — с дата от същия ден, когато изчезна… Тогава аз бях вън от града за два дни и Жак е заминал в мое отсъствие.
	— Но… господин брат ви се колебаеше много дали да постъпи в училището, нали? — подхвърли Жаликур.
	— Така ли мислите?
	Жаликур не настоя и Антоан замълча.


	Антоан винаги се вълнуваше, когато си припомняше онези трагични дни. Отсъствието му от Париж, за което току-що бе споменал, беше неговото пътуване до Хавър — Рашел, „Романия“, раздялата… Същия ден, в който се бе върнал сломен в Париж, той завари цялата къща в смут: брат му бе изчезнал предишната вечер и баща му, вбесен, заинатен, беше вдигнал на крак цялата полиция. „Отишъл е да се самоубие!“ — крещеше г-н Тибо и нищо друго не можеха да изтръгнат от него. Семейната драма се бе сляла с живата рана, отворена от любовната драма. Сега впрочем той намираше, че тогава това сътресение бе оказало благотворно въздействие върху него. Преследван от идея-фикс да открие следите на беглеца, той се бе освободил от другата натрапчива мисъл. И твърде много зает в болницата, бе използувал всичкото си свободно време, за да тича по службите на префектурата, в моргата, в разни частни агенции. Трябваше да се справя сам с всичко: с болезненото възбуждение на баща си, който само му пречеше; с отчаянието, което бе обзело Жиз и представляваше сериозна опасност за здравето й; с посещението на приятели; с ежедневните съобщения на многобройните агенти, пуснати във всички посоки, дори в чужбина, които постоянно даваха празни надежди. В края на краищата това изтощително напрежение го бе спасило от самия него. И когато, след месеци напразни усилия, трябваше малко по малко да се откаже от издирванията, той беше вече привикнал да живее без Рашел.


	Те вървяха бързо, но това не пречеше на Жаликур да поддържа разговора. Неговото възпитание не му позволяваше да мълчи. Той говореше ту за едно, ту за друго с любезността на светски човек. Но колкото по-внимателен се показваше, толкова повече събеседникът му чувствуваше разстоянието между него и себе си.
	Те пристигнаха на площад Пантеон. Жаликур изкачи четирите етажа, без да забавя стъпка. На площадката старият благородник се изпъчи, свали шапката си и като се дръпна настрана, бутна вратата пред Антоан, сякаш го въвеждаше в залата с огледалата във Версай.
	Във вестибюла се носеше миризма на зеленчуци — в кухнята готвеха. Жаликур не се спря и церемониално въведе посетителя си в салона, който се намираше пред работния му кабинет. Малкият апартамент беше затрупан с инкрустирани мебели, с тапицирани с гоблени столове, с дребни украшения и стари портрети. Кабинетът беше мрачна стая, която изглеждаше тясна и ниска, защото една от стените бе напълно покрита с пищен гоблен, представляващ Савската царица, която пристига със свитата си при цар Соломон; гобленът бе прекалено голям за височината на стената, затова го бяха подгънали от двата края, така че фигурите, много по-големи от естествена величина, бяха отрязани под колената, а диадемите им опираха тавана.
	Г-н дьо Жаликур покани Антоан да седне. Той самият се настани върху сплесканите и избелели възглавници на едно дълбоко кресло, поставено пред махагонова маса, която бе покрита с безредно разхвърляни книжа. Тук той работеше. Отметнатата му назад глава, която се открояваше на фона на фотьойла от маслинено зелено кадифе, костеливото му лице, гърбавият му нос, наклоненото му назад чело и белите му, като напудрени къдрици му придаваха нещо изискано.
	— Чакайте — каза той като си играеше с украсения с печат пръстен, който се изплъзваше от мършавия му пръст, — да си припомня това, което зная… Първата връзка, която имахме с господин брат ви, беше писмена. По това време — трябва да има четири-пет години оттогава — господин брат ви се готвеше да постъпи в Екол нормал. Доколкото си спомням, беше ми писал по повод на една от моите книги, издадени по онова време.
	— Да — каза Антоан, — „В зората на един век“.
	— Трябва да съм запазил писмото му. Тонът му ми бе направил впечатление. Аз му отговорих; дори го бях помолил да дойде при мене, което той не направи; поне тогава. Почакал беше да мине приемните изпити, за да ми се представи. Това е втората фаза на нашите отношения. Кратка фаза — едночасов разговор. Господин брат ви дойде при мен неочаквано една вечер, доста късно. Това беше преди три години, малко преди да започне учебната година, тоест в началото на ноември.
	— Точно преди заминаването му!
	— Приех го; аз винаги приемам младите хора. Енергичното му възторжено лице, почти трескаво онази вечер, се е запечатало в паметта ми. — Всъщност тогава Жак му се бе видял екзалтиран и доста наивен. — Брат ви се колебаеше между две решения и бе дошъл да поиска моето мнение: трябва ли да постъпи в Екол нормал и благоразумно да завърши университетското си образование, или пък да поеме друг път? Впрочем той самият като че ли не можеше да си изясни какъв беше този друг път. Мисля, че имаше пред вид да се откаже от изпитите, да заработи посвоему, да пише.
	— Аз не съм знаел това — прошепна Антоан. Той си припомни собствения си живот чрез последния месец, който предшествуваше заминаването на Рашел и се укори, че напълно бе изоставил Жак.
	— Признавам ви — продължи Жаликур с лека отсянка на кокетство, която много му отиваше, — че вече не си спомням много добре какво го посъветвах тогава. Естествено трябва да съм го уверявал, че не бива да напуща училището… За хора с неговия характер нашето образование е в края на краищата безопасно: такива хора по инстинкт знаят какво да изберат. Те имат, как да кажа, свободното, естествено отношение на хора от добро потекло, които не се оставят да им се наложат граници. Училището е фатално само за боязливите и добросъвестните… Впрочем струва ми се, че господин брат ви беше дошъл да се посъветва с мене само формално и че вече беше взел решение. И това е именно указание, че той е чувствувал някакво призвание, някакво повелително призвание. Нали? Той ми говори със страст… с младежка страст за университетския дух, за дисциплината, за някои професори; и дори, ако не ме лъже паметта ми, за семейния си живот, за обществения живот… Учудва ли ви това? Аз много обичам младите хора. Те ми помагат да не остарявам много бързо. Те отгатват, че у мен под външния вид на професора по литература се таи непоправим стар поет, пред когото могат да говорят смело. И господин брат ви, доколкото си спомням, не направи изключение… Нетолерантността на младите ми доставя голямо удоволствие. Добър знак е, когато един младеж по природа се бунтува срещу всичко. Всички мои ученици, които станаха нещо, бяха непокорни, влязоха в живота „с хула на уста“, както казваше моят учител господин Ренан*…
	[* Ернест Ренан — бележит френски историк и критик. — Б.пр.]
	Но да се върнем на господин брат ви. Вече не си спомням как се разделихме. Във всеки случай след няколко дни, може би на следния ден, аз получих от него едно листче, което още пазя. Стар навик на компилатор… — Той стана, отвори един шкаф и се върна с папка, която сложи на масата. — Не е писмо, а просто препис на едно стихотворение от Уитмън, без подпис. Но почеркът на брат ви е от тези, които човек не забравя. Хубав е, нали?
	Докато говореше, той препрочете листа, който беше разгънал. Подаде го на госта си. Сякаш ток премина през тялото на Антоан: този нервен, опростен до крайност и все пак равен, закръглен почерк… Почеркът на Жак!…
	— За жалост — продължи Жаликур — трябва да съм хвърлил плика. Кой знае откъде ми е писал?… Впрочем за мен този цитат от Уитмън едва сега придобива истинския си смисъл.
	— Аз не съм достатъчно силен по английски, за да разбера това при първо четене — призна Антоан.
	Жаликур взе листа, приближи го до монокъла си и започна да превежда:
	— „Afoot and light-hearted I take to the open road…“ Пеша и с леко сърце поемам открития път, широкия път, здрав, свободен, светът е пред мен!
	Пред мен дългият сив път, който води някъде… „Wherever I choose…“ където желая!
	Занапред не желая щастие… Не зова добрата съдба, аз сам съм добрата съдба!
	Занапред не ще хленча вече, не ще… „postpone no more“, не ще отлагам вече, не ще имам нужда от нищо!
	Свършиха се скритите жалби, библиотеките, критичните спорове!
	Силен и задоволен… „I travel…“ аз се впущам… „I travel the open road…“ аз крача по широкия път.
	Антоан въздъхна.
	Последва кратко мълчание, което той наруши:
	— А повестта?
	Жаликур измъкна от папката един брой от списание.
	— Ето я. Тя е била публикувана в „Калиопа“ през септември. „Калиопа“ е списание, което се издава от млади хора в Женева, много смело списание.
	Антоан взе книжката и започна да я прелиства с трескави ръце. Изведнъж отново го порази почеркът на брат му. Над заглавието на повестта „Сестричката“ Жак бе написал следните думи:
C>
	„Нали вие ми казахте в онази паметна ноемврийска вечер: «Всичко е подчинено на действието на два полюса. Истината също има две лица.»
	Както и любовта, понякога.
@	Джек Боти“.
C$
	Антоан не разбираше. Женевско списание! Нима Жак е в Швейцария? „Калиопа“… улица Рон 161, Женева.
	Дявол да го вземе, възможно ли е в редакцията да не открие адреса на Жак?
	Не го сдържаше вече на едно място. Той стана.
	— Получих тази книжка към края на ваканцията — обясняваше Жаликур. — Закъснях с отговора си, едва вчера можах да му пиша. Впрочем без малко не пратих писмото до „Калиопа“. Но случайно си помислих, че да пише човек в швейцарско списание, не значи непременно да не живее в Париж… (Той пропусна да каже обаче, че всъщност цената на пощенската марка бе повлияла на решението му.)
	Антоан не слушаше вече. Заинтригуван до последен предел, с пламнали страни, той не можеше да чака повече и започна машинално да прелиства страниците на списанието, прочитайки бегло оттук-оттам по някоя вълнуваща загадъчна фраза; тези страници бяха писани от брат му, те бяха самият Жак, възкръсналият Жак. Той бързаше да остане сам, като че ли очакваше прочитането на повестта да му открие нещо, затова веднага се сбогува.
	Придружавайки го до вратата, Жаликур намери начин да му каже безброй любезности. Фразите му, жестовете му сякаш бяха част от някакъв церемониал.
	Във вестибюла той се спря и посочи с пръст повестта, която Антоан държеше под мишница.
	— Ще видите, ще видите… — каза той. — Много добре усещам, че тук има талант. Но колкото до мене, признавам… Не, много съм остарял вече.
	Антоан направи учтив жест, сякаш да възрази.
	— О, да, вече не разбирам това, което е съвсем ново… Но няма как… Закостеняваме… Ето на’, в музиката аз имах шанс, все пак мога да еволюирам. След като бях бесен вагнерианец, успях да разбера Дебюси. Беше крайно време. Представяте ли си да бях изпуснал Дебюси?… Е, господине, сигурен съм обаче, че днес не бих оценил талант като Дебюси в литературата…
	Той се изправи с целия си ръст. Антоан го наблюдаваше с любопитство и възхищение: действително старият благородник имаше внушителен вид. Той стоеше точно под плафониерката; челото и косите му блестяха на светлината; изпъкналите му вежди се надвесваха над хлътналите очи и в монокъла му от време на време светваше златисто отражение като в прозорец при залез-слънце.
	Антоан понечи още веднъж да изкаже благодарността си, но Жаликур сякаш запазваше за себе си монопола на всяка проява на учтивост. Той прекъсна думите му, протегна кавалерски, широко ръка и каза:
	— Предайте, моля ви се, моите почитания на господин Тибо, а също така, драги господине, дръжте ме в течение…


>>	V

	Вятърът беше утихнал. Ръмеше и светлината на уличните лампи изглеждаше като сияние в мъглата. Беше много късно, за да се предприеме каквото и да било.
	Антоан мислеше само как по-скоро да се прибере в къщи.
	На пиацата нямаше таксита. Той трябваше да слезе пеш по улица Суфло, стиснал списанието под мишница. Нетърпението му растеше с всяка измината крачка и скоро стана неудържимо. На ъгъла на булеварда осветените прозорци на „Голямата пивница“ му предлагаха ако не усамотение, то поне място, където можеше да седне.
	Във въртящата се врата той се размина с двама голобради младежи, които, хванати под ръка, се смееха и си говореха — сигурно за любовните си истории. Антоан дочу:
	— Не, не, драги. Ако човешкият дух можеше да схване връзката между тези две понятия…
	Почувствува се в самото сърце на Латинския квартал.
	Долу всички маси бяха заети и за да достигне до стълбите, той трябваше да премине през облак топъл тютюнев дим. Мецанинът беше запазен за играчите на билярд. Около масите се чуваха подвиквания, смехове, спорове:
	— Тринадесет! Четиринадесет! Петнадесет!
	— Какъв късмет!
	— Пак щека!
	— Йожен, една халба!
	— Йожен, едно дюбоне!
	Шумна веселост, отмервана от рязкото почукване на топките, напомнящо стакато на морзов апарат.
	Всичко в тези лица беше младежко: розовината на бузите под наболите бради, бодрите погледи зад пенснетата, несръчността, живостта, възторжените усмивки, които изразяваха радостта на цъфтежа, радостта от вярата в живота, радостта да съществуваш.
	Антоан вървеше на зигзаг между играчите, като търсеше по-уединено място. Това гъмжило от млади хора разсея за малко грижите му, но в същото време за първи път в живота си той почувствува, че тридесетте години започват да му тежат.
	„Деветстотин и тринадесета година… — мислеше си той. — Хубаво поколение. По-здраво и с повече устрем, отколкото младежта от преди десет години, моето поколение…“
	Тъй като бе пътувал малко, Антоан почти никога не мислеше за родината си. Но тази вечер изпитваше някакво ново чувство към Франция, към нейното национално бъдеще, чувство на увереност, на гордост. Но това чувство внезапно се помрачи: и Жак би могъл да бъде един от тези многообещаващи младежи… Къде ли е той сега? Какво ли прави в този момент?
	В дъното на залата имаше няколко свободни маси, които се използуваха като гардероб. Той реши, че това място няма да бъде лошо, ако седне под аплика, зад купчината натрупани палта. Наоколо му нямаше никой, освен една тиха двойка — момчето, още хлапак, с лула в уста, четеше „Юманите“, без да обръща внимание на другарката си, която пиеше на малки глътки чаша топло мляко и се забавляваше сама, като ту лъскаше ноктите си, ту броеше дребните си пари, ту разглеждаше зъбките си в джобното си огледалце, ту наблюдаваше с крайчеца на окото новодошлия; този стар загрижен студент, който се задълбочи в някаква книга, преди още да е дал поръчката си, събуди любопитството й за няколко минути.


	Антоан започна да чете, но все още не успяваше да съсредоточи вниманието си. Машинално опипа пулса си, който беше ускорен, рядко му се случваше до такава степен да не може да се овладее.
	Впрочем началото на повестта бе доста объркващо:
	„Страшна горещина. Миризма на изсъхнала земя, прах. Пътят се изкачва и искри бликат от скалата под подковите на конете. Сибил язди напред. Часовникът на Сан-Паоло удря десет часа. Насеченият бряг се изрязва на фона на ярката синевина. Лазур и злато. Надясно, докъдето поглед стига — Неаполитанският залив. Наляво втвърден къс злато изплува от течното злато — остров Капри.“
	Нима Жак е в Италия?
	Антоан нетърпеливо прескача няколко страници. Странен стил…
	„Баща му. Чувствата на Джузепе към този баща. Непристъпно кътче в душата му, трънлив храст, изгаряне. Години на бясно, непокорно идолопоклонство. Всички естествени стремежи са пречупени. Двадесет години, за да се примири с омразата. Двадесет години, за да разбере, че трябва силно да мрази. Да мрази с цялото си сърце.“
	Антоан спира да чете, става му неудобно. Този Джузепе?… Връща се отново на първите страници, мъчи се да си наложи спокойствие.
	Първата сцена е разходка на коне на двама млади хора — Джузепе, който прилича на Жак, и Сибил, младо момиче, което трябва да е англичанка, защото тя казва: „В Англия, когато се налага, ние се задоволяваме с временни положения. Това ни позволява да вземаме решения и да действуваме. Вие, италианците, още отначало искате нещо окончателно.“
	А мисли: „Поне в това отношение бих станала италианка; но не е нужно той да го знае“.
	На върха двамата млади хора слизат от конете, за да си починат.
	Тя скача от коня преди Джузепе, удря пожълтялата трева с камшика си, за да изгони гущерите и сяда. Направо на нажежената земя.
	— На слънце ли искаш, Сибил?
	Джузепе се изтяга в тясната сянка край стената. Той обляга глава на топлата мазилка и гледа. „Нейните движения — мисли си той — биха могли да бъдат грациозни, но тя не е в мир със самата себе си.“
	Антоан е така трескаво възбуден, че прескача пасажите и се мъчи да разбере всичко, преди още да е дочел. Погледът му попада случайно на фразата:
	„Тя е англичанка и протестантка“.
	Той прочита целия пасаж:
	„За него у нея всичко е изключително. Обожаемо и омразно. Чарът, че тя е родена, че е живяла и живее в свят, почти напълно непознат нему. Тъгата на Сибил. Чистотата й. Другарството й. Усмивката й. Не, тя се усмихва с очи, но никога с устни. Чувството, което той храни към нея — строго, ожесточено, злобно. Държането й го оскърбява. Тя сякаш желае той да бъде от по-долна раса, но страда от това. Казва:
	— Вие, италианците. Вие, южняците.
	Тя е англичанка и протестантка.“
	Някоя жена, която Жак е срещнал и обикнал?… С която може би живее?
	„Спускане през лозята, през лимоновите дръвчета. Плажът. Стадо, карано от дете с мрачен поглед и разголено рамо под дрипите. То свири, за да повика при себе си две бели кучета. Хлопатарът на кравата, която детето води, дрънка. Безкрайност. Слънце. Краката оставят в пясъка дупки, които се пълнят с вода.“
	Тези описания дразнят Антоан и той прескача две страници.
	Ето младата Сибил в къщи:
	„Вила «Лунадоро». Порутена сграда, обградена от рози. Две лехи, пълни с цветя…“.
	Литература… Антоан обръща листа и спира за миг.
	„Лехата с розите, куп от пурпурни багри, нисък свод от букети цветя, чийто мирис, едва поносим под слънчевите лъчи, прониква в кожата, вмъква се във вените, размътва погледа, забавя или ускорява биенето на сърцето.“
	Какво му напомня тази градина с рози? Тя води към гълъбарника, където „пърхат бели гълъби“. Мезон-Лафит? Чакай, протестантка? Да не би Сибил да е… Ето:
	„Сибил, облечена като амазонка, се е отпуснала на пейката. С разтворени ръце, със стиснати устни, с твърд поглед. Щом остане сама, всичко й става отново ясно: Животът й е даден, за да направи Джузепе щастлив. Но тя го обича само когато го няма.
	Дните, когато най-отчаяно чакам да дойде, аз съм сигурна, че ще го накарам да страда. Нелепа жестокост. Срам. Тези, които могат да плачат, са щастливи. Аз — затворено, бронирано сърце!“
	Бронирано сърце? Антоан се усмихва: медицински термин, дума, която несъмнено е чул от него.
	„Отгатва ли той каква съм аз? Как бих желала да отгатне! Но щом ми се стори, че почва да отгатва, аз не мога да издържа, обръщам се, лъжа, казвам каквото и да е, защото трябва да избягам.“
	А сега ето и майката:
	„Мисис Пауъл слиза по стълбата на терасата. Слънце в белите й коси. Тя си прави сянка с ръка и се усмихва, преди да заговори, преди да е забелязала Сибил.
	— Писмо от Уилиъм — казва тя. — Толкова хубаво писмо. Той е започнал две проучвания. Ще остане още няколко седмици в Пестум.
	Сибил хапе устни. Отчаяние. Дали очаква завръщането на брат си, за да се разкрие, да разбере сама себе си?“
	Никакво съмнение: госпожа дьо Фонтанен, Жени, Даниел, цял куп спомени.
	Антоан минава нататък. Прелиства следващата глава. Би искал да намери отново страницата, където се говори за бащата Сереньо.
	Ето я… Не, тук се говори за двореца Сереньо, стара постройка на брега на залива:
	„… дълги сводести прозорци, обградени с фрескови орнаменти от стилизирани вейки…“
	Описания — заливът, Везувий.
	Антоан прескача цели страници, като хвърля поглед тук-там, за да следи развитието на разказа.
	Джузепе живее сам със слугите в тази лятна резиденция. Сестра му Анета е в чужбина. Майка му, естествено, е умряла. Бащата, съветникът Сереньо, останал в Неапол във връзка с работата си като висш чиновник, идва само в неделя и понякога вечер в делничен ден.
	„Точно както правеше тате в Мезон“ — забелязва Антоан.
	„Той слизаше от кораба, за да пристигне за вечеря. Храносмилане. Пури и кратка разходка под колонадата. Ставаше рано, за да мъмри конярите и градинарите. После се качваше мълчалив отново на първия кораб, който заминаваше сутринта.“
	А, ето портрета на тате… Антоан, разтреперан, започва да чете:
	„Съветникът Сереньо. Успех в обществото. У него всичко се съчетава и се допълва. Семейно положение, имуществено положение, професионален ум, организационен дух. Официален, утвърден, агресивен, авторитет. Сурова честност. Най-грубите добродетели. Също и външният му вид. Самоуверен, широкоплещест. Буен характер под налягане, който винаги заплашва и винаги се сдържа. Величествена карикатура, която е наложила уважение и страх наоколо си. Духовен син на черквата и идеален гражданин. Както във Ватикана, така и в двореца, в съда, на бюрото си, в семейството, на вечеря, навсякъде той е с бистър ум, силен, безупречен, самодоволен, непоклатим. Сила. По-точно тежест. Не действуваща сила, а инертна сила, която тежи. Една завършена цялост, едно цяло. Истински паметник.
	О, неговият студен вътрешен смях…“
	За миг всичко се замъглява пред погледа на Антоан. Той се учудва как Жак се е осмелил. Колко безжалостна му се вижда тази отмъстителна страница, когато си спомня за грохналия старец и неговото:
P>
	„Конче игриво,
	конче-вихрогонче…“.
P$
	Изведнъж започва да се чувствува отчужден от брат си.
	„О, неговият студен вътрешен смях, с който завършва обидното си мълчание. Двадесет години поред Джузепе е търпял това мълчание, този смях. Разбунтуван.
	Да, омраза и бунт — това е цялото минало на Джузепе. Когато мисли за младостта си, у него се надига желание за мъст. От най-ранното му детство всички негови инстинкти влизат в борба с бащата още щом се проявят. Всичките му инстинкти! Безредие, неуважение, леност. Той ги изтъква нарочно. Това е неговата реакция. Лош ученик, който се срамува, че е лош. Но така именно той се бунтува най-добре срещу омразните правила. Непреодолимо желание да извърши най-лошото. Неподчинението за него има вкус на отмъщение.
	«Безсърдечно дете» — казват те. Така казват за него, когато стонът на ранено животно, цигулката на някой просяк, усмивката на някоя синьора, срещната в преддверието на черквата, го карат да плаче вечер в леглото. Самота, пустота, прокълнато детство. Той стана мъж, без да чуе блага дума от никоя уста, освен от устата на сестричката си.“
	„Ами аз?“ — мисли Антоан.
	Когато говори за сестричката си, в тона му проличава отсянка на нежност:
	„Анета, Анета, сестричката. Какво чудо, че тя е могла да разцъфне в тази пустиня!
	По-малка сестра. Сестра на неговото детско отчаяние, на неговите бунтове. Единствена светлина, свеж извор, единствен извор сред тази безплодна тъмнина.“
	„Ами аз?…“
	А, ето, малко по-долу се говори за по-стария брат Умберто:
	„Понякога в погледа на по-стария брат Джузепе забелязва някакво усилие да прояви симпатия…“
	„Усилие, значи? Неблагодарник!“ — мисли Антоан.
	„… симпатия, обременена със снизхождение. Но между тях имаше десет години — цяла бездна. Умберто се криеше от Джузепе, а Джузепе лъжеше Умберто.“
	Антоан спира четенето. Неприятното чувство, което изпитваше в началото, се е разпръснало; няма значение, че тонът на тези страници е така личен. Той се пита: колко струват съжденията на Жак. Общо взето, всичко, дори това, което се отнася до Умберто, е доста точно. Но какъв дух на омраза! След тригодишна раздяла и самота, след като три години не е получил новини от близките си, Жак така мрази миналото си и говори с такъв тон за него! Антоан е разтревожен: той може би ще открие следите на брат си, но ще намери ли път към сърцето му?
	Той прелиства повестта, за да види дали Умберто… Не, той е само споменат. Скрито разочарование…
	Очите му попадат на пасаж, чийто тон възбужда любопитството му:
	„Без приятели, свит на кълбо, потънал в безредието, тласкан отвсякъде…“
	Животът на Джузепе, сам в Рим. Животът на Жак в някой град в чужбина?
	„Понякога вечер в стаята му — тежък въздух. Книгата пада. Той духа лампата и тръгва в нощта като млад вълк. Рим на Месалина, мръсни квартали, осеяни с примамки и изкушения. Съмнителни светлини под безсрамно спуснати завеси. Тъмнина, пълна с хора, сенки, които се предлагат, сенки, които дебнат. Сладострастие. Той се плъзга покрай стените, всеки отвор в които е засада. От себе си ли бяга? Какво може да утоли тази жажда? С дух смутен от неизвършени лудости, той скита безчувствен, със смъдящи очи, с трескави ръце, с пресъхнало гърло, така чужд на себе си, сякаш е продал и душата, и тялото си. Пот от тревога, пот от сластолюбие. Той обикаля и броди из уличките. Докосва се и отново се сблъсква със същите примки. Минават часове. Часове.
	Много късно. Зад подозрителните завеси светлините гаснат. Улиците стават безлюдни. Той е сам със своя демон. Готов за всякакво падение. Твърде късно. Безсилен, изсушен от прекомерната умора, предизвикана от желанието.
	Нощта отминава. Закъсняла чистота на мълчанието, религиозна самота на зората. Твърде късно.
	Отвратен, смазан от умора, незадоволен, унизен, той се довлича до стаята си и се плъзва между чаршафите. Без угризения. Измамен, предъвквайки до бледия ден горчивината на нерешителността.“
	Защо четенето на тази страница е така мъчително за Антоан?
	Той беше допускал, че братчето му е живяло, че се е омърсило от много срещи; готов бе да каже: „Какво от това!“. И дори: „Толкова по-добре!“. И все пак…
	Антоан бърза да обърне още няколко листа. Не успява да чете наред и някъде само отгатва развитието на интригата.
	Вилата на Пауъл на брега на залива е наблизо до двореца Сереньо. През ваканциите Джузепе и Сибил са съседи. Разходки на кон, разходки с лодка вечер…
	„Джузепе ходеше всеки ден във вила «Лунадоро». Сибил не отбягваше нито една среща. Загадъчността на Сибил. Безрадостен, Джузепе обикаляше около нея.“
	Описанието на любовта на Джузепе пречи на Антоан да следи развитието на разказа и той се дразни от това. Но все пак си налага да прочете поне отчасти една доста дълга сцена, която като че ли идва след някакво скъсване между двамата млади хора.
	„Шест часът вечерта. Джузепе пристига във вилата. Сибил. Градината, пияна от аромати, си отспива след слънчевия ден. Приказен принц, Джузепе върви между две огнени стени — между цъфналите нарове, запалени от залязващото слънце. Сибил, Сибил! Никой. Затворени прозорци, спуснати щори. Той се спира. Наоколо му лястовици като подгонени цепят въздуха със свистене. Няма никого. Може би под перголата или зад къщата? Той едва се въздържа да не се затича.
	При ъгъла на вилата в лицето го удрят звуци на пиано. Сибил! Вратата-прозорец на салона е отворена. Какво свири тя? Сърцераздирателни въздишки, изпълнен с тъга въпрос, който се издига в меката вечер. Човешки зов, изречена фраза, но все пак неуловима, останала завинаги непреводима на ясен език. Той слуша, приближава се, стъпва на прага. Сибил не чува нищо. Лицето й е открито, без свян. Клепачи, които мигат, напрегнати устни, всичко е само признание. Под това лице е душата, самото това лице е душа и любов. Прозрачна самота. Разкрита тайна, изнасилване, открадната прегръдка. Тя свири. Звуците се навиват като спирали в този прекрасен миг. Сподавено ридание, скръб, която намалява, издига се, носи се, преди да се стопи като по чудо в тишината, подобно на изчезващо в простора ято птици.
	Сибил вдига ръце. Пианото трепти. Ако сложиш длан върху него, ще усетиш вълнението на едно сърце, което живее. Тя мисли, че е сама. Обръща глава. Бавно движение, грация, които той не познава. И изведнъж…“
	Литература, литература! Тази склонност към кратки и груби щрихи е вбесяваща.
	Дали действително Жак е влюбен в Жени?
	Въображението на Антоан изпреварва разказа. Той се връща към текста.
	Най-после погледът му отново попада на името на Умберто. Кратка сцена в двореца Сереньо една вечер, когато господин съветникът е дошъл неочаквано за вечеря, придружен от по-големия си син.
	„Огромна трапезария. Три сводести прозореца към розовото небе, където пуши Везувий. Стени, боядисани като мрамор, зелени вградени колони, които създават илюзията, че поддържат купола.
	Молитва преди ядене. Дебелите устни на съветника се движат. Той се кръсти и това сякаш изпълва залата. Умберто също се кръсти, от приличие. Джузепе, вцепенен, не се кръсти. Всички сядат. Бялата покривка има строг вид. Три прибора, сложени прекалено далече един от друг. Филипо, обут в плъстени обувки, и неговите сребърни блюда.“
	И по-нататък:
	„Пред бащата дори името на семейство Пауъл не се произнася никога. Той отказа да се запознае с Уилиъм. Този чужденец. Художник. Нещастна Италия — кръстопът, жертва на скитници. Миналата година, без да си служи с половинчати мерки: «Забранявам ти да виждаш тези еретици.»
	Дали подозира той, че заповедта му е нарушена?“.
	Антоан губи търпение, обръща няколко страници.
	Ето отново по-стария брат:
	„Умберто подхвърли няколко безобидни новини. Наново тегне мълчание. Хубаво чело има Умберто. Съзерцателен и горд поглед. Без съмнение другаде той е млад, пламенен. Има познания. Чака го бъдеще на лауреат. Джузепе обича брат си. Не като брат. Като вуйчо, който би могъл да му стане приятел. Ако останат заедно достатъчно дълго, може би Джузепе ще заговори. Но те рядко остават сами двамата и срещите им са предварително определени. Всяка близост с Умберто е изключена.“
	„Ясно е — разсъждава Антоан, като си спомня лятото на 1910 година. — Заради Рашел… по моя вина.“
	Той прекъсва четенето и замислен, уморено обляга глава на гърба на стола. Разочарован е: това литературно дрънкане не води до нищо и не обяснява ни най-малко тайнствената причина на заминаването.
	Оркестърът свири откъс от някаква виенска оперета. Всички подемат тихо мелодията; тук-там някои я засвирват с уста. Тихата двойка не се е помръднала. Девойката е изпила млякото си и сега пуши и скучае; от време на време слага голата си ръка на рамото на приятеля си, който е разгънал вестник „Човешки права“. Тя разсеяно гали крайчето на ухото му и се прозява като котка.
	„Малко жени — забелязва Антоан. — Но всички са свежи… Само че са оставени на второ място. Просто съдружнички в удоволствието.“
	Между две маси, заети от студенти, се повдига спор. Имената на Пеги и Жорес избухват като бомби.
	Едно младо еврейче със синкава брадичка идва и сяда между „Човешките права“ и котката, която вече не скучае.
	Антоан прави усилие да продължи четенето. Загубил е страницата. Прелиствайки списанието, той попада на последните редове на „Сестричката“.
	„… Тук животът и любовта са невъзможни. Сбогом.
	… Чар на неизвестното, чар на съвсем новия утрешен ден, опиянение. Да забравиш, да започнеш всичко отново.
	… Първият влак за Рим. Рим, първият влак за Генуа. Генуа, първият кораб.“
	Не е нужно повече, за да се събуди изведнъж интересът на Антоан. Търпение, тайната на Жак е тук, скрита между тези редове. Трябва да се стигне до края, да се чете спокойно страница по страница.
	Антоан се връща назад, обхваща с две ръце главата си, съсредоточава се.
	Ето, пристига Анета, сестричката, която идва от един швейцарски манастир, където е завършила учението си:
	„Малко се е променила Анета. Някога прислужничките се гордееха с нея. Е una vera Napoletana.* Малка неаполитанка. Закръглени рамена. Тъмна кожа. Пълнички устни. Очите й се смеят по всякакъв повод и без повод“.
	[* Истинска неаполитанка (ит.). — Б.пр.]
	Защо е намесил Жиз в тая история? И защо я е направил истинска сестра на Джузепе?
	Впрочем още при първата сцена между брата и сестрата Антоан изпитва някакво смущение.
	Джузепе е отишъл да посрещне Анета и те се връщат с кола в двореца Сереньо.
	„Слънцето се е скрило зад ридовете. Полюляване в старата каляска под клатещия се слънчобран. Сянка. Внезапна свежест.
	Анета, нейното чуруликане. Тя е хванала Джузепе под ръка. Бъбри. Той се смее. Колко самотен беше до тази вечер. Сибил не разпръсва самотата му. Сибил, Сибил, тъмна, вечно бистра вода. Замайващо чиста. Сибил.
	Гледката се стеснява около тях. Здрачът се разтопява в нощта.
	Както някога Анета се е сгушила до него. Бърза целувка. Горещи гъвкави устни, грапави от праха. Както някога. В манастира също — смехове, чуруликане, целувки. Както някога брат и сестра. Влюбен в Сибил, каква сладост намира Джузепе в ласките на сестричката! Той отвръща на целувките й. Навсякъде, по окото, по косите. Братски, шумни целувки. Коларят се смее. Тя бъбри — манастира, нали знаеш, изпитите. Джузепе също бъбри разхвърляно — бащата, идната есен, бъдещето. Той се въздържа, няма да произнесе името на Пауъл, на тези еретици. Анета е набожна. В стаята й пред олтара на мадоната има шест сини свещи. Евреите разпънаха Христа, те не познаха сина божи. Но еретиците знаеха. Те от гордост се отрекоха от истината.“
	В отсъствието на бащата братът и сестрата се настаняват в двореца Сереньо.
	Някои страници са неприятни от край до край на Антоан:
	„На следния ден Джузепе е още в леглото и Анета влиза. Анета все пак малко се е променила. Все същият открит и чист поглед, леко учуден, но по-топъл, поглед, който и най-дребното нещо би смутило. Тя току-що се е измъкнала от леглото си. Още мека и топла. Разрошена, не е кокетка, само дете. Както някога. Тя вече е извадила от куфарите сувенирите си от Швейцария, снимки, погледни! Устните й се движат над равните зъби. Как паднала, когато била на ски. Връх на скала в снега. Още има белег на коляното, гледай! Прасците й, бедрото й под пеньоара. Голото й бедро. Тя опипва белега. Бледа рязка на мургавата кожа. Разсеяно. Тя обича да гали плътта си. Сутрин и вечер обича огледалото си и се усмихва на тялото си. Тя бъбри. Мисли за хиляди неща. Уроците по езда: бих искала да яздя с тебе, на пони, в амазонски костюм, да галопираме по плажа. Тя продължава да опипва крака си. Сгъва и разгъва лъскавото си коляно. Джузепе премига и ляга в леглото си. Пеньоарът пада отново, най-после. Тя изтичва до прозореца. Утринен блясък върху залива. Ленивецо, девет часът, да изтичаме да се окъпем“.
	Тази близост продължава няколко дни. Джузепе разделя времето си между сестричката и загадъчната англичанка.
	Антоан прехвърля много страници, без да спира.
	Един ден, когато Джузепе идва да вземе Сибил за разходка из залива, се разиграва сцена, която изглежда решаваща. Антоан я прочита цялата въпреки непоносимите „фиоритури“.
	„Сибил под перголата между сянката и слънцето. Замислена. Ръката й в светлината е опряна на белия стълб. Дебнела ли е тя?
	— Чаках ви тук.
	— Аз останах при Анета.
	— Защо не я доведете?
	Тонът не се харесва на Джузепе.“
	Антоан прескача малко по-нататък:
	„… Джузепе спира да гребе. Около тях въздухът е неподвижен. Крилата тишина. Заливът сякаш е от живак. Великолепие. Тихо бълбукане на водата около лодката.
	— За какво мислите?
	— А вие?
	Мълчание.
	— Ние мислим за същите неща, Сибил.
	Мълчание. Промяна в гласовете:
	— Аз мисля за вас, Сибил.
	Мълчание, дълго мълчание.
	— И аз също мисля за вас.
	Той трепери.
	— За цял живот ли, Сибил?
	Тя повдига лице. Той вижда как устните й болезнено се разтварят и ръката й хваща ръба на лодката. Мълчаливо обещание, почти тъжно. Заливът блести…“.
	„Действително Жак много ходеше у семейство Фонтанен това лято. Дали любовта му към Жени, може би отхвърлена любов, е причина за заминаването му?“
	Още няколко страници и изведнъж действието като че ли започва да се развива по-бързо.
	През ежедневните сцени, които напомнят на Антоан за живота на Жак и Жиз в Мезон, той следи обезпокоителното развитие на тази нежност между брат и сестра. Съзнават ли те естеството на тази близост? Колкото до Анета, тя знае, че целият й живот е устремен към живота на Джузепе; но нейната невинност е тъй истинска, че тя напълно чистосърдечно слага маската на естествено и позволено чувство върху своя жар. Изглежда обаче, че признатата любов към Сибил отначало така изпълва и заслепява Джузепе, че той не забелязва доколко сестра му го привлича физически. Но докога ще се мами той относно естеството на своята привързаност?
	В края на един следобед Джузепе предлага на сестричката си: „Искаш ли да се разходим по хладина, да вечеряме в някое ханче и да вървим дълго, докато се стъмни?
	Тя пляска с ръце.
	— Обичам те, Бепино, когато си весел.
	Обмислил ли е предварително Джузепе това, което ще извърши? След импровизирана вечеря в едно рибарско селце той повежда момичето по пътища, които то не познава.
	Той върви бързо. През лимонови градини, през каменливи пътеки, по които е минавал двадесет пъти със Сибил. Анета се учудва. Сигурен ли си в пътя? Той завива наляво. Стръмнина. Стара стена, ниска сводеста врата. Джузепе се спира и се смее.
	— Ела да видиш.
	Тя се приближава доверчиво. Той бута вратата, една камбанка иззвънява.
	— Ти си луд.
	Той я повежда, смеейки се, под боровете. Градината е тъмна. Тя се бои, не разбира.
	Тя е влязла във вила «Лунадоро».
	Ниската сводеста врата, звънчето, гъстите борове, всички подробности този път са вярно предадени.
	Госпожа Пауъл и Сибил са под перголата:
	— Представям ви моята сестричка.
	Посрещат я с разтворени обятия. Предлагат й стол, задават й въпроси. Анета мисли, че сънува. Анета между две еретички. Начинът, по който майката я приема, белите й коси, усмивката й:
	— Елате да ви дам рози, дете мое.
	Розовите храсти, тъмен свод, предразполагат със своята буйност, със своята нежност.
	Сибил и Джузепе остават сами. Да улови ръката й? Тя би се отдръпнала. Тази строга сдържаност е по-силна от волята й, по-силна от любовта й. Той мисли: «Колко й е трудно да се остави да бъде обичана!».
	Госпожа Пауъл е откъснала рози за Анета. Пурпурни, малки, притиснати една до друга рози без бодли, пурпурни рози, черни по средата.
	— Трябва пак да дойдете, my dear. Сибил е толкова самотна.
	Анета мисли, че сънува. Това ли е проклетото племе? Възможно ли е тя да се страхува от тези хора като от магия?“
	Антоан прескача една страница.
	Ето Анета и Джузепе се връщат обратно.
	„Луната се е скрила. Нощта е още по-тъмна. Анета се чувствува лека, опиянена. Това семейство Пауъл! Тя се обляга на ръката на Джузепе с цялата тежест на младото си тяло и той с вдигната глава я повежда в мечтите си. Сърцето му е далеч. Ще й се довери ли той? Не може вече да се сдържи и се обръща към нея:
	— Ти разбираш, че не ходя там само заради Уил, нали?
	Тя не различава чертите му в тъмнината, но долавя глухата възторженост на гласа му. Не само заради Уилиъм? Кръвта бушува във вените й. Тя нищо не е подозирала. Сибил? Сибил и Джузепе? Тя се задушава, измъква ръката си. Би искала да избяга наранена, със стрела, забита в тялото й. Но няма сила. Зъбите й тракат. Няколко крачки. Краката й омекват, тя се олюлява и отметнала назад глава, грохва в тревата под високите липи.
	Той коленичи. Нищо не е разбрал.
	— Какво има?
	Но тя протяга ръце към него като пипала. А, сега той разбира. Тя се залавя за него, повдига се, притиска се до гърдите му. Джузепе! Джузепе!
	Любовен зов. Той не го е чувал никога. Никога, никога. Сибил, заключена в своята загадка. Сибил, чужденката. А пред него това отчаяние, Анета! Пред него това младо, страстно, отдаващо се тяло. Хиляди мисли едновременно в главата му: влюбеното им детство, толкова доверие, толкова нежност. Той може да я обича, тя е от неговия свят, може да я утеши, да я излекува. Тя се е опряла на гърдите му. Тази животинска топлина, която го обгръща. Допирът на бедрата й. Внезапна вълна залива всичко, залива и съзнанието му. Под ноздрите му познатият и нов мирис на косите, под устните му обляното й в сълзи лице, тръпнещите й устни. Нощта, ароматите, кръвта са съучастници. Непреодолим екстаз. Той навежда уста на любовник върху тази влажна, полуотворена уста, която чака, без да знае какво. Тя приема целувката, още не отвръща, но как се отпуща тя, как се стреми към него! Какъв бесен устрем у двамата в сливането на устните им. Трагична сериозност. Дърветата над тях се завъртат, звездите изчезват. Повдигнати, разхвърляни дрехи, непреодолимо привличане, откритие, допир на непозната плът, притискане, допир, мъжествен натиск, смаяно смирено съгласие. Обладана, обладана. Мъчително брачно опиянение.
	О! Слят дъх и спряло време!
	И внезапно жив лунен лъч, нескромен и груб поглед, който ги разделя като удар с камшик.
	Те бързо стават. Те стоят смаяни. Подути, изкривени уста. Те треперят. Не от срам. От радост. От радост и изненада. От радост и от желание за още.
	Във вдлъбнатото легло от трева, струпани накуп листенцата на розите са окапали. Тогава с романтичен размах Анета взема букета и го разтърсва. Облак цветни листенца посипва смачканата трева, която носи отпечатъка само на едно тяло.“
	Разтреперан, възмутен, Антоан спира.
	Той е смаян. Жиз? Кой би повярвал?
	И все пак целият откъс звучи съвършено правдоподобно: не само старата стена, камбанката, градината с розите, но и когато те се търкалят заедно прегърнати. Това не е вече въображение. Тук вече няма каменливия път в Италия, нито сянката на лимоновите дървета; това е гъстата трева на Мезон, която Антоан вижда много добре, това са вековните липи на алеята. Да, Жак наистина е завел Жиз у госпожа дьо Фонтанен в една такава лятна вечер и на връщане… Каква наивност! Да живее толкова близо до тях, толкова близо до Жиз и да не подозира нищо! Жиз? Това целомъдрено, затворено телце е могло да крие подобна тайна? Не, не…
	Дълбоко в душата си Антоан още се съпротивява и отказва да повярва.
	Но толкова подробности! Розите… червените рози! О, сега той разбира вълнението на Жиз, когато тя беше получила анонимната пратка от лондонската цветарка, сега разбира защо по това указание, което изглеждаше почти незначително, тя бе толкова настоявала да се започне веднага издирване в Англия. Очевидно тя единствена разбираше смисъла на тези пурпурни рови, изпратени една година по-късно, може би в деня, когато се е отдала под липите.
	Значи, Жак е живял в Лондон? И в Италия? И в Швейцария… Дали е още в Англия? Напълно възможно е той да сътрудничи оттам на това женевско списание…
	И изведнъж всичко се уяснява, сякаш една по една падат сенките около смътно осветена точка. Отсъствието на Жиз, нейното упорство да отиде в този английски пансион! Дявол да го вземе, очевидно тя е настоявала да бъде изпратена там, за да може да намери Жак! Сега Антоан се упреква, че още при първия неуспех е изоставил следата на лондонския цветарски магазин.
	Той се опитва да разсъждава с известна последователност, но толкова предположения, толкова спомени изплуват в паметта му. Тази вечер той вижда цялото минало в нова светлина. Сега си обяснява отчаянието на Жиз след изчезването на Жак. Отчаяние, чието значение той не подозираше, макар че бе направил усилия да го облекчи. Спомня си за отношенията си с Жиз, за съчувствието си. Впрочем нали от това съчувствие се беше родило малко по малко чувството му към Жиз? По онова време Антоан не можеше да говори за Жак нито на баща си, който упорито поддържаше предположението за самоубийство, нито със старата госпожица, всецяло погълната от молитви и панихиди. Жиз, напротив, той чувствуваше така близка, така пламенна. Всеки ден след вечеря тя слизаше при него, за да чуе последните новини. Приятно му беше да я осведомява за постъпките си, да й доверява надеждите си. Нали именно през тези задушевни вечери той бе започнал да харесва това трепетно същество, всецяло отдадено на своята скрита любов. Кой знае дали сам не бе изпитал, без да съзнава, опиващия чар на това младо тяло, вече тяло на жена? Той си спомня за нежните движения на момичето, което се галеше като болно дете. Анета… Колко ловко го бе измамила тя! И той, когото заминалата Рашел бе оставила в пълна душевна самота, как бързо си бе въобразил… Каква подлост! Той вдигна рамене. Влюбил се бе в Жиз просто защото способността му да обича не бе насочена към никого; и бе повярвал, че и Жиз изпитва влечение към него, защото, сломена от разбитата си любов, тя се бе привързала към единствения човек, който можеше да намери любовника й!
	Антоан се опита да пропъди тези мисли. „Дотук още нищо не обяснява внезапното заминаване на Жак“ — казва си той.
	И прави усилие да продължи четенето.
	Братът и сестрата оставят пръснатите рози в тревата и се връщат в двореца Сереньо.
	„Връщане. Джузепе е хванал Анета под ръка и я поддържа. Къде отиват те? Кратката прегръдка може да бъде само прелюдия. Какво ще стане в техните стаи през дългата нощ, към която те вървят?“
	Антоан се препъва още при първите редове. Отново кръвта нахлува в лицето му.
	Всъщност това, което той изпитва, никак не прилича на укор. Пред страстта, която се разгаря, неговият разсъдък е обезоръжен. Но той не може да овладее изненадата и раздразнението си, примесени със злоба; той не е забравил денят, когато Жиз бе така диво отблъснала плахите му опити. Четенето на тази сцена събужда наново желанията му; желания, чисто физически, освободени желания. И то до такава степен, че за да се съсредоточи, той трябва насила да отстрани образа на младото, гъвкаво, мургаво тяло.
	„Какво ще стане в техните стаи през тази дълга нощ, към която те вървят?
	Те се прегъват пред диханието на любовта, вървят мълчаливо, обладани, вцепенени от магията. Месецът, който се показва от време на време, ги придружава. Той осветява целия дворец Сереньо и разбулва от мрака колоните от изкуствен мрамор. Двамата преминават първата тераса. Вървят, докосвайки бузите си. Бузата на Анета пари. Каква естествена дързост към греха има вече в това детско тяло!
	Но изведнъж те отскачат един от друг. Една сянка се е изправила между колоните.
	Бащата е там.
	Бащата ги чака. Беше пристигнал ненадейно с кораба. Къде са децата? Той бе вечерял сам в голямата трапезария. След това се бе разхождал по плочите под колонадата. Децата не се връщаха.
	Един глас прогърмява в тишината:
	— Откъде идвате?
	Няма време да се измисли лъжа. Светкавичен бунт. Джузепе извиква:
	— От мисис Пауъл.“
	Антоан се сепва. Нима баща му е знаел, че…
	„Джузепе извиква:
	— От мисис Пауъл.
	Анета изтичва между стълбовете, преминава вестибюла, изкачва се по стълбата, влиза в стаята си, дръпва резето и се строполява в тъмнината върху тясното си моминско легло.
	Долу за първи път синът се опълчва открито срещу бащата. И най-странното е, че само за да се противопостави на бащината воля, той открито признава другата, бледата любов, в която вече не вярва.
	— Заведох Анета при мисис Пауъл. — Замълчава за момент и отчетливо произнася: — Аз съм сгоден за Сибил.
	Бащата избухва в смях. Страшен смях. Прав, изпъчен, той изглежда по-висок от сянката, която го удължава. Огромен и театрален. Титан, обкръжен от лунно сияние. Той се смее. Джузепе кърши ръце. Смехът спира. Мълчание.
	— Ще се върнете в Неапол и двамата с мен!
	— Няма.
	— Още утре.
	— Няма.
	— Джузепе!
	— Аз не ви принадлежа вече. Сгоден съм за Сибил Пауъл.
	Бащата никога не се е сблъсквал със съпротива, която да не е смазал. Той се преструва на спокоен.
	— Мълчете. Те идват тук да ядат хляба ни, да купуват земите ни. Но да вземат сина ми, това е вече много. Може би сте си мислили, че една еретичка ще носи нашето име?
	— Ще носи моето име.
	— Глупак. Никога. Хугенотски машинации. Спасението на душата, честта на семейството Сереньо. Зле са си направили сметката. Но аз съм тук, аз бдя.
	— Тате.
	— Ще сломя волята ви. Ще ви лиша от издръжка. Ще наредя да ви вземат в някой полк в Пиемонте.
	— Тате.
	— Ще ви смажа. Качете се в стаята си. Още утре ще напуснете това място.
	Джузепе стиска юмруци. Той пожелава…“
	Антоан задържа дъха си.
	„… Той пожелава… смъртта на баща си.
	И за да хвърли върховната обида, той намира сила да се изсмее. После процежда през зъби:
	— Вие сте смешен.
	Минава пред баща си. С вдигната глава, със сгърчени устни се подсмива и слиза по стъпалата.
	— Къде отиваш?
	Синът спира. Каква отровна стрела да хвърли, преди да изчезне? Инстинктът му подсказва най-лошото:
	— Отивам да се самоубия.
	С един скок той слиза по стъпалата. Бащата е вдигнал ръка.
	— Върви си, недостойни сине!
	Джузепе не обръща глава. Гласът на бащата прокънтява за последен път:
	— Бъди проклет!
	Джузепе преминава тичешком терасата и се изгубва в нощта.“
	Антоан би желал да спре отново и да помисли. Но му остават само четири страници и нетърпението му побеждава.
	„Джузепе тича напред, без да знае накъде. Спира се запъхтян, учуден, не на себе си. Надалеч от верандата на някакъв хотел се носи нестройна сладникава и изпълнена с носталгия мелодия на няколко мандолини. Противно томление. Да си прережеш вените в една приятна баня.
	Сибил не обичаше неаполитанските мандолини. Сибил е чужденка. Сибил е нереална и далечна, той би я харесвал като героиня на роман.
	Анета. Само при спомена за голото рамо под ръката му ушите му започват да бучат. Жажда.
	Джузепе има план. Да се върне в двореца призори, да отвлече Анета, да избягат заедно. Той ще се промъкне до стаята й. Тя ще скочи от леглото, за да го посрещне. Голите й бедра. Да се допре отново до нея, до топлата й гладка плът, да почувствува топлия й мирис. Анета. Той вече чувствува как тя се отпуща върху него. Полуотворената й уста, влажната й уста, устата й!
	Джузепе се спуска по напречен път. Артериите му пулсират. Стръмна каменлива пътека, която той изкачва наведнъж. Ободряваща свежест на полето, под луната.
	На ръба на един склон той ляга по гръб, разперил ръце. През полуотворената риза бавно опипва и гали трепетната си гръд. Над него млечно, осеяно със звезди небе. Покой, чистота.
	Чистота, Сибил, студена и дълбока изворна вода, студена и чиста северна нощ.
	Сибил?
	Джузепе става прав. С едри крачки той слиза надолу по хълма. Сибил. Последен път, последен път преди зората.
	Вила «Лунадоро». Ето стената, сводестата врата. Точно мястото на целувката върху измазаната стена. Първото му признание. Там именно. В една такава вечер, лунна вечер. Сибил бе дошла да го изпрати. Ясната й сянка се изрязваше върху бялата мазилка. Той се осмели, наведе се внезапно и целуна профила й върху стената. Тя избяга. В една вечер като тази.
	Анета, защо се върнах при малката врата? Бледото лице на Сибил, волево лице. Сибил, тя не е далечна, тя е тъй близка, тъй действителна и още съвсем непозната. Да се откаже от Сибил? О, не, а с много нежност да развърже този възел. Да накара тази затворена душа да проговори. Каква е заключената в нея тайна? Чиста мечта, освободена от инстинктите: истинска любов. Да обича Сибил. Да я обича.
	Анета, защо е това съгласие в погледа, защо е тази прекалено покорна уста? Прекалено много огън в тази плът, която се предлага. Желание, твърде кратко желание. Любов без тайнственост, без дълбочина, без хоризонт. Без утрешни дни.
	Анета, Анета, да забравим тези достъпни ласки, да се върнем към миналото, да станем отново деца. Анета, гальовно момиченце, любима сестра. Но само сестра, сестра, сестричка.
	О, кръвосмесително желание, смъртно желание! Кой ще ни освободи от него?
	Анета, Сибил. Разкъсан между едната и другата. Коя от двете? И защо да избирам? Не съм искал да сторя зло. Двойно привличане; основно, свято равновесие; стремежи-близнаци, с еднакви права, защото и двата бликат от дъното на душата ми. Защо да бъдат несъвместими в действителността? Как всичко би било чисто в светлината. Защо тази забрана, ако всичко е хармонично в сърцето ми?
	Единствен изход: един от тримата е излишен. Кой?
	Сибил? Наранена Сибил, о, непоносим образ! Не Сибил. Ами Анета?
	Анета, сестричко, прости ми, целувам очите ти, клепките ти, прости ми.
	Не желая едната без другата. Добре, тогава няма да имам нито едната, нито другата. Да се откажа, да забравя, да умра! Не, не да умра: да бъда мъртъв. Да изчезна. Тук са властта на магията, непреодолимата пречка, забраненото.
	Тук животът, любовта са невъзможни.
	Сбогом.
	Чар на неизвестното, чар на съвсем новия утрешен ден, опиянение. Да забравиш, да започнеш всичко отново.
	Кръгом. Право на гарата. Първият влак за Рим. Рим, първият влак за Генуа. Генуа, първият кораб. За Америка. Или за Австралия.
	И изведнъж той започва да се смее.
	Любов? О, не! Живота обичам аз.
	Напред!
	Джек Боти“
	Антоан затвори книжката рязко, мушна я в джоба си и се изправи замаян. Той остана прав няколко секунди, като мигаше с очи на светлината; после, забелязвайки колко е объркан, седна отново.
	Докато той четеше, залата беше напълно опустяла; играчите бяха отишли да вечерят, оркестърът беше замлъкнал. Сами в ъгъла, евреинът и „Човешките права“ довършваха една игра на табла пред развеселения поглед на котката. Приятелят смучеше угасналата си лула и всеки път, когато хвърляше заровете, котката се облягаше на рамото на евреина, като се смееше съучастнически.
	Антоан протегна крака, запали една цигара и се опита да събере мислите си. Но доста време разсеяната му мисъл блужда, както и погледът му, без да може да се спре върху нещо. Най-после той успя да пропъди образите на Жак и Жиз и да възвърне донякъде спокойствието си.
	Най-важното е да може да разграничи истината от писателското въображение. Без никакво съмнение бурното обяснение между баща и син е истина. Някои думи на съветника Сереньо звучаха неоспоримо вярно: „Хугенотски машинации, ще те смажа, ще ти спра издръжката, ще накарам да те вземат войник…“. И това също: „Една еретичка да носи моето име?…“. Струваше му се, че чува разярения глас на баща си, че го вижда как, изправен с цял ръст, изрича проклятието си в нощта. Истина е сигурно и викът на Джузепе: „Отивам да се самоубия“. Освен това тези неща обясняват натрапчивата идея на г-н Тибо. Още от първия ден, когато бяха започнали издирванията, той не можеше да допусне, че Жак е жив; по четири пъти на ден сам телефонираше в моргата. Този вик обясняваше също така неговите смътно разкрити угризения, че е станал причина за изчезването на Жак. И може би това мълчаливо разкаяние не бе съвсем без връзка с албуминната криза, която бе така изтощила стареца в навечерието на операцията му. Изобщо под тази светлина доста случки през последните три години добиваха нов облик.
	Антоан взе отново списанието и потърси саморъчното посвещение:
C>
	„Не ми ли казахте в онази паметна ноемврийска вечер: «Всичко е подчинено на действието на два полюса. Истината има винаги две лица?»
	Както и любовта, понякога“.
C$
	„Очевидно съществуването на тези две любовни връзки — каза си Антоан, — очевидно… Ако Жиз е била любовница на Жак и ако от друга страна Жак е разбирал, че е все така силно влюбен в Жени, животът му наистина трябва да е станал мъчен. И все пак…“
	Антоан имаше чувството, че се блъска в непроницаема преграда. Въпреки всичко невъзможно беше да се приеме, че заминаването на Жак може да се обясни изцяло с това, което току-що бе научил за живота и за чувствата му. Все пак други фактори, неуловими, неизмерими и внезапно събрани, трябва да са го насочили към това необикновено решение. Но кои са те?
	Изведнъж той съобрази, че тези разсъждения можеха да почакат. Това, с което трябваше да се побърза, беше да използува получените указания и да намери, колкото е възможно по-скоро, следата на брат си.
	Да се обърне към редакцията на списанието, би било направо неблагоразумно. Щом Жак не е дал досега знак за живот, това значи, че той упорствува в решението си да се крие. Ако той научи, че убежището му е известно, съществува риск да избяга другаде, по-далеч и да изчезне безвъзвратно. Единственият начин да се успее, е да се действува ненадейно и лично. (Всъщност Антоан никога не разчиташе на никого, освен на себе си.) Той веднага си представи как пристига в Женева. Но какво ще прави там? Ами ако Жак живее в Лондон? Не, по-подходящо би било да се изпрати най-напред в Швейцария един професионален детектив, който ще съумее да научи адреса на Жак.
	„И тогава ще ида там, където се намира той — каза си Антоан като стана. — Само да успея да го изненадам ще видим дали ще ми избяга.“
	Още същата вечер той даде инструкции на един частен детектив.
	Три дни по-късно се получиха първите сведения:
C>
	„Поверително.
	Господин Джек Боти действително пребивава в Швейцария. Той се намира не в Женева, а в Лозана, където има доказателства, че е наемал последователно разни квартири. От месец април т.г. живее на улица Ескалие дю Марше №10, пансион «Камерзин».
	Още не сме успели да открием датата, на която е пристигнал на швейцарска територия. Ние обаче направихме усилия да проучим въпроса за военната му повинност.
	Според поверителни сведения, получени от френското консулство, господин Боти се е представил през януари 1912 година във военното бюро на консулството, снабден с лични и други документи, издадени на името на Жак-Жан-Пол Оскар Тибо, френски поданик, роден в Париж в 1890 година, и т.н… Неговият картон, от който не можахме да препишем отличителните белези, но които впрочем са подобни на тези, получени от друг източник, показва, че той веднъж е бил вече отлаган по причина на сърдечна инсуфициенция през 1907 година по решение на военната медицинска комисия в седми участък в Париж и втори път на основание на медицинско свидетелство, представено през 1911 година във френското консулство във Виена (Австрия). След новия преглед, на който се е явил в Лозана през февруари 1912 година и протокола, за който е бил препратен служебно в съответното наборно бюро на департамента Сена, разрешено му е било едно трето и последно отлагане. По този начин той е напълно в ред с френските власти, колкото се отнася до освобождаването от военна служба по здравословни причини.
	Господин Боти, изглежда, води доста приличен живот и е във връзка главно със студенти и журналисти. Той е член на Клуба на швейцарския печат. Сътрудничеството му в няколко вестника и списания може, по събраните сведения, да бъде достатъчно, да му осигури почтени средства за съществуване. Увериха ни, че господин Боти пише под няколко различни псевдонима; те могат да бъдат открити, ако ни бъдат изпратени нареждания в този смисъл.“
C$
	Един чиновник от агенцията си беше дал труда да донесе по спешност този документ в една неделя в десет часа вечерта.
	Невъзможно бе Антоан да замине на следната утрин. Но положението на г-н Тибо не позволяваше никакво отлагане.
	Антоан се справи с бележника си, после прегледа разписанието на влаковете и реши да вземе бързия влак за Лозана в понеделник вечерта.
	Цяла нощ не можа да мигне.


>>	VI

	На следния ден той бе много претоварен с работа. Въпреки заминаването си трябваше да намери време и за няколко допълнителни визити. Тръгна рано за болницата и цял ден обикаля Париж, без дори да се върне да обядва в къщи. Прибра се едва след седем часа, а влакът му тръгваше в осем и половина.
	Докато Леон приготвяше пътната му чанта, Антоан се качи бързо при баща си, когото не бе виждал от предната вечер.
	Общото състояние на болния се бе явно влошило. Той не се хранеше вече, беше много изтощен и болките му не преставаха.
	Антоан трябваше да направи усилие, за да извика обичайното: „Добър ден, тате“, което действуваше на болния като укрепително лекарство. Той седна на обикновеното си място и със съсредоточен вид започна ежедневния разпит, като избягваше всякакви паузи. Гледаше баща си усмихнато, макар че тази вечер не успя да отпъди натрапчивата мисъл: „Той скоро ще умре“.
	На няколко пъти го порази вглъбеният поглед, който баща му обръщаше към него и който като че ли задаваше един и същ въпрос.
	„До каква степен се тревожи той за състоянието си?“ — питаше се Антоан. Г-н Тибо често говореше за смъртта си с примирени и тържествени думи. Но какво ли мислеше дълбоко в себе си?
	Няколко минути бащата и синът, затворени всеки в собствената тайна — която може би всъщност беше еднаква, — разменяха незначителни думи върху болестта и върху най-новите лекарства. После Антоан стана, като каза, че има някаква бърза визита преди вечеря. Г-н Тибо, чиито болки не спираха, не направи никакъв опит да го задържи.
	Антоан не беше предупредил никого за заминаването си. Имаше намерение да обади само на калугерката, че ще отсъствува тридесет и шест часа. За нещастие тя беше заета при болния, когато той бе в спалнята.
	Времето течеше. Той почака няколко минути в коридора и понеже сестрата не излизаше, отиде да намери г-ца дьо Вез, която пишеше писмо в спалнята си.
	— О — рече тя, — ти ще ми помогнеш, Антоан. Една пратка зеленчук се е изгубила.
	С голяма мъка можа да й обясни, че тази нощ го изпращат в провинцията за един много сериозен случай и че вероятно няма да се върне на следния ден, но че вкъщи не трябва да се безпокоят, тъй като доктор Теривие е осведомен за отсъствието му и е готов веднага да дойде, щом го повикат.
	Минаваше осем часът. Антоан едва имаше време да стигне до гарата.
	Колата се движеше бързо. Пустите кейове, черните лъскави мостове, площадът Карусел се редуваха един след друг с бързото темпо на приключенски филм. Антоан пътуваше рядко и възбудата от това нощно пътуване, тревогата за баща му, многото други мисли, които го гнетяха, както и рискованият план, който се готвеше да постави в действие, му вдъхваха смелост и решителност.


	Купето, в което си бе запазил място, беше почти пълно. Опита се да спи. Напразно. Ядоса се и започна да брои спирките. Призори, тъкмо когато бе задрямал, локомотивът отчаяно изсвири, влакът забави ход и влезе в гарата на Валорб. След всички митнически формалности, след като мина през разни гишета в леденото помещение и след швейцарското кафе с мляко вече не можеше и да мисли за сън.
	В ранното декемврийско утро външният свят започваше да приема облик. Железопътната линия минаваше в дъното на долина, чиито склонове вече се забелязваха. Никакви цветове — в колебливата и сива светлина на зората околният пейзаж бе като рисунка с въглен — черно върху бяло.
	Погледът на Антоан възприемаше пасивно всичко наоколо му. Сняг покриваше хълмовете и изпълваше падините на черната земя. Сенки на борове се изрязаха внезапно на сивия фон. После всичко изчезна — влакът навлезе в гъста мъгла. Полето отново се показа. Малки жълтеникави светлинки, разхвърляни из мъглата, показваха започващия утринен живот на пренаселена област. Островчетата от къщи ставаха по-ясни, светлинките по-редки и сградите по-малко мрачни. Неусетно черният цвят на земята стана по-зелен и скоро полето се превърна в зелена шир от тлъсти пасища, върху които снежни резки показваха всяка гънка, всеки улей, дори най-малката бразда. Схлупените чифлици, приклекнали като квачки и широко прилепени о земята, отвориха всичките капаци на малките си прозорци. Денят бе настъпил.
	Безучастен, с чело, долепено до стъклото, потиснат от чуждия тъжен пейзаж, Антоан се почувствува напълно неподготвен. Трудностите на това, което бе предприел, се възправяха застрашително пред него и той се тревожеше, че след безсънната нощ няма да бъде в състояние да се справи със задачата си.
	Влакът наближаваше Лозана. Линията минаваше вече през предградията. Антоан разглеждаше затворените фасади на приличащите на кубове къщи, с балкони и отделени една от друга като малки небостъргачи. Кой знае дали Жак не се събуждаше в този миг зад някои от тези щори от светло чамово дърво?
	Влакът спря. Студен вятър бръснеше перона. Антоан потрепери. Тълпата пътници потъваше в подземния изход. Трескав, схванат, за първи път останал без воля и разсъдък, той следваше навалицата, като мъкнеше чантата си и се чудеше какво да прави. „Умивалници. Бани. Душове.“ Една гореща баня, за да си отпочине, и един студен душ, за да се освежи? Да се обръсне и да се преоблече? Това беше последният му шанс да се ободри.
	Хрумването беше добро: той излезе от банята като от чудотворен извор. Чувствуваше се напълно бодър. Изтича до гардероба, остави чантата си и решително се спусна към неизвестността.
	Навън сега плющеше дъжд. Скочи в един трамвай, за да слезе в града. Въпреки че още нямаше осем часа, магазините бяха отворени. Заети, мълчаливи хора, облечени в мушами, обути с галоши, вече изпълваха тротоарите и внимаваха да не слизат по средата на улиците, по които впрочем нямаше никакви коли. „Град на работни хора без въображение“ — каза си Антоан, който бе склонен към бързи обобщения. Водейки се по плана на града, той бързо намери пътя, който го изведе на площада пред кметството. Той вдигна глава към часовника на кулата, когато той удряше осем и половина. Улицата, на която живееше Жак, излизаше на площада.
	Трябва да беше много стара — беше къса, тясна, на стъпала и имаше къщи само от лявата страна. Изкачваше се на площадки, а срещу къщите се издигаше дълга стена, покрай която минаваше стара дървена стълба, покрита със средновековен покрив, боядисан виненочервено. Тази покрита стълба представляваше отличен наблюдателен пост. Антоан се заизкачва по стъпалата. Къщите в уличката бяха тесни, неподравнени една с друга, къщурки, чиито партерни етажи трябва да са служили за магазини още от шестнадесетия век. В номер десет се влизаше през ниска врата, прихлупена под украсен с резба горен праг. Надписът едва се четеше над отворената врата. Антоан успя да разгадае: „Пансион Ж. X. Камерзин“. Тук беше.
	Копнял бе три години да получи вест от брат си, чувствувал бе, че цял свят го разделя от него… и сега изведнъж се беше озовал само на няколко метра от него, ще го види след няколко минути… Антоан овладя чувствата си, професията му го бе приучила на това. Колкото по-голямо бе напрежението му, толкова по-безчувствен ставаше, толкова повече се избистряше умът му.
	„Осем часът и половина — каза си той. — Трябва да е вкъщи. Може би е още в леглото. Класическият час за извършване на арести. Ако е в къщи, ще кажа, че имам среща с него и ще отида право в стаята му, без да си кажа името.“
	Криейки се под чадъра, той прекоси улицата с твърда стъпка и се изкачи по двете стъпала пред къщата.
	Коридор, покрит с плочи, после старо стълбище с каменни перила, обширно, добре поддържано, но тъмно. Никакви врати. Антоан започна да се изкачва по стъпалата. Смътно долавяше шум от гласове. Когато стигна до площадката, той забеляза през стъклената врата на една трапезария десетина души, насядали около масата. Едва има време да помисли: „За щастие стълбището е тъмно и няма да ме видят. — И след това: — Обща закуска. Но него го няма. Сигурно сега ще слезе“.
	И изведнаж… Жак… тембърът на неговия глас! Жак говореше! Жак беше тук, жив, безспорен, истински!
	Антоан се поколеба и обхванат за миг от паника, слезе бързо няколко стъпала по-надолу. Той дишаше трудно: нежност, бликнала от дълбочината на душата му изпълваше гърдите му и го задушаваше. И всички тези непознати… Какво да прави? Да си отиде?… Той се съвзе. Склонността му към борба го тикаше напред. Няма да отлага. Ще действува. Той предпазливо повдигна глава. Виждаше Жак само в профил, и то от време на време, поради хората, които седяха пред него. Един дребен старец с бяла брада бе начело на масата, пет-шест мъже на различна възраст се бяха настанили наоколо му. Срещу стареца руса, хубава жена, още млада, бе седнала между две момиченца. Жак се навеждаше. Той говореше твърдо, живо, свободно. Антоан, чието присъствие витаеше като неминуема заплаха над Жак, бе поразен при мисълта с каква сигурност, с какво безгрижие човек може да изживее най-съдбоносните мигове, предшествуващи голям прелом в живота му. Сътрапезниците очевидно се интересуваха от спора: старецът се смееше и Жак сякаш опонираше на двама младежи, седнали срещу него. Той не се обръщаше към Антоан. Два пъти наред подчерта думите си с привичното рязко замахване с дясната ръка, което Антоан беше забравил, и изведнъж, след като бе разменял няколко по-остри думи, се усмихна. Усмивката на Жак!…
	Тогава, без да разсъждава повече, Антоан се изкачи по стъпалата, достигна до стъклената врата, отвори я тихо и свали шапката си. Десетина лица се обърнаха към него, но той не ги видя; дори не забеляза, че старчето стана от мястото си и му зададе някакъв въпрос. Очите му, дръзки, радостни, бяха вперени в Жак; Жак, с разширени зеници, с полуотворени устни също гледаше брат си. Прекъснал изведнъж мисълта си по средата, той бе запазил на вкамененото си лице израза на веселост, от която бе останала само гримаса. Това трая не повече от десетина секунди. Жак се изправи и сега единствената му грижа бе: „Само да не стане скандал! Преди всичко трябва да се заблудят присъствуващите“.
	С бърза и вдървена походка, с неловка любезност, която можеше да накара пансионерите да помислят, че той е чакал посетителя, Жак се спусна към Антоан, който, също преструвайки се, излезе на площадката. Жак излезе след него като затвори вратата. Вероятно се бяха ръкували машинално, но никой от тях не си спомняше за това. И двамата не можеха да произнесат нито дума.
	Жак като че ли се поколеба и с грубо движение, с което, изглежда, искаше да покани Антоан, се заизкачва по стълбите.


>>	VII

	Един етаж, втори, трети.
	Жак се изкачваше тежко, като се държеше за перилата и не се обръщаше. Антоан го следваше, отново овладял чувствата си, той дори бе изненадан, че е тъй малко трогнат в подобен момент. Няколко пъти вече се бе запитал с безпокойство: „Какво означава това мое хладнокръвие? Присъствие на духа или липса на чувства, студенина?“.
	На третата площадка имаше само една врата. Жак я отвори. Щом влязоха в стаята, той завъртя ключа и най-после вдигна очи към брат си.
	— Какво искаш от мене? — пошепна той с дрезгав глас.
	Но враждебният му поглед се сблъска с изпълнената с любов усмивка на Антоан, който под тази добродушна маска дебнеше зорко, решен да печели време, но готов на всичко.
	Жак наведе глава.
	— Какво, какво искат от мене? — повтори той. Гласът му, натежал от затаена злоба и разтреперан от тревога, вдъхваше съжаление, но Антоан, който изпитваше странно равнодушие, трябваше да се преструва на развълнуван.
	— Жак — пошепна той, като се приближи още повече до него. Играейки ролята си, той наблюдаваше брат си с будно око, с бистър ум и се учудваше на широките му плещи, на чертите, на погледа, на всичко онова ново у него, което сега бе така различно от по-рано, така различно от това, което си бе представял.
	Жак сви вежди. Той напразно се опитваше да не се размекне: свитите му устни успяха да потиснат едно ридание. После с въздишка, която издаваше гнева му, той внезапно се предаде и сякаш обезсърчен от слабостта си, отпусна чело на рамото на Антоан.
	— Но какво искат от мене? Какво искат от мене? — повтори той отново със стиснати зъби.
	Антоан интуитивно разбра, че трябва да отговори веднага и направо на въпроса:
	— Тате е много зле. Тате е на смъртно легло. — После замълча за миг и добави: — Дойдох да те повикам, моето момче.
	Жак не трепна. Баща му? Да не би да мислят, че смъртта на баща му може да разруши новия му живот, който той си е създал, може да го измъкне от убежището му, може да промени дори малко съображенията, които го бяха накарали да избяга? В думите на Антоан единственото нещо, което го бе смутило дълбоко, беше обръщението „моето момче“, което не бе чувал от години.
	Мълчанието беше така тягостно, че Антоан продължи:
	— Нямам никого при себе си… — И изведнъж има едно щастливо хрумване: — Госпожицата не се брои, а Жиз е в Англия — обясни той.
	Жак повдигна глава.
	— В Англия ли?
	— Да, учи в един манастир близо до Лондон и не може да се върне. Съвсем сам съм. Имам нужда от тебе.
	Без Жак да съзнава това, нещо бе разколебало упоритостта му. Макар и неясна в съзнанието му, мисълта за връщане в къщи бе престанала да му се струва абсолютно неприемлива. Той се дръпна настрана, направи две несигурни крачки и после, сякаш искаше да се вглъби в страданието си, се тръшна на един стол пред работната си маса. Не почувствува ръката, която Антоан сложи на рамото му. Обхванал главата си с ръце, Жак ридаеше. Струваше му се, че вижда как пред очите му се руши неговото убежище, построено със собствените му ръце през тези три години, построено камък по камък, с болка, с гордост, в самота. Въпреки смущението си той бе запазил достатъчно проницателност: гледаше неизбежността право в лицето и си даваше сметка, че всяко упорство в края на краищата ще бъде сломено, че рано или късно ще трябва да се върне, че прекрасното му уединение, ако не и свободата му, се е свършило и че е по-добре да се примири с непоправимото, но неговото безсилие го караше да се задушава от болка и яд.
	Антоан, все още прав, не спираше да го наблюдава, да разсъждава спокойно, сякаш бе отложил за по-късно да прояви нежността си. Той наблюдаваше разтърсвания от ридания тил на брат си и си припомняше пристъпите на отчаяние, в които Жак изпадаше още като дете. Но същевременно спокойно пресмяташе шансовете си. Колкото повече продължаваше кризата, толкова повече той се убеждаваше, че Жак ще се почувствува притиснат о стената и ще се примири.
	Той отдръпна ръката си. Започна да се оглежда наоколо си, като мислеше бързо за безброй неща. Стаята беше не само чиста, но и уютна. Имаше нисък таван, но бе обширна, светла, с приятни и ясни цветове. Лъскавият паркет с восъчен цвят пращеше от само себе си. Вероятно поради топлината на малката бяла фаянсова печка, в която бумтеше огън от дърва. В нея имаше два фотьойла, покрити с кретон на цветя, няколко маси, отрупани с книжа и вестници. Малко книги — може би петдесетина — върху етажерка над леглото, което не беше още оправено. И нито една снимка — нищо не трябваше да припомня на Жак за миналото. Свободен, сам, недостъпен дори за спомените! Капчица завист се примеси към укора на Антоан.
	Той забеляза, че Жак се успокоява. Дали беше спечелил? Ще върне ли брат си в Париж? Дълбоко в душата си той никога не се бе съмнявал в успеха. Тогава прилив на нежност заля сърцето му, силен порив на обич, на жалост. Той би искал да прегърне това нещастно дете. Наведе се над превития врат и съвсем тихо го повика:
	— Жак…
	Но Жак рязко се изправи. Разярен, той бършеше очите си и измерваше брат си с поглед.
	— Ти ми се сърдиш — рече Антоан.
	Никакъв отговор.
	— Тате е на смъртно легло — поде пак Антоан, като че ли се извиняваше.
	Жак обърна за миг глава настрани.
	— Кога? — запита той. Гласът му беше рязък, изразът разсеян, по лицето му бе изписана мъка. Срещайки погледа на Антоан, той си даде сметка какво е казал, наведе глава и се поправи: — Кога… мислиш да тръгнеш?
	— Колкото е възможно по-скоро. Има опасност всеки миг…
	— Утре ли?
	Антоан се поколеба.
	— Още тази вечер, ако е възможно.
	Те се спогледаха за миг. Жак леко вдигна рамене. Тази вечер или утре, какво значение имаше?
	— С нощния бърз влак… — изрече той с равен глас.
	Антоан разбра, че заминаването _им_ е решено. Но той винаги очакваше това, което желаеше с цялата си енергия, затова всъщност не изпита нито изненада, нито радост.
	Те стояха прави в средата на стаята. Никакъв шум не идваше от улицата; сякаш бяха на полето. Водата се стичаше тихо по улеите на покрива и от време на време вятърът се промъкваше с рев под керемидите. Стеснението, което изпитваха и двамата, нарастваше с всяка изминала минута. Антоан помисли, че Жак желае да остане сам.
	— Сигурно имаш работа — каза той, — аз ще изляза за малко.
	Жак внезапно се зачерви:
	— Аз ли? Не, разбира се! Защо? — И бързо седна.
	— Наистина ли?
	Жак поклати глава.
	— Е, тогава — каза Антоан като се мъчеше да придаде сърдечност на гласа си, който въпреки това звучеше изкуствено — ще седна… Имаме толкова да си говорим!
	Всъщност той повече искаше да разпитва, но не смееше. За да спечели време, се впусна в подробен разказ, който въпреки желанието му излезе доста професионален, за последователните фази на болестта на баща им. Тези подробности му напомняха не само един безнадежден медицински случай; той си представяше стаята, леглото на болния, подутото, бледо, страдащо тяло, сгърчените черти на лицето, виковете, болките, които успяваше само донякъде да успокои. Сега неговият глас трепереше, докато Жак, свит в креслото, навеждаше над печката смръщеното си лице, което сякаш говореше: „Тате ще умре, ти си дошъл да ме измъкнеш оттук. Добре, ще тръгна, но нека не искат нищо повече от мене!“. За миг на Антоан се стори, че безчувствеността на брат му започва да се стопява; това бе в момента, когато той разказваше за деня, в който бе чул през вратата как болният и госпожицата тананикаха заедно старата песен. Жак очевидно си спомняше припева, защото бавно се усмихна с очи, все така вперени в печката. Тази болезнена бегла усмивка!… Някогашната усмивка на Жак, когато той беше малък!
	Но веднага след това, когато Антоан заключаваше: „След всичко, което е изстрадал, за него смъртта ще бъде освобождение“, мълчаливият дотогава Жак се обади с груб глас:
	— И за тебе, без никакво съмнение.
	Антоан замълча засегнат. Той схващаше, че в този цинизъм има известна доза предизвикателство, но същевременно съзираше в него и затаена омраза, която не може да угасне. Тази злопаметност към болния, към един умиращ, му беше непоносима. Той я намираше несправедлива. Най-малкото, което можеше да се възрази в този смисъл, беше, че тя много е закъсняла. Той си спомни за вечерта, когато г-н Тибо, плачейки, се бе обвинявал, че е станал причина за самоубийството на сина си. Той не можеше да забрави също и последиците от изчезването на Жак върху здравето на баща им; как му бяха подействували грижите и угризенията в началото на нервната депресия, която бе толкова влошила неговото страдание и без която може би сегашната му болест нямаше да се развие така бързо.
	Сякаш едва дочакал края на разказа, Жак стана живо и запита:
	— Как откри, че живея тук?
	Невъзможно беше да се отклони въпросът.
	— Чрез… Жаликур.
	— Жаликур? — Като че ли никое име не можеше да изненада повече Жак. Той повтори отчетливо, като отделяше сричките: — Жа-ли-кур?
	Антоан измъкна портфейла си, извади писмото на Жаликур, разпечатано от него и го подаде на брат си. Това беше най-простото, което можеше да стори, защото правеше излишно всяко обяснение.
	Жак грабна писмото, прегледа го набързо, после се приближи до прозореца и започна да го чете спокойно, с наведени клепачи, със затворена уста и непроницаем израз.
	Антоан го разглеждаше. Това лице, чиито неустановени черти преди три години бяха още юношески и което сега, обръснато, не би трябвало да му се вижда така различно, задържаше вниманието му, без той да може да си уясни какво беше новото в него. У Жак имаше сега повече сила, по-малко гордост, а също така и по-малко безпокойство; по-малко упоритост може би, но и повече твърдост. Той явно бе загубил от своя чар, но бе придобил сила. Сега бе станал почти набит, здрав момък. Главата му бе пораснала и едва се отделяше от широките рамена; той имаше навика да я държи отметната назад в малко предизвикателна или по-скоро бойка поза. Челюстта му беше внушителна, устата — енергична и пълна, но с тъжен израз. Лицето му бе запазило белотата си, сега имаше няколко лунички по скулите. Но косите, доста гъсти, бяха по-скоро кестеняви, отколкото червеникави; те образуваха непокорна грива, обграждаща мъжественото лице и увеличаваха пропорциите на главата; една тъмна къдрица със златисти отблясъци постоянно падаше върху слепоочията и засенчваше част от челото; Жак постоянно я отмахваше с ръка.
	Антоан видя как челото на брат му потрепери и две гънки се издълбаха между веждите. Той отгатваше противоречивите мисли, които писмото можеше да събуди у него и съвсем не бе изненадан, когато Жак отпусна ръката, с която държеше писмото и се обърна към него:
	— Тогава, значи, и ти също, и ти си… и ти си прочел повестта ми?
	Антоан се задоволи да направи утвърдителен знак с очи. Усмихвайки се повече с очи, отколкото с уста, той успя с нежния си поглед да разсее раздразнението на брат си, който, все по-малко враждебен, добави:
	— И… кой друг още?
	— Никой.
	Погледът на Жак си оставаше все така недоверчив.
	— Честна дума — заяви Антоан.
	Жак мушна ръце в джобовете си и замълча. Всъщност той бързо свикна с мисълта, че брат му е чел „Сестричката“. Любопитно би било дори да се чуе неговото мнение. Колкото до него самия той съдеше строго това произведение, написано със страст, но преди година и половина. Считаше, че е направил голям напредък оттогава и сега превзетостта, поезията и прекалените младежки увлечения му бяха непоносими. Най-странното бе, че Жак съвсем не мислеше вече за сюжета, за връзката между този сюжет и собствения му живот; откакто бе превърнал миналото си в художествено произведение, той смяташе, че го е откъснал от себе си; и ако понякога случайно си спомняше за тези мъчителни преживявания, веднага уверяваше сам себе си: „Вече съм излекуван от всичко това“. Така, когато Антоан му беше казал: „Дойдох да те повикам“, първият му порив беше: „Във всеки случай аз съм излекуван“. И след малко си бе добавил: „Освен това Жиз е в Англия“. Той допущаше в краен случай някой да спомене за Жиз, да му припомни името й, но буйно би отхвърлил и най-беглия намек за Жени.
	След като помълча една минута, изправен неподвижен пред прозореца и загледан в далечината, Жак се обърна отново към Антоан:
	— Кой знае, че си тук?
	— Никой.
	Този път той настоя:
	— А тате?
	— Не, разбира се!
	— А Жиз?
	— Не, никой. — Антоан се поколеба и за да успокои напълно брат си, добави: — След всичко станало и освен това нали тя е в Лондон, по-добре е да не знае още нищо.
	Жак наблюдаваше брат си. Въпросителна светлинка се мярна в очите му и веднага угасна.
	Отново настъпи мълчание.
	Антоан се боеше от това мълчание; но колкото повече му се искаше да го наруши, толкова повече не намираше повод за това. Очевидно цял куп въпроси го измъчваха, но той не се осмеляваше да ги зададе. Търсеше някоя проста и безопасна тема, която би придала на разговора по-голяма сърдечност; но за съжаление не се представяше никакъв удобен случай.
	Положението щеше да стане критично, когато Жак изведнъж отвори прозореца и се дръпна навътре в стаята. Един красив сиамски котарак с дълга сива козина и черна муцунка леко скочи на пода.
	— На гости ли ти идва? — рече Антоан възхитен, че му се е отдал случай да заговори за нещо друго.
	Жак се усмихна.
	— Приятели сме — рече той и след това добави: — Той е от много ценна порода — приятел, който идва от дъжд на вятър.
	— Откъде идва?
	— Никой не може да ми каже. Сигурно отдалеч, защото в квартала никой не го познава.
	Хубавият котарак обикаляше стаята, изпълнен с чувство за собствено достойнство и мъркаше като пеещ фарфалак.
	— Измокрил се е твоят приятел — забеляза Антоан, който чувствуваше как мълчанието броди около тях.
	— Обикновено ми прави посещения, когато вали — подхвана Жак. — Понякога твърде късно, към полунощ. Дращи по стъклото, влиза, ближе се пред печката и когато се изсуши, иска да излезе. Никога не ми е дал да го погаля, а камо ли да го накарам да хапне нещо.
	След като завърши обиколката си из стаята, котаракът се върна до прозореца, който беше останал открехнат.
	— Виж — рече Жак почти весело, — той не очакваше да те завари тук и сега ще си отиде. — И действително котката подскочи на покрития с цинк перваз на прозореца и излезе на покрива, без да се обърне.
	— Той ме накара болезнено да почувствувам, че съм неканен гост — обади се Антоан полушеговито, полусериозно.
	Жак се възползува от това, че затваряше прозореца и не отговори нищо. Когато се обърна обаче, лицето му се бе силно зачервило. Започна да ходи тихо назад-напред из стаята.
	Мълчанието отново заплашваше да се възцари.


	Тогава, по липса на друга тема — и понеже се надяваше да промени чувствата на Жак, както и защото мисълта за болния го преследваше постоянно — Антоан започна да говори за баща си. Той твърдеше, че характерът на г-н Тибо се е много променил, откакто му били направили операция и дори се осмели да подхвърли:
	— Може би ти би го преценил иначе, ако го виждаше как постепенно остарява през последните три години.
	— Може би — отвърна Жак уклончиво.
	Но Антоан не се обезсърчаваше лесно.
	— Впрочем — продължи той, — понякога съм се питал дали сме го познавали истински, такъв, какъвто той е всъщност… — Заговаряйки на тази тема, мина му през ума да разкаже на Жак една дребна, съвсем прясна случка: — Нали знаеш — поде той — Фобоа, бръснаря срещу нашата къща, до мебелиста, преди улица Пре-о-Клер…
	Жак, който се разхождаше из стаята с наведена глава, изведнъж се спря. Фобоа… улица Пре-о-Клер… в желания мрак на неговото уединение тези думи бяха като внезапен лъч, осветяващ цял един свят, който той мислеше, че е забравил. Ясно виждаше и най-малките подробности, всяка плоча на тротоара, всяка витрина, стария дърводелец с кафяви пръсти, сякаш търкани с орехови кори, бледия антиквар и дъщеря му, после къщата, рамка на миналото му, къщата и полуотворената й пътна врата, стаята на портиерката, малкия им апартамент на партера, Лизбет и някъде далеч цялото си ограбено детство… Лизбет, първото му преживяване… Във Виена той позна друга една Лизбет, чийто съпруг се самоуби от ревност… Изведнъж му мина през ума, че трябва да обади за заминаването си на София, дъщерята на дядо Камерзин…
	Антоан продължаваше разказа си.
	Един ден, когато бързал, влязъл при Фобоа, бръснаря, при когото Жак и Антоан никога не ходеха, защото от двадесет години той всяка събота подстригваше брадата на баща им. Старецът, който познавал Антоан, веднага започнал да му говори за г-н Тибо. С кърпа на врата, незает с нищо, Антоан постепенно се заинтересувал от думите на бръснаря и с учудване открил един съвършено нов образ на баща си.
	— Оказа се — обясни той на Жак, — че тате постоянно е говорил за нас на Фобоа. Особено за тебе… Фобоа си спомня много добре онзи летен ден, когато „хлапакът на господин Тибо“ — става дума за тебе — изкарал зрелостния си изпит. Него ден тате полуотворил вратата на бръснарницата само за да се похвали: „Господин Фобоа, малкият изкара“. И Фобоа ми разправи: „Наперен му беше гребенът на добрия татко. Да ти е драго да го гледаш!“. Не би очаквал подобно нещо, нали?… Но най-смайващото за мен е това. Това, което той е вършил от три години насам…
	Лицето на Жак леко се сви и Антоан се запита дали е на прав път, като продължава да говори за баща им. Но той се бе вече впуснал в разказа си и не можеше да се спре.
	— Да, след твоето заминаване. Най-накрая разбрах, че тате никога не е споменал… истината и че е измислил цял роман, за да заблуди квартала. Например Фобоа ми разказа такива работи: „Най-хубавото нещо са пътешествията! Щом вашият татко може да си позволи да плати на момчето си да учи в чужбина, добре е направил, че го е изпратил там. Пък и в днешно време, като има поща, хората отвсякъде могат да пишат. Татко ви ми казваше, че не минава седмица, без да получите писмо от малкия“.
	Антоан избягваше да гледа Жак и за да се отклони малко от темата си, чийто намек бе прекалено ясен, продължи:
	— Тате му говорел също и за мен: „По-големият ми син един ден ще стане професор в медицинския факултет“. Говорил и за госпожицата, и за прислужничките. Фобоа познава цялата къща. И за Жиз. Помисли си, това също е любопитно: изглежда, че тате често е говорел за Жиз! Фобоа като че ли имал дъщеря на същата възраст, която, доколкото подразбрах, умряла. Той казвал на тате: „Моята прави така и така“. А тате му казвал: „Моята пък прави така и така“. Би ли повярвал човек! Фобоа ми припомни цял куп детски лудории, детски думи, които чувал от тате и които аз съм забравил. Кой би помислил по онова време, че тате е забелязвал нашите детски игри? А ето, Фобоа ми каза буквално следното: „Вашият татко все съжаляваше, че не е имал дъщеря. Често ми е думал: «Това момиченце, господин Фобоа, нали разбирате, покрай него все едно, че имам дъщеря».“ Буквално така казвал. Много ме учудиха думите му, уверявам те. Каква болезнена чувствителност в края на краищата, прикрита зад навъсения му вид, от плахост може би. И никой не е подозирал, че тя съществува.
	Без да каже дума, без да вдигне глава, Жак продължаваше да се разхожда напред-назад. Макар че никак не поглеждаше към брат си, нито едно от движенията на Антоан не му убягваше. Не беше развълнуван; разтърсваха го само бурни и противоречиви пориви. Но най-мъчително за него бе да чувствува как мимо неговата воля миналото нахлува в живота му.
	Антоан се обезкуражи от упоритото мълчание на Жак: невъзможно бе да се започне разговор. Той не изпущаше брат си из очи, като се мъчеше да отгатне поне нещо от мислите му; но лицето на Жак изразяваше само мрачна решителност и безразличие. И все пак той не можеше да му се сърди. Обичаше това отново намерено лице, което не искаше да се отпусне и дори се отвръщаше от него. Никое същество на света не му е било така скъпо. И отново, без да посмее да я прояви нито с дума, нито с жест, нежност изпълни сърцето му.
	В това време мълчанието ставаше все по-победоносно, по-властно, по-потискащо. Чуваше се само как водата се лее от капчуците, как огънят бумти и как някоя дъска на пода изскърцва от време на време под стъпките на Жак.
	След малко той се приближи до печката, отвори я и хвърли две цепеници вътре; тогава, полуколеничил, се обърна към брат си, който го следеше с очи, и внезапно прошепна с предизвикателен тон:
	— Строго ме съдиш. Но все ми е едно. Аз не го заслужавам.
	— О, не — побърза да опровергае думите му Антоан.
	— И аз имам право да бъда щастлив по моему — подхвана Жак. Той се изправи енергично, замълча за миг и добави със стиснати зъби: — Тук аз бях напълно щастлив.
	Антоан се наведе към него:
	— Наистина ли?
	— Напълно!
	След всяка размяна на реплики те се взираха за миг един в друг, сериозни, с любопитство в очите, с някаква честна и замислена сдържаност.
	— Вярвам ти — рече Антоан. — Впрочем твоето заминаване… И все пак има още толкова неща, които… които не мога да си обясня… О — извика той предпазливо, — не съм дошъл тук, за да ти правя ни най-малкия упрек, моето момче…
	Едва тогава Жак забеляза усмивката на брат си… Той си спомняше Антоан с изопнати черти на лицето, енергичен до грубост, затова тази усмивка бе за него трогателно нова. Но дали внезапно не се уплаши, че може да се разнежи? Той сви юмруци и разтърси рамене.
	— Мълчи, Антоан, остави тези неща… Не сега — поправи се той.
	Израз на истинска мъка се появи на лицето му; Жак обърна глава към тъмната част на стаята, наведе клепачи и промълви:
	— Ти не можеш да разбереш.
	Отново настъпи тишина. Но атмосферата бе разведрена.
	Антоан стана и с най-естествен тон запита:
	— Не пушиш ли? Много ми се ще да запаля една цигара, ако позволяваш. — Той считаше за много важно да не прави драми и малко по малко чрез естественото си държане да победи неговата необщителност.
	Дръпна няколко пъти от цигарата и после се приближи до прозореца. Всичките стари покриви на Лозана, които напомняха черни самари, се спущаха към езерото в объркана плетеница и контурите им се топяха в наситения с изпарения въздух. Покритите с лишеи керемиди бяха пропити с вода като гъби. Върху просветналия далечен хоризонт се тъмнееше планинска верига. По ридовете снегът изпъкваше като бяла ивица върху еднообразния сив фон на небето, а по тъмните оловни долове се стичаше на светли бразди. Човек би казал, че някакви мрачни вулкани са изригнали мляко и каймак е потекъл по склоновете на планината.
	Жак се приближи до брат си.
	— Дан д’Ош — каза той, като посочи с ръка към върховете.
	Амфитеатрално спускащият се град закриваше отсамния бряг на езерото. Отсрещният бряг се виждаше като някаква мрачна скала, прозираща през воала на дъжда.
	— Твоето хубаво езеро се пени днес като развълнувано море — забеляза Антоан.
	Жак се усмихна от любезност. Неподвижен, той гледаше нататък, без да може да откъсне очи от брега, където мислено съзираше горички, села, флотилии от корабчета, хвърлили котва до дървеното скеле, виещи се пътеки, които водеха към ханчетата в планината… Целият декор, из който бе скитал и който трябваше сега да остави… За колко време?
	Антоан се опита да отвлече вниманието му.
	— Сигурно имаш да си свършиш някои работи тази сутрин — рече той. — Особено ако… — Той искаше да добави: „Особено ако тръгнем довечера“, но не довърши фразата си.
	Раздразнен, Жак тръсна глава:
	— О не, уверявам те. Няма кому да давам сметка. Всичко е просто, когато човек живее сам, когато си е запазил… свободата. — Последната дума прокънтя в тишината. След това той въздъхна и с друг тон, по-тъжен, и с втренчен поглед промълви: — Ти не можеш да разбереш.
	„Какъв ли живот води той тук? — питаше се Антоан. — Разбира се, пише… Но от какво живее?“
	Той правеше разни предположения и отдаден за миг на мислите си, каза полугласно:
	— Откакто си пълнолетен, ти можеш да вземеш твоята част от наследството на мама…
	Весело огънче светна в погледа на Жак. Без малко не зададе въпрос. И като че ли изпита леко съжаление: можеше да избегне понякога доста тежък труд… Доковете в Тунис… избите на „Адриатика“ в Триест… „Дойче Бухдрукерай“ в Инсбрук… Но това трая само миг; дори през ум не му мина, че смъртта на г-н Тибо щеше окончателно да му осигури охолно съществуване. Не! По-добре да бъде без техните пари, без самите тях! Съвсем сам!
	— А как се справяш? — осмели се да каже Антоан. — Лесно ли свързваш двата края?
	Жак погледна наоколо си:
	— Нали виждаш?
	Антоан не можа да се въздържи да не попита:
	— Но какво правиш? Какво работиш?
	Лицето на Жак отново бе добило забуления си упорит израз. На челото му заигра бръчка, която ту се появяваше, ту изчезваше.
	— Не те разпитвам, за да се намесвам в живота ти — побърза да обясни Антоан. — Единственото ми желание, моето момче, е да успееш да организираш живота си колкото може по-добре, да бъдеш щастлив.
	— О, щастлив!… — глухо промълви Жак.
	Тонът очевидно означаваше: „Да бъда щастлив — това е невъзможно!“.
	— Остави, Антоан, остави… — поде Жак веднага с уморен глас и вдигна рамене. — Тъй или иначе, ти няма да ме разбереш. — Той направи усилие да се усмихне. След няколко нерешителни крачки се върна при прозореца и с блуждаещи очи, сякаш не забелязваше, че си противоречи, отново заяви: — Бях напълно щастлив тук… Напълно.
	После, като погледна часовника си, Жак се обърна към Антоан, без да му даде време да поднови разговора.
	— Трябва да те представя на дядо Камерзин и на дъщеря му, ако е там. После ще отидем да обядваме. Не тук, а някъде вън. — Той отново беше отворил печката и я пълнеше с дърва, като продължаваше да говори. — Бивш шивач… Сега общински съветник… И разпален синдикалист… Основал е седмичен вестник и го редактира почти съвсем сам… Човек на място, ще видиш.


	Старият Камерзин по риза поправяше коректури в претопления си кабинет; странни правоъгълни очила със златни дръжки, гъвкави като косъм, се навиваха около малките му месести уши. Хитър въпреки детинския си вид, обичащ сентенциите, с подвижен ум, той се смееше често, като гледаше настойчиво над очилата си хората право в очите. Извика да им донесат бира. Отначало наричаше Антоан „драги господине“, но скоро мина на „мило момче“.
	Жак съобщи с равнодушен тон, че поради здравословното състояние на баща си ще отсъствува „известно време“, че ще замине тази вечер, но че запазва стаята си, в която ще остави „всичките си неща“, и ще плати в аванс наема за текущия месец.
	Антоан не трепна. Размахвайки листовете, разпръснати пред него, старчето се спусна в многоречива импровизирана реч върху своя проект за кооперативна печатница, която да издава „партийните“ вестници. Жак, изглежда, се интересуваше от думите му и му отговаряше.
	Антоан слушаше. Жак като че ли не бързаше да остане отново насаме с него. Дали чакаше някого, който не идваше?
	Най-после му даде знак да тръгват.


>>	VIII

	Навън вятърът режеше и носеше мокър сняг.
	— Здравата вали — забеляза Жак.
	Той сега се стараеше да се покаже по-разговорчив. Слизайки по широките каменни стълби пред едно обществено здание, обясни, че това е университетът. Тонът му показваше, че се гордее с града, в който се беше установил. Антоан изказа възхищението си от сградата. Но поривите на вятъра, който носеше дъжд и сняг, ги караше да побързат да се приютят някъде.
	На ъгъла на две тесни улици, пълни с колоездачи и пешеходци, Жак се отправи към витрината на една къща, която вместо фирма имаше надпис на стъклото на вратата: „ГАСТРОНОМИКА“, изписан с главни бели букви. Салонът бе облицован със стара добре лъсната дъбова ламперия. Съдържателят, пълен и деен човек, червендалест, задъхващ се, но доволен от себе си, от здравето си, от персонала си, от менюто си, се въртеше около клиентите, към които се отнасяше като към свои лични гости. По стените имаше надписи с готически букви: „В «Гастрономика» кухнята не е химия!“ или: „В «Гастрономика» гърненцата за горчица не са изпокапани отвън!“.
	Жак, който като че ли се бе поотпуснал малко след посещението при Камерзин и след разходката по дъжда, се усмихваше благосклонно, като виждаше как брат му се забавлява от всичко. Той се изненада от любопитството, което Антоан проявяваше към външния свят, от ненаситния му поглед, от желанието му да улови и да оцени всичко значително, което се мерне пред очите му. Някога в евтините ресторанти на Латинския квартал, където двамата братя обядваха от време на време, Антоан не наблюдаваше нищо и първото му движение, когато сядаше на масата, бе да сложи пред себе си някое медицинско списание, като го подпре на каната за вода.
	Антоан почувствува, че Жак го разглежда.
	— Намираш ли, че съм се променил? — запита той.
	Брат му кимна уклончиво. Да, Антоан му се струваше променен, и то много променен. Но в какво? Дали защото за три години той не бе забравил неговите особености? И сега ги откриваше отново една по една. В даден момент някой негов жест — разтърсването на рамото, придружено от премигване, навикът му да разтваря ръка, когато дава обяснения — го поразяваше като нещо съвсем близко, познато от миналото, което се е напълно изличило от паметта му. И все пак някой други особености му правеха впечатление, без да му припомнят нищо познато: общият израз на лицето, държането, естественото спокойствие, примирителността, погледът, в който нямаше нито рязкост, нито суровост. Всичко това беше твърде ново. Той се опита да го изрази с няколко неясни думи. Антоан се усмихна. Той знаеше, че това му бе останало от Рашел. За няколко месеца тържествуващата страст бе отпечатала върху лицето му, дотогава отказващо да признае открито всякакво щастие, някаква увереност и оптимизъм или може би задоволство на щастлив любовник — следа, която никога не изчезна напълно.
	Обедът беше хубав; бирата — пенлива, лека, ледена; салонът — приветлив. Антоан весело се учудваше на местните специалитети: той бе забелязал, че когато заговори на тази тема, брат му по-лесно излиза от мълчанието си. И все пак, винаги когато Жак отваряше уста, той имаше такъв вид, сякаш започва разговора с някакво отчаяние. От време на време думите му, колебливи, откъслечни, изведнъж, без всякакъв повод, ставаха гръмки и трепетни, прекъсвани от внезапни паузи; в такива моменти той впиваше поглед в очите на брат си.
	— Не, Антоан! — възрази той на една негова шега. — Грешиш, като смяташ, че… Не може да се каже, че в Швейцария… Ето на’, виждал съм много други страни и мога да те уверя…
	Неволното любопитство, което той съзря в лицето на Антоан, го спря. Но изведнъж, може би съжалявайки за прекалената си чувствителност, поде наново:
	— Ето на’, онзи там би могъл да бъде взет за типичен швейцарец. Господинът, който е сам на маса и говори със съдържателя, ей там, вдясно. Тип, който често се среща в Швейцария. Видът му, облеклото му… акцентът.
	— Този носов акцент, като че ли са хремави, нали?
	— Не — поправи го Жак като се намръщи; той очевидно искаше да бъде обективен. — Те говорят, като наблягат на думата, малко я провличат, което показва, че разсъждават. Но особено, виждаш ли, тази вглъбеност, това безразличие към всичко, което става, това е съвсем типично швейцарско. А също така видът им, сякаш винаги и навсякъде се чувствуват в пълна безопасност…
	— Умни очи имат — съгласи се Антоан. — Но съвсем им липсва живост.
	— Е, такива са хората в Лозана, има ги с хиляди. От сутрин до вечер, без да бързат прекалено и без да губят нито минута, те вършат това, което имат да вършат. Минават покрай живота на другите, без да се намесват. Почти никога не излизат от границите на собственото си съществуване. Във всеки миг от живота си се чувствуват напълно погълнати от това, което вършат, или това, което ще извършат в следния момент.
	Антоан го слушаше, без да го прекъсва. Това внимание малко плашеше Жак, но в същото време го окуражаваше, събуждаше у него чувство за собственото му значение и го правеше по-разговорчив.
	— Ти каза „живост“… — подхвана той. — Мислят ги за тромави. Но това са прибързани заключения и не са верни. Те всъщност имат по-друг темперамент от… тебе… По-плътен може би. Но са почти толкова гъвкави, когато е нужно… Не, те не са тромави, а по-скоро уравновесени. А това е съвсем различно.
	— Много ме учудва — започна Антоан, като извади цигара от джоба си, — че именно ти се чувствуваш добре в този мравуняк…
	— Да, именно аз! — извика Жак. Той премести празната чаша, която без малко не събори. — Живял съм навсякъде: в Италия, в Германия, в Австрия…
	Гледайки кибритената клечка, без да вдигне глава, Антоан подхвърли:
	— В Англия…
	— В Англия ли? Не, още не съм бил там… Защо Англия?
	Последва кратка пауза, през която всеки се мъчеше да отгатне мислите на другия. Антоан не вдигаше очи. Объркан, Жак все пак продължи:
	— Е добре, мисля, че никога не бих могъл да се установя в някоя от тия страни. Там човек не може да работи. Само тук намерих равновесие…
	И действително в този миг той имаше вид на човек, който е постигнал известно равновесие. Беше седнал на косо, както, изглежда, имаше навик, с глава, наведена към страната на непокорния кичур, сякаш приведена под тежестта на косите. Дясното рамо се издаваше напред. Целият гръден кош бе подпрян на дясната ръка, чиято китка се опираше на бедрото. Левият лакът обаче бе леко опрян на масата и пръстите на ръката си играеха с пръснатите по покривката трохи. Тези ръце бяха станали мъжествени — жилести, изразителни.
	Жак разсъждаваше върху това, което току-що бе казал.
	— Тукашните хора действуват успокоително — рече той с някаква благодарност. — Очевидно това отсъствие на страсти е само привидно… И тук, както навсякъде, те съществуват… Но разбираш ли, страсти, на които всеки ден се слага намордник, не представляват голяма опасност… Те не са заразителни… — Той спря отново, зачерви се внезапно и полугласно добави: — Затова именно от три години, знаеш ли…
	Без да гледа Антоан, той отметна живо с ръка падналия кичур, промени положението си и замълча.
	Дали това не беше първата стъпка към признания? Антоан почака, без да направи никакво движение; само хвърли на брат си насърчителен поглед.
	Но Жак нарочно промени темата на разговора:
	— А дъждът вън продължава да вали — рече той като стана. — Най-добре е да се приберем, нали?


	Когато излизаха от ресторанта, един колоездач, който минаваше пред тях, скочи от колелото си и изтича към Жак.
	— Виждали ли сте някого оттам? — запита той задъхан, без да каже добър ден. Бе притиснал с ръце гърдите си, за да задържи мокрото от дъжда наметало, което вятърът се мъчеше да отнесе.
	— Не — отговори Жак, без да изглежда много учуден. Той погледна към входа на една къща, чиято пътна врата беше отворена. — Да застанем там — предложи той.
	Понеже Антоан от дискретност се бе отдръпнал настрана, Жак се обърна да го повика. Но когато и тримата се подслониха, не представи непознатия на брат си.
	С едно движение на главата новодошлият отметна качулката, която му закриваше очите. Беше над тридесетгодишен човек. Въпреки малко грубия начин, по който се бе обърнал към Жак, без да го поздрави, погледът му беше кротък, почти гальовен. На зачервеното му от свежия въздух лице стар белезникав белег от рана, който полузатваряше дясното му око, минаваше на косо през веждата и се губеше под шапката.
	— Обсипват ме с упреци — поде той с възбуден глас, като че ли ни най-малко не се смущаваше от присъствието на Антоан. — Това ли заслужавам, а? — За него сякаш мнението на Жак беше особено важно. Жак направи помирителен жест. — Какво искат те? Казват, че били платени хора. Да не съм им виновен аз? Сега те са далеч и добре знаят, че никой няма да ги издаде.
	— Техните машинации няма да успеят — рече Жак, като помисли малко. — От двете неща едното…
	— Да, точно така е! — прекъсна го непознатият с някаква благодарност и неочакван жар. — Не трябва заради политическите вестници да избързваме.
	— Сабакин веднага ще изчезне, щом подуши нещо — прошепна Жак полугласно. — И Бисон също, ще видите.
	— Бисон ли? Може би.
	— А пистолетите?
	— О, това е лесно да се докаже. Бившият й любовник ги е купил в Базел при разпродажбата на един магазин за оръжия, чийто собственик бил починал.
	— Слушайте, Райер — каза Жак. — Не разчитайте на мене тези дни, няма да мога да ви пиша оттук за известно време. Но потърсете Ришардле. Нека ви предаде книжата. Ще му кажете, че са за мен. Ако иска подпис, нека телефонира на Маклаър. Нали?
	Райер хвана ръката на Жак и я стисна мълчаливо.
	— Ами Лут? — запита Жак като задържа ръката му в своята.
	Райер наведе глава.
	— Нищо не мога да направя — отвърна той като се засмя плахо. Вдигна очи и повтори разярено: — Нищо не мога да направя, обичам я.
	Жак пусна ръката му. После, след кратка пауза измърмори:
	— Кой знае докъде ще ви доведе това, и вас, и нея?
	Райер въздъхна.
	— Тя роди много мъчно и никога няма да се оправи напълно. Във всеки случай не дотам, че да може да работи…
	Жак го прекъсна:
	— На мен тя ми каза: „Ако имах кураж, има и друг начин да се свърши всичко“.
	— Виждате ли? Тогава какво искате да направя?
	— Ами Шнеебах?
	Райер направи заплашителен жест. Искра на омраза светна в погледа му. Жак протегна ръка и хвана лакътя на Райер. Стисна го приятелски, но твърдо, почти заповеднически.
	— Докъде ще ви доведе това, Райер? — повтори той строго.
	Събеседникът му разтърси рамене ядосано. Жак отдръпна ръката си. След кратко мълчание Райер вдигна тържествено ръка:
	— И нас, и тях накрая ни чака смърт, ето какво може да се каже — заключи той полугласно. После се засмя мълчаливо, сякаш това, което се готвеше да каже, бе напълно очевидно: — Иначе живите биха били мъртви, а мъртвите — живи…
	Той улови колелото си за седлото и го повдигна с една ръка. Бледият му белег се превърна във виолетова издутина. След това спусна качулката на пелерината си над очите и протегна ръка.
	— Благодаря. Ще отида при Ришардле. Вие сте човек на място, свестен, истински човек. — Гласът отново зазвуча доверчиво и щастливо. — Само като ви видя, Боти, почти се помирявам със света, с хората, с литературата… Дори с вестниците, да… Довиждане.
	Антоан не бе разбрал нищо от техния разговор, но нито една дума, нито един жест не се бе изплъзнал от погледа му. Той беше забелязал още от самото начало държането на този човек, чувствително по-възрастен от Жак, който въпреки това му засвидетелствуваше уважение и обич като на по-възрастен човек, превъзхождащ го във всяко отношение. Но това, което го бе изненадало най-много, беше приветливият израз на лицето на Жак, спокоен, замислен, зрелостта на погледа му, както и неочакваният авторитет, който се излъчваше от цялата му личност. Това бе цяло откровение за Антоан. Няколко минути той бе наблюдавал един Жак, които му беше абсолютно непознат, чието съществуване той дори и не подозираше и който все пак несъмнено бе за всички истинският Жак, днешният Жак.
	Райер бе възседнал колелото си и без да помисли да поздрави Антоан, се отдалечи, като пръскаше кал.


>>	IX

	Двамата братя продължиха пътя си, без Жак да направи какъвто и да било коментар за срещата. Впрочем вятърът, който нахлуваше под дрехите им и сякаш нарочно налиташе върху чадъра на Антоан, пречеше на разговора.
	И точно в най-неудобния момент, когато те излизаха на площад Ла Рипон — широка еспланада, където се сблъскваха всички небесни ветрове — Жак, безразличен към дъжда, който го шибаше по лицето, изведнъж забави крачка и запита:
	— А защо преди малко на масата ти спомена… Англия?
	Антоан усети някакво нападателно намерение у брат си. Чувствувайки се неловко, той избягна въпроса, като измърмори няколко неясни думи, които вятърът отнесе.
	— Какво казваш? — рече Жак, който не бе чул нищо. Той се бе приближил и вървеше на косо, за да преодолява вятъра с рамото си. В питащия му поглед, вперен в брат му, имаше толкова настойчивост, че на Антоан, притиснат до стената, му стана съвестно да го излъже.
	— Ами… заради… червените рози — призна той. Тонът му бе по-рязък, отколкото би искал. Кръвосмесителната страст на Джузепе и Анета, техният грях в тревата, цял низ от представи, които му бяха станали съвсем близки, без да престанат да му бъдат мъчителни, отново завладяха съзнанието му. Недоволен, нервен, ядосан на вятъра, който го дразнеше, той измърмори някаква ругатня и гневно затвори чадъра си.
	За миг Жак, очевидно смаян, остана като закован на мястото си. И през ум не можеше да му мине, че ще чуе този отговор. Той прехапа устни и направи няколко крачки, без да промълви дума. Колко пъти вече бе проклинал онзи час на непонятна слабост, когато бе решил да изпрати тази кошничка с рози, купена по негова поръчка от един приятел в Лондон. Това бе издайническа вест, чийто смисъл бе: „Аз съм жив и мисля за тебе“. Беше я изпратил, въпреки че искаше всичките му близки да го мислят за мъртъв. Но досега поне вярваше, че неблагоразумието му не е известно никому. Недискретността на Жиз, неочаквана и непонятна за него, го вбеси. Той не можа да сдържи яда си.
	— Ти си сбъркал призванието си — рече той, като се изсмя подигравателно. — Бил си роден за полицай!
	Обиден от тона му, Антоан му възрази:
	— Драги мой, когато човек толкова държи да прикрие личния си живот, той не го разгласява по страниците на списанията, за да го научат всички!
	— Какво? — кресна в лицето му Жак, засегнат на най-болното място. — Да не би от моята повест да си научил за кошничката с цветята?
	Антоан не можа да се овладее.
	— Не — възрази той, като се преструваше на спокоен и произнасяше отчетливо всяка сричка с язвителен тон, — но твоята повест поне ми позволи да схвана смисъла на тази пратка!
	След като хвърли отровната си стрела, той се наведе срещу вятъра и ускори крачките си. Но почти веднага мисълта за извършената непоправима грешка му се стори така очебийна, че дъхът му секна. Няколко излишни думи — и всичко беше пропаднало: сега той ще загуби Жак завинаги. Защо не можа да се овладее, защо се поддаде на раздразнението си? Дали защото ставаше дума за Жиз? Какво да прави сега? Да се обясни, да се извини? Дали не беше вече много късно? О, той се чувствуваше готов на всичко, за да поправи грешката си.
	Тъкмо когато искаше да се обърне към брат си и най-смирено да признае грешката си, той почувствува внезапно, че Жак го хваща за лакътя, залавя се за него с всички сили. Това беше страстно притискане, съвършено неочаквано, спонтанна братска прегръдка, която за един миг изличи не само тази размяна на горчиви думи, но и цялото мълчание през тригодишната раздяла. До ухото му трептящи устни шепнеха с отпаднал глас:
	— Но какво, Антоан? Как си могъл да допуснеш? Нима си помислил, че Жиз… че аз, аз… Помислил си, че това е възможно?… Ти си луд!
	Погледите им се срещнаха. Очите на Жак бяха измъчени, но някак си просветлени, подмладени. Това лице, върху което свенливостта бе изписала възмущение, примесено със страдание, бе за Антоан като сноп благотворни лъчи. Сияещ, той притисна до себе си ръката на брат си. Действително ли бе подозирал той тези две деца? Антоан не знаеше вече. Той мислеше за Жак с трескаво вълнение. Почувствува се изведнъж облекчен, освободен, безкрайно щастлив. Най-после бе намерил брат си.
	Жак мълчеше. Пред очите му се нижеха мъчителни спомени: онази вечер в Мезон-Лафит, когато бе открил едновременно и любовта на Жиз, и неотразимото си плътско влечение към нея; кратката целомъдрена целувка под липите в тъмната нощ; романтичният порив на Жиз, която посипа с рози мястото, където си бяха дали този плах залог за любов…
	И Антоан мълчеше. Искаше му се да наруши мълчанието, но вървеше ням, смутен. Но стискайки ръката на Жак, той сякаш искаше да му каже: „Да, луд бях, но сега вярвам на думите ти и съм така щастлив!“. Брат му отвърна на тази ласка. Така те се разбираха по-добре, отколкото с думи.
	Вървяха под дъжда, притиснати един до друг, смутени и двамата от този тъй нежен, продължителен допир, но нито единият, нито другият не смееше пръв да се отдръпне. Когато минаваха покрай една стена, която ги пазеше от вятъра, Антоан отвори чадъра си и тогава вече двамата продължиха пътя си, притиснати един до друг, сякаш само за да могат да се скрият под чадъра.
	Достигнаха до пансиона, без да са си разменили нито дума. Пред вратата Антоан се спря, измъкна ръката си и със съвсем естествен глас каза:
	— Чакай, ти сигурно имаш да свършиш много неща до довечера? Ще те оставя и ще отида да разгледам града…
	— В такъв дъжд? — рече Жак. Той се усмихваше, но Антоан беше забелязал в очите му някаква искрица на колебание. Всъщност и двамата се страхуваха да останат насаме през целия дълъг следобед. — Не — додаде Жак, — имам да напиша две-три писма, това няма да отнеме повече от двадесет минути; и може би ще се наложи да отида до едно място преди пет часа. Тази перспектива сякаш помрачи лицето му, но той веднага се съвзе и добави: — Дотогава съм свободен. Да се качим горе.
	В тяхно отсъствие стаята бе разтребена. Печката, отново напълнена с дърва, бумтеше. Те простряха пред огъня измокрените си палта, като си помагаха един на друг със съвсем ново другарско чувство.
	Един от прозорците беше останал отворен и Антоан се приближи до него. Сред морето от покриви, които слизаха към езерото, се издигаше величествена кула, увенчана с камбанарии; високата й стрела от позеленяла мед блестеше под дъжда. Той я посочи с пръст.
	— „Сент-Франсоа“ — обясни Жак. — Можеш ли да видиш часа?
	На една от страните на кулата блестеше в златно и червено циферблат.
	— Два и четвърт.
	— Ти си добре. Моето зрение е много отслабнало. И не мога да свикна с очилата поради постоянното главоболие.
	— Главоболие ли? — извика Антоан, който затваряше прозореца. Той живо се обърна. Въпросителният израз на лицето му накара Жак да се усмихне.
	— Да, господин докторе. Имах ужасно главоболие; и още не ми е напълно минало.
	— Къде те боли главата?
	— Една болка тук.
	— Все отляво ли?
	— Не…
	— А замайвания имаш ли? Зрителни смущения?
	— Успокой се — каза Жак, комуто този разговор започваше да става неприятен. — Сега съм много по-добре.
	— Приказки! — заяви Антоан, който не се шегуваше. — Трябва да бъдеш сериозно прегледан и да се изследват храносмилателните процеси…
	Макар че очевидно нямаше намерение да почне медицински преглед, Антоан машинално бе направил крачка към Жак, който неволно понечи да се дръпна назад. Той беше загубил навика да се занимават с него и най-малкото внимание му се струваше като посегателство на свободата му. Впрочем той почти веднага се опомни и проявената към него грижа дори го накара да почувствува някаква сладост, сякаш топъл дъх бе докоснал скованото му сърце.
	— Ти нямаше такова страдание по-рано — продължи Антоан. — Откъде е дошло това?
	Жак, който съжаляваше, че бе поискал да се отдръпне назад, сметна, че трябва да отговори, да даде някои обяснения. Но можеше ли да каже истината?
	— Главоболието се появи след една болест… Нещо като грип, не знам точно… А може би е от маларията. Бях почти цял месец в болница.
	— В болница? Къде?
	— В… Габес.
	— Габес ли? В Тунис?
	— Да. Изглежда, че съм и бълнувал. И след това почнах ужасно да страдам от главоболие; по цели месеци.
	Антоан не каза нищо, но явно бе какво мисли: „Да имаш в Париж прекрасен дом, да си брат на лекар и да рискуваш да пукнеш в някаква болница в Африка…“.
	— Това, което ме спаси — продължи Жак, който желаеше да отклони брат си от тези мисли, — беше страхът. Страхът да умра там, в онази пещ. Мислех за Италия, както сигурно корабокрушенец мисли на сала си за земята, за изворите със сладка вода… Имах едно-единствено желание: жив или мъртъв да взема кораба и да пристигна час по-скоро в Неапол.
	Неапол… Антоан си спомни за „Лунадоро“, за Сибил, за Джузепе, за разходките по залива… Поколеба се, но все пак попита:
	— А защо Неапол?
	Лицето на Жак пламна. За момент той като че ли се бореше със себе си и искаше да си наложи да обясни нещо, после сините му очи угаснаха.
	Антоан побърза да наруши мълчанието.
	— Това, което ти е било нужно, мисля, е било почивка, но в по-свеж климат.
	— Най-напред — продължи Жак, който очевидно не бе чул думите на брат си — имах препоръка до един чиновник от консулството в Неапол. Отлагането в чужбина е по-лесно. Аз държах да бъда в ред с военната си служба. — Той изправи рамене. — Впрочем по-скоро бих се съгласил да ме считат за дезертьор, отколкото да се върна във Франция, за да ме тикнат в техните казарми!
	Антоан не трепна. И веднага промени темата.
	— Но за тези пътувания имаше ли… достатъчно пари?
	— Какъв въпрос! Това е типично за тебе! — започна да ходи напред-назад из стаята, пъхнал ръце в джобовете.
	— Никога не съм оставал за дълго без пари, без да имам това, което ми е било необходимо. В началото, когато бях там, естествено трябваше да работя каквото ми попадне… — Той отново се изчерви и погледна настрана. — О, за няколко дни само… Човек бързо се оправя, знаеш, когато е сам.
	— Но как? Какво работеше?
	— Е, например… давах уроци по френски в едно занаятчийско училище… Правех и коректури нощем в „Курие Тюнизиен“, в „Пари-Тюнис“… Често пъти ми е било от полза, че пиша италиански така свободно, както и френски… Скоро след това започнах да давам и статии, поех прегледа на печата в един седмичник, после разни хроники, изобщо такава работа… След това, щом се поправих, почнах да пиша репортажи! — Очите му заблестяха. — А, само да бях добре със здравето, и сега щях да съм там! Какъв живот!… Спомням си във Витербо… Ама седни де. Не, аз предпочитам да ходя. Бяха ме изпратили във Витербо. Никой не смееше да отиде. За онзи необикновен процес „Камора“, нали си спомняш? През март 1911… Какво приключение! Живеех при едни неаполитанци. Истинско свърталище. През нощта на 13 срещу 14 всички се изпариха. Когато полицията пристигна, аз спях. Бях съвсем сам и трябваше… — Той прекъсна фразата си по средата въпреки вниманието, с което Антоан го слушаше или може би именно защото Антоан го слушаше с такова внимание. Как да му предаде с думи, да го накара дори само за миг да си представи този главозамайващ живот, който бе водил месеци наред. Макар че погледът на брат му бе настойчив, той се обърна настрана: — Колко е далеч всичко това! Остави… Да не мислим за миналото.
	И за да се откъсне от магията на тези спомени, той си наложи да заговори отново, но вече по-спокойно:
	— Ти казваше, че… това главоболие… Нали разбираш, аз никога не съм понасял пролетта в Италия. Щом можах, веднага като се почувствувах свободен — той се намръщи (явно и тези спомени му бяха мъчителни), — щом можах да се откъсна от всичко това — продължи той енергично, — отидох на север.
	Той се беше спрял и стоеше с ръце в джобовете и очи, устремени в печката.
	— В Северна Италия ли? — запита Антоан.
	— Не — извика Жак като се сепна. — Във Виена, Будапеща… После в Саксония, в Дрезден. И в Мюнхен. — Лицето му внезапно се помрачи; този път той хвърли остър поглед към брат си и сякаш наистина се поколеба; устните му потръпнаха. Изтекоха няколко секунди. Жак прехапа устни и се задоволи да прошепне нещо със стиснати зъби, така че последната дума бе почти неразбираема:
	— А, Мюнхен… Мюнхен също е у-жа-сен.
	Антоан бързо го пресече:
	— Във всеки случай ти би трябвало… Щом не е открита причината… Главоболието не е болест, то е симптом.
	Жак не го слушаше и Антоан замълча. На няколко пъти вече се бе случило същото: човек би се заклел, че Жак чувствува нужда да се освободи от някаква тайна, която го тормози; устните му се движеха, като че ли ей сега ще довери нещо на брат си; после изведнъж думите му засядаха на гърлото и той замълчаваше. И всеки път, вместо да му помогне да преодолее тази пречка, Антоан, парализиран от глупави опасения, сам му пречеше и отбягваше признанието, като заговорваше за каквото му хрумне.
	Тъкмо когато се питаше как да върне Жак на същата тема, по стълбите се чу шум от леки стъпки. Някой почука, вратата се полуотвори и почти веднага Антоан зърна рошавата главичка на един хлапак.
	— О, извинявайте. Безпокоя ли ви?
	— Влез — извика Жак и тръгна към вратата.


	Оказа се, че новодошлият съвсем не е хлапак, а дребничък човек на неопределена възраст, обръснат, с млечнобяло лице и разчорлени, руси като кълчища коси. Той се поколеба на прага и сигурно хвърли неспокоен поглед към Антоан, но очите му бяха засенени с тъй гъсти безцветни клепки, че бе невъзможно да се видят зениците му.
	— Ела по` към печката — покани го Жак, като поемаше палтото му, от което капеше вода.
	Той като че ли пак бе решил да не представи брат си. Усмихваше се съвсем непринудено и сякаш не се стесняваше много от присъствието на Антоан.
	— Дойдох да ви кажа, че Митьорг пристигна и донесе писмо — обясни новодошлият. Той говореше със съскащ глас, бързо, но ниско и почти боязливо.
	— Писмо ли?
	— От Владимир Княбровски!
	— От Княбровски? — извика Жак и лицето му светна. — Седни, изглеждаш уморен. Искаш ли бира? Или чай?
	— Не, благодаря, не искам нищо. Митьорг пристигна нощес. Идва оттам… В такъв случай какво да правя? Какво ще ме посъветвате? Трябва ли да опитам?
	Жак помисли доста дълго, преди да отговори.
	— Да. Сега това е единственият начин да узнаем.
	Другият се развълнува.
	— Тогава на добър час! Така си и мислех! Иняс ме разубеждаваше. Шенавон също. Но вие, вие! Значи, на добър час! — Той стоеше обърнат към Жак и дребничкото му лице излъчваше доверие.
	— Само че… — каза Жак строго, като вдигна пръст.
	Албиносът заклати глава в знак на съгласие.
	— С кротост, с кротост — произнесе той важно. Личеше, че в това крехко тяло се крие желязна упоритост.
	Жак разглеждаше посетителя.
	— Да не си бил болен, Ванхееде.
	— Не, не… Малко съм уморен. — Усмихвайки се злобно, той добави: — Не се чувствувах добре, знаете, в тяхната голяма сграда.
	— Там ли е още Прецел?
	— Да.
	— А Кийбьоф?… Ще кажеш на Кийбьоф от мене, че много приказва. Нали? Той ще разбере.
	— О, на Кийбьоф аз направо му казах: „Вие действувате като че ли сами сте долни хора!“. Той скъса манифеста на Розенгаард, без дори да го прочете! Там всички са корумпирани. — Той повтори: — Всички до един. — Гласът му беше глух и възмутен, но същевременно усмивка на ангелска снизходителност играеше по устните, които бяха като на момиченце.
	След малко той продължи с остър, съскащ тон:
	— Сафрио! Тюрсе! Патерсън! Всички! Дори Дюзан! Всички вонят!
	Жак поклати глава:
	— Жозефа може би. Но не и Сюзан, не. Жозефа виждаш ли, е негодница. Всички ще ви скара.
	Ванхееде го наблюдаваше мълчаливо. Той непрекъснато мърдаше кукленските си ръце върху малките си коленца; китките му, които се подаваха от ръкавите бяха невероятно тънки и бледи.
	— Знам. Но какво? Можем ли да я изхвърлим на улицата сега? Бихте ли го направили вие, кажете? Причина ли е изобщо това? В края на краищата тя е същество, което не е долно по природа, не… При това тя се постави под наша закрила. Е, тогава?… С кротост, може би с кротост… — Той въздъхна. — Колко такива като нея съм срещал!… Всички са корумпирани.
	Той въздъхна отново, докосна Антоан с неуловимия си поглед, после стана и като се приближи до Жак, каза внезапно развълнуван:
	— Писмото на Владимир Княбровски е прекрасно, знаете ли?
	— Е — запита Жак, — какво смята да прави той сега?
	— Лекува се. Намерил е жена си, майка си и децата. Готви се да живее втори живот.
	Ванхееде беше започнал да се разхожда пред печката. От време на време той нервно стискаше ръце. Изведнъж каза съсредоточено, сякаш на себе си:
	— Чисто сърце е Княбровски.
	— Чисто сърце — повтори Жак веднага със същата интонация. И след кратка пауза добави: — Кога мисли да издаде книгата си?
	— Нищо не каза.
	— Рускинов твърди, че е нещо потресаващо, знаеш ли?
	— А как иначе! Книга, която изцяло е написал в затвора! — Той направи няколко крачки. — Не ви донесох писмото днес, защото го дадох на Олга да го занесе в кръжока. Но ще го получа тази вечер, обратно. — Без да гледа Жак, с лекотата на блуждаещо огънче той ходеше напред-назад с вдигната глава, сякаш се усмихваше на ангелите. — Владимир казва, че никога не е намирал себе си така, както в този затвор. Сам със самотата! — Гласът му ставаше все по-хармоничен, но и все по-глух. — Казва, че килията му била хубава и много светла, намирала се някъде горе в зданието. Той стъпвал на дъските на леглото, за да достигне решетестия прозорец с чело. Разправя, че седял така с часове да мисли, загледан как снежинките се въртят в небето. Не можел да види нищо друго — нито покрив, нито връх на дърво, нищо, никога нищо. Но щом настъпила пролетта, както и през цялото лято, към края на следобеда слънчев лъч падал на лицето му за десетина минути. Цял ден той чакал този час. Ще прочетете писмото му. Разправя още, че веднъж, през първата година, чул как някъде далеч плаче дете… Друг път, две години по-късно, чул гърмеж… — Ванхееде хвърли поглед към Антоан, който го слушаше, и неволно започна да го следи с поглед. — Но аз ще ви донеса писмото утре — заключи той като се върна и седна на стола си.
	— Не утре — рече Жак. — Утре няма да бъда тук.
	Ванхееде не изглеждаше изненадан. Той отново обърна глава към Антоан и след кратка пауза стана.
	— Извинете. Сигурно ви безпокоя. Но исках веднага да ви обадя за Владимир.
	Жак също стана.
	— Ти много работиш сега, Ванхееде. Би трябвало повече да пазиш здравето си.
	— О, не.
	— Все при Шомберг и Риит ли си?
	— Все там. — Той се усмихна лукаво. — Пиша на машина. От сутрин до вечер повтарям: „Да, господине“ и чукам на машината. Какво значение има това? Щом дойде вечерта, пак намирам себе си. Тогава цялата нощ чак до следната сутрин съм свободен да мисля: „Не, господине“.
	В този миг дребничкият Ванхееде бе вдигнал високо малката си глава и разчорленият му конопен перчем го правеше да изглежда още по-изправен. Той направи движение, сякаш се обръща към Антоан:
	— Десет години съм гладувал за тези идеи, господа. И държа на тях.
	После се обърна към Жак, протегна му ръка и внезапно в тънкото му гласче прозвуча тревога:
	— Може би заминавате?… Е, какво да се прави. Добре се чувствувах, като идвах при вас, знаете ли?
	Трогнат, Жак не отговори нищо, но ласкаво постави ръка на рамото на албиноса. Антоан си спомни за човека с белега на челото. Жак и тогава бе направил същия жест — приятелски, ободряващ, малко покровителствен. Изглежда, той наистина заемаше особено място в тези странни групировки — съветваха се с него, търсеха одобрението му, страхуваха се от порицанието му; очевидно беше също, че идваха да излеят сърцето си при него.
	„Той е истински Тибо! — каза си Антоан доволен. Но веднага го обзе тъга. — Жак няма да остане в Париж — помисли си той. — Без съмнение той ще се върне да живее в Швейцария. — Напразно се успокояваше: — Ще си пишем, ще идвам да го виждам, няма вече да бъде същото, както през тези три години! — Все пак изпитваше мъчителна тревога: — Какво ще постигне той, какъв ще бъде животът му сред тези хора? Как ще използува силата си? Това ли е неговото блестящо бъдеще, за което мечтаех?“
	Жак бе хванал под ръка приятеля си и пристъпвайки с малки крачки, бавно го изпрати до вратата. На прага Ванхееде се обърна, поздрави Антоан с плах поклон и изчезна, последван от Жак.
	Антоан чу за последен път съскащото гласче:
	— Всички са корумпирани… Търпят около себе си само раболепни типове и дресирани кученца…


>>	X

	Жак се върна. Той не му даде обяснения за това посещение, както и при срещата с колоездача. Само си наля чаша вода и започна да пие на малки глътки.
	За да прикрие чувствата си, Антоан запали цигара, стана, за да хвърли кибритената клечка в печката, отиде до прозореца, погледна навън, после се върна и седна на предишното си място.
	Мълчаха вече няколко минути. Жак отново бе започнал да се разхожда из стаята.
	— Какво искаш — започна той без всякакво предисловие, като продължаваше да ходи напред-назад, — трябва да се опиташ да ме разбереш, Антоан. Нима бих могъл да дам три години, три години от живота си на тяхното училище, кажи!
	Смутен, Антоан доби съсредоточен и примирителен вид.
	— Всъщност това продължение на колежа под друга форма! — продължи Жак. — Тези лекции, тези уроци, тези безкрайни тълкувания! Това уважение към всичко!… Това смешение с толкова хора! Всички идеи, събрани заедно и тъпкани от стадото в тези задушни дупки! Като си помислиш само за речника им!… Не, никога не бих могъл… Разбери ме, Антоан… Не казвам, че… Разбира се, аз ги уважавам… Да бъдеш професор, това значи да работиш почтено, да вярваш в работата си. Разбира се, те са трогателни с достойнството си, с духовното усилие, с тяхната вярност, която е така зле възнаградена. Да, но… Не, ти не можеш да ме разбереш — прошепна той след кратка пауза. — Не го направих само за да избягам от това школско заробване или от отвращение към училищния апарат, не… Но този смешен живот, Антоан! — Той се спря и загледан упорито в пода, повтори: — Смешен!
	— Когато отиде при Жаликур — запита Антоан, — беше ли вече решил да…
	— Съвсем не! — Жак стоеше прав, неподвижен, с вдигнати вежди, втренчил поглед в земята, като се мъчеше добросъвестно да възстанови миналото. — О, този октомври! Бях се върнал от Мезон-Лафит в… жалко състояние! — Раменете му се отпуснаха сякаш под тежестта на непосилно бреме. — Толкова непримирими противоречия… — измърмори той.
	— Да, октомври — додаде Антоан, мислейки за Рашел.
	— Тогава, в навечерието на учебната година, на всичко отгоре дойде и ужасната перспектива да вляза в Екол нормал. Такъв страх ме обхвана… Виж колко е странно това! Днес ясно разбирам, че до посещението ми при Жаликур аз просто изпитвах голям страх и нищо повече. Без съмнение, уморен от всичко това, аз на няколко пъти бях мислил да зарежа училището и дори да замина… да… Но това беше само смътна, неосъществима мечта. Едва след като говорих с Жаликур онази вечер, можах да взема решение. — Той вдигна очи и забелязвайки слисаното лице на брат си, запита: — Учудва ли те това? Тогава ще ти дам да прочетеш бележките, които написах тази вечер, когато се прибрах; тъкмо ги намерих преди няколко дни.
	Той отново започна да се разхожда с мрачен вид сякаш споменът за това посещение още го вълнуваше.
	— Само като помисля за това… — рече той, клатейки глава. — Но какви връзки си имал ти с него? Писахте ли си? Вероятно си отишъл да го видиш. Какво е твоето впечатление?
	Антоан се ограничи с уклончив жест.
	— Да — рече Жак, който сметна, че мнението на брат му за професора е отрицателно, — ти сигурно мъчно можеш да разбереш какво представляваше той за нашето поколение! — Той спря да се разхожда и седна срещу Антоан в креслото, което беше до печката. — Жаликур! — възкликна той като се усмихна внезапно. Тонът му бе станал по-мек. Той сладостно протегна ръка към топлината. — Години наред, Антоан, ние си казвахме: „Когато станем студенти на Жаликур…“. Дори мислехме: „Негови ученици“. Аз например, когато се колебаех дали да следвам в Екол нормал, винаги си казвах: „Да, но там е Жаликур…“. Той беше единственият, заради когото си заслужаваше да се следва, разбираш ли? Знаехме наизуст стиховете му. Повтаряхме ядовитите му забележки, цитирахме духовитостите му. Казваха, че колегите му завиждали. Той бе наложил на университета не само лекциите си — истински лирични импровизации, пълни с дръзки идеи, с отклонения, с внезапни признания, изпъстрени с откровени и грубовати думи, — но също и остроумията си, елегантността си на стар благородник, монокъла си и странната си филцова шапка! Ентусиаст, своенравен, чудак, но богат духом, благороден, с голям съвременен ум, за нас той беше човекът, който знае как да сложи пръст в раната! Бях му писал. Имам от него пет писма — те са моя гордост, мое съкровище. И днес още смятам, че от тези пет писма три, дори четири са великолепни… Слушай, една пролетна сутрин към единадесет часа го срещнахме — аз и един мой приятел. Как да забравиш такова нещо! Той се изкачваше по улица Суфло с широки, пъргави крачки. Спомням си развяния му жакет, светлите гетри, белите му коси под широката периферия на шапката. Съвсем изправен, с монокъл на окото, с бели увиснали галски мустаци, с орлов нос, устремен като нос на кораб… Профил на стар орел, който е готов да забие клюна си. Хищна птица, в която имаше и нещо от дългокраките птици; истински стар английски лорд. Незабравима гледка!
	— Представям си го! — извика Антоан.
	— Следихме го чак до вкъщи. Бяхме като омагьосани. Обиколихме десет книжарници, за да търсим снимката му! — Жак рязко подви крака под себе си. — Но виждаш ли, аз го мразя, като мисля за това! — След това, наведен напред, с ръце, протегнати към печката, той замислено добави: — И все пак на него дължа смелостта си да замина.
	— Струва ми се, че той съвсем не е схванал това — забеляза Антоан.
	Жак не слушаше. Обърнат към огъня, с мечтателна усмивка на устните, с разсеян вид, той продължи:
	— Искаш ли да ти разкажа?… Слушай, една вечер след вечеря внезапно реших да отида при него. Да му обясня… всичко! Тръгнах веднага, без да мисля… В девет часа позвъних в дома му на площад Пантеон. Нали го знаеш? Отвори ми една глуповата бретонка. Поведе ме през тъмен вестибюл, през трапезарията; някаква жена се скри набързо. Масата беше разтребена; върху нея се търкаляше кошничка с плетиво, бельо за кърпене… Миришеше на ядене, на лула, беше горещо и душно. Вратата се отвори — Жаликур! Нищо общо със стария орел, който бяхме видели на улица Суфло, нито с автора на писмата, нито с поета, нито с големия съвременен ум, нито с никой от разните образи на професор Жаликур. Нищо! Само един Жаликур, прегърбен, без монокъл, облечен в стара куртка с пърхот по нея, с изгаснала лула, с кисел израз на лицето. Трябва да е хъркал, докато му се е смилала храната, обвесил нос над печката. Сигурно нямаше да ме приеме, ако слугинчето… Но като го спипах така неочаквано, че нямаше накъде да мърда, въведе ме в кабинета си. Аз веднага започнах разпалено: „Идвам при вас“ и т.н… Той се поизправи, съживи се малко: видях как старият орел започна да се събужда в него. Сложи монокъла си, предложи ми стол: старият лорд се събуди. Той ми каза с изненадан вид: „Съвет ли?“. От тона му явно се подразбираше: „Нима нямате никого, с когото да се посъветвате?“. Прав беше. Никога не бях помислял за това. Но какво искаш, Антоан, какво можех да направя: почти никога не съм можел да следвам съветите ти… Нито чиито и да било съвети… Винаги сам съм се ръководел, такъв съм си. Точно така и отговорих на Жаликур. Вниманието му ми даваше кураж и аз се хвърлих с главата надолу: „Искам да стана писател, голям писател…“. Нямаше как, трябваше оттам да започна. Той дори не трепна. Продължих да изливам душата си, обясних му… е, обясних му всичко! Че чувствувам в себе си някаква сила, нещо съкровено, съществено, което е мое, което съществува… че от години всяко усилие да събирам познания е било винаги във вреда на тези вътрешни, дълбоки ценности… че ми са станали омразни и учението, и училищата, и ерудицията, и коментарите, и всичките брътвежи… че отвращението ми към тях е така силно като инстинкт на самозащита, на самосъхранение! Не можех вече да се спра! Казах му: „Всичко това ми тежи, господин професоре, задушава ме, отклонява в друга насока истинските ми стремежи!“.
	Жак бе вперил поглед в Антоан и очите му постоянно се меняха: от сурови и пламенни в миг ставаха измъчени, нежни, почти гальовни.
	— Това е самата истина, Антоан, разбираш ли? — извика той.
	— Много добре го разбирам, моето момче.
	— О, това всъщност не е гордост — поде Жак. — Не е желание за господство, нищо от това, което обикновено се нарича амбиция. Доказателството е моят живот тук! И все пак, кълна ти се, Антоан, тук аз бях напълно щастлив!
	Последваха няколко секунди мълчание. Антоан се обади:
	— Разкажи ми какво стана по-нататък. Какво ти отговори той?
	— Чакай. Нищо не отговори, доколкото си спомням. Или не, ето какво каза… Бях му издекламирал накрая куплета за „извора“… Перифразирах му поема в проза, която бях започнал да пиша… Голяма глупост! — добави Жак като се зачерви. — „Да можеш най-после да погледнеш в себе си, наведен като над извор… Да разтвориш тревата, да разкриеш този потир на чистотата, където водата блика от дълбочините“ и т.н… Тогава той ме прекъсна: „Хубав образ създавате…“. Това беше всичко, което намери да каже! Гадина такава! Аз търсех погледа му, но той не ме поглеждаше. Играеше си с пръстена си…
	— Представям си го — рече Антоан.
	— Тогава започна една дълга реч: „Не трябва прекалено да презираме отъпканите пътища… Ползата, която човек има от изучаването на разни дисциплини, гъвкавостта, която се придобива“ и т.н… Ох, и той беше като другите. Нищо, нищо не беше разбрал. Единственото, което ми предлагаше, бяха предъвкани идеи! Бяс ме хвана, дето бях говорил пред него! Той продължи известно време в същия тон, като че ли единствената му грижа беше да реши що за човек съм: „Вие сте от тези, които… Младите хора на вашата възраст са… Човек би могъл да ви класира между характерите, които…“. Тогава аз настръхнах: „Мразя класификациите, мразя класификаторите! Под предлог, че класират човека, те го ограничават, окастрят го и той излиза от лапите им духовно смален, осакатен, със закърнели способности!“. Той се усмихваше, сигурно беше решил да преглътне всичко. Тогава именно му извиках: „Мразя професорите, господине! И затова именно дойдох при вас!“. Жаликур продължаваше да се усмихва, но явно бе поласкан. Постави ми няколко въпроса от любезност. Вбесяващи въпроси! Какво съм правел? „Нищо!“ Какво съм искал да правя? „Всичко!“ Не се осмели дори да се ухили, педантът му с педант, защото прекалено много се страхуваше от преценката на един младеж! Това е неговата идея-фикс — мнението на младите! Откакто бях влязъл при него, той всъщност мислеше само за едно: за книгата, която пишеше, „Моите преживявания“. Трябва да е излязла вече, но аз никога няма да я прочета. Потеше се от страх при мисълта, че книжлето му може да няма успех и преследван от мисълта за провал, щом видеше младеж, веднага се питаше: „Какво ли ще си помисли този например за книгата ми?“.
	— Горкият! — каза Антоан.
	— О да, знам, може би беше трогателно. Само че аз не бях отишъл да го гледам как трепери. Все още се надявах, чаках да видя моя Жаликур. Един от моите образи на Жаликур, който и да е, на поета, философа, човека, който и да е, но не този! Най-после станах. Това беше комичен момент. Той ме изпращаше и продължаваше да дрънка: „Толкова е трудно да се дават съвети на младите… Няма истина, валидна за всички, всеки трябва сам да търси своята истина“ и т.н… Аз бързах, ням, сгърчен… можеш да си представиш. Салонът, трапезарията, вестибюла, сам си отварях вратите в тъмното, блъсках се във вехториите му, той едва имаше време да намира електрическите ключове.
	Антоан се усмихна; спомняше си разположението на апартамента, инкрустираните мебели, тапицираните с гоблени столове, вазите и статуетките. Но Жак продължаваше да говори и лицето му бе добило изплашен израз:
	— Тогава… Чакай, не помня вече как стана това. Дали изведнъж разбра защо бягах? Чух зад гърба си пресипналия му глас: „Е, какво искате от мене, нали виждате, че аз съм опустошен човек, свършен!“. Бяхме вече във вестибюла и аз се обърнах смаян. Какво жалко лице! Той повтаряше: „Опустошен! Свършен! Без нищо да съм създал!“. Тогава аз започнах да протестирам. Да. И бях искрен. Не му се сърдех вече, но той си държеше на своето: „Нищо! Нищо! Аз единствен знам това!“. И понеже аз непохватно настоявах, той просто се вбеси: „Какво е създало тази илюзия у всички вас? Книгите ми? Те са нула! Нищо не съм вложил в тях, нищо от това, което бих могъл да вложа! Тогава какво? Кажете! Титлите ми? Лекциите ми? Академията? Какво, кажете! Това ли?“. После улови ревера си, където се виждаше розетката на „Почетния легион“, и го разтърси с ожесточение. „Това ли? Кажете! Това ли?“
	Завладян от разказа си, Жак беше станал. Той описваше сцената с растящ жар. Антоан си спомни как бе видял Жаликур в същия вестибюл, изправен, обкръжен със сияние от светлината на плафониерката.
	— После изведнъж той се успокои — продължаваше Жак. — Мисля, че се уплаши, да не би да го чуе някой. Отвори една врата и ме бутна в нещо като килер, който миришеше на портокали и на сода каустик. По лицето му беше изписана подигравателна гримаса, но погледът му беше жесток и зад монокъла очите му бяха налени с кръв. Облакъти се на една дъска, върху която имаше чаши и купа за компот; не знам как не събори нещо на пода. Три години има оттогава и още чувам тона му, думите му. Започна да говори, да говори с глух глас: „Слушайте. Ето ви истината. И аз също на вашата възраст… Или може би бях малко по-възрастен, когато завърших Екол нормал. Тогава и аз чувствувах призвание към литературата. И у мен също напираше тази сила, която трябваше да бъде свободна, за да разцъфне! И аз също усещах интуитивно, че вървя по грешен път. За момент… И на мен също ми хрумна да поискам съвет. Само че аз потърсих един писател. Отгатнете кого! Не, няма да ме разберете, вие не бихте могли да си представите какво беше той за младите през 1880 година! Отидох при него. Той ме остави да говоря, като ме наблюдаваше с живите си очи и ровеше с пръсти брадата си. Понеже винаги бързаше, стана, без да дочака края. О, той никак не се поколеба! С фъфлещия си глас — той произнасяше «с» като «ф» — ми каза: «Единственото чиракуване за наф, това е журнализмът!». Да, това ми каза. Бях двадесет и три годишен. И аз си отидох, както бях дошъл, господине, също като глупак! Върнах се при книжките, при учителите, при другарите, при конкуренцията, при напредничавите списания, при празните приказки. Хубаво бъдеще! Хубаво бъдеще!“ Пляс! Жаликур стовари ръка на рамото ми. Винаги ще виждам пред себе си окото му, циклопското му око, което гореше зад монокъла. Беше се изправил с целия си ръст и пръски слюнка падаха по лицето ми: „Какво искате от мене, господине? Съвет ли? Пазете се, ще ви го дам! Зарежете книгите и следвайте инстинкта си! Чуйте това, господине: ако имате капчица гений, можете да израснете само отвътре, под натиска на собствените си сили!… Може би за вас има още време. Но побързайте! Идете да живеете! Няма значение как, няма значение къде! Двадесетгодишен ли сте, имате ли очи, имате ли крака? Слушайте Жаликур. Влезте в някой вестник, тичайте след произшествията, чувате ли ме? Не съм луд. Произшествията! Скочете с главата надолу в помийната яма. Нищо друго не може да ви измие. Трепете се от сутрин до вечер, не пропущайте нито една злополука, нито едно самоубийство, нито един процес, нито една драма във висшето общество, нито едно престъпление из бордеите! Отваряйте си очите, гледайте всичко, което цивилизацията влече след себе си — и доброто, и лошото, и неподозираното, и това, което тя не може да измисли! И може би след това ще можете да си позволите да кажете нещо за хората, за обществото… За себе си!“. Драги Антоан, аз вече не го гледах, а просто го пиех с очи; цял бях се наелектризирал. Но изведнъж всичко свърши. Без да каже повече нито дума, той отвори вратата и почти ме изгони. Минахме през вестибюла и излязохме на стълбището. Никога не можах да си обясня това. Дали си вземаше думите обратно?… Дали съжаляваше за бликналия пламък?… Дали се уплаши, че може би ще разправям… Още виждам пред очите си как трепери продълговатата му челюст. Мънкаше със задушен глас: „Вървете… вървете… вървете!… Върнете се в библиотеките си, господине!“. Вратата се хлопна под носа ми, но аз пет пари не давах. Изминах тичешком четирите етажа, излязох на улицата, препуснах в нощта като жребец, пуснат на свобода в ливада.
	Жак се задушаваше от вълнение. Наля си втора чаша вода и я изпи на един дъх. Ръката му трепереше; чукна чашата, когато я сложи до каната. Кристалният й звън дълго не заглъхна в тишината на стаята.


	Тръпнещ, Антоан се мъчеше да свърже случките, които бяха предшествували бягството. Липсваха му много елементи. Искаше му се да предизвика някои признания за любовта на Джузепе към Анета и Сибил. Но този въпрос… „Твърде много _непримирими_ противоречия“ — бе въздъхнал преди малко Жак; и това беше всичко. Упоритото му мълчание доказваше доста ясно каква роля бяха играли сантименталните му увлечения, за да вземе решение да избяга.
	„А сега — питаше се Антоан — какво ли място заемат те в сърцето му?“
	Той се опитваше да подреди фактите. През октомври Жак се беше върнал от Мезон. Какви са били в онзи момент отношенията му с Жиз и какво значение са имали срещите му с Жени? Дали се е опитал да скъса? Или е поел задължения, които е било невъзможно да изпълни? Антоан си представяше живота на брат си в Париж: без определена програма за учение, сам, напълно свободен. Сигурно неразрешимият проблем непрекъснато се е въртял в ума му и е мъчил сърцето му. Трябва да е живял в някаква екзалтация, в непоносима тревога. И единствената му перспектива е била предстоящата учебна година, интернатът в Екол нормал, от който му се е гадело. Тогава отишъл при Жаликур и изведнъж е видял изход, открит хоризонт — да се откъсне, да се откаже от всичко невъзможно, да дири приключения, да живее! Да почне всичко отново! А за да може да започне и да забрави всичко, необходимо е било да бъде забравен от всички!
	„Да — казваше си Антоан, — така може да се обясни не само заминаването му, но и това гробно мълчание цели три години. И все пак — мислеше си той, — защо използува тъкмо пътуването ми до Хавър, а не ме почака поне двадесет и четири часа, за да ме види, да ми говори!“ Затаената обида започна отново да се събужда, но той направи усилие, отпъди всички упреци и мъчейки се да продължи разговора, да чуе продължението на разказа, запита:
	— И… какво стана на другия ден?


	Жак бе седнал отново до печката. Опрял лакти на коленете си, с отпуснати рамена и наведена глава, той си подсвиркваше.
	Изведнъж вдигна очи:
	— На другия ден ли, да. — После с тон, който ясно показваше, че премълчава нещо, добави: — Веднага след сцената с…
	Сцената с бащата, сцената в двореца Сереньо! Антоан я беше забравил.
	— Тате никога не ми е споменавал за нея — каза той живо.
	Жак изглеждаше изненадан. Той погледна настрана, сякаш искаше да каже: „Е, какво от това… Не ми дава сърце да си спомням за тия работи“.
	„Ето защо не е чакал да се завърна от Хавър!“ — помисли Антоан почти радостно.
	Жак бе добил предишната си замислена поза и продължаваше да си подсвирква. Нервна бръчка пречупваше линията на веждите му. За няколко секунди той неволно преживя отново тези трагични минути: баща и син сами в трапезарията; току-що бяха привършили обеда; г-н Тибо бе запитал нещо във връзка с началото на учебната година; Жак му бе съобщил грубо, че напуща училището. Бяха си разменили все по-обидни думи и бащата бе започнал да удря с юмрук по масата… Докаран до крайност, поддавайки се на пристъп на непонятна лудост, Жак предизвикателно бе подхвърлил името на Жени. Показвайки пълно презрение към заканите на баща си, той сам бе започнал да заплашва и загубил самообладание, бе изрекъл непоправими думи. После, изгорил всичките мостове зад себе си и направил връщането си невъзможно, пиян от бунт и отчаяние, той бе избягал, викайки: „Отивам да се самоубия!“.
	Споменът за тази сцена бе така ясен, така мъчителен, че той живо стана, сякаш нещо го убоде. Антоан успя да зърне как в очите на брат му блесна някакво безумие. Но за миг Жак се овладя.
	— Четири часът минава — рече той — и понеже все пак трябва да свърша тази работа… — Той навличаше вече пардесюто си и сякаш бързаше да се измъкне. — Ти оставаш тук, нали? Ще се върна преди пет часа. Бързо ще си приготвя куфара. Ще вечеряме в бюфета на гарата, така ще бъде най-добре. — Той сложи на масата няколко папки с книжа. — Погледни — добави той, — ако те интересува… Статии, дребни новини… Най-малко лошите работи, които съм написал през последните години…
	Беше вече прекрачил прага, когато, обръщайки се неловко, подхвърли с лек тон:
	— Впрочем ти нищо не ми каза за… за Даниел.
	Антоан изпита чувството, че брат му иска да каже:
	„… за семейство Фонтанен“.
	— Даниел ли? Представи си, ние станахме големи приятели с него! След твоето заминаване той се показа толкова верен другар, така предан…
	За да скрие смущението си, Жак се престори на крайно изненадан и Антоан си придаде вид, че не е разбрал причината на вълнението му.
	— Нима това те учудва? — разсмя се той. — Вярно е, че ние с него сме съвсем различни. Но в края на краищата аз приех неговото отношение към живота. Художник като него има право да гледа така на живота. Знаеш ли, че той надмина всички очаквания! Изложбата му през 1911 година в галерията на Лудвигсън го лансира окончателно. Би могъл да продава много, ако иска, но той рисува толкова малко… Ние сме различни или по-скоро _бяхме_ различни — уточни той, доволен, че е намерил случай да поговори малко за себе си и да покаже на Жак, че портретът на Умберто не отговаря вече на оригинала. — Аз вече не съм така едностранчив, както по-рано, знаеш ли? Намирам вече, че не е толкова необходимо…
	— В Париж ли е той? — прекъсна го рязко Жак. — Знае ли, че…
	Антоан трябваше да потисне досадата си.
	— О не, той кара военната си служба. Сержант е в Люневил. Остават му още десетина месеца — до четиринадесети октомври. Много малко съм го виждал от една година насам.
	Той замълча, вледенен от мрачния, унесен поглед на брат си.
	Щом почувствува, че гласът му няма да издаде вълнението му, Жак рече:
	— Не оставяй печката да изгасне, Антоан.
	После се обърна и излезе.


>>	XI

	Като остана сам, Антоан се приближи до масата и с любопитство отвори папките.
	В тях бяха безредно натъпкани най-различни изрезки от вестници. Първо имаше статии на актуални теми, подписани „Жак Фаталиста“. После идваха стихотворения за планината, публикувани в едно белгийско списание под псевдонима „Ж. Мюленберг“. И накрая поредица от кратки разкази, озаглавени „Страници от черната тетрадка“, нещо като скици, нахвърляни сигурно покрай разни репортажи и подписани „Джек Боти“. Антоан прочете няколко от тях: „Осемдесетгодишните“, „Детско самоубийство“, „Ревността на слепия“, „Гняв“. Действуващите лица, заимствувани от всекидневния живот и нарисувани с едри щрихи, се налагаха на читателя със своята релефност; сбитият, отривист стил на „Сестричката“, освободен сега от всякакъв лиризъм, придаваше на тези бележки отпечатък на истинност, който будеше интерес.
	Но въпреки сочността на тези страници, Антоан не можеше да се съсредоточи. Толкова много неочаквани неща бе научил от тази сутрин. Освен това, щом остана сам, мисълта му неминуемо се върна към стаята на болния, която бе напуснал снощи и където може би вече ставаха ужасни неща. Дали бе сбъркал, като тръгна? Не, защото щеше да върне Жак…


	Леко почукване на вратата, дискретно, но решително, отклони мислите му.
	— Влез — извика Антоан.
	Учуди се, когато на тъмния фон на площадката се очерта женски силует. Стори му се, че позна младата жена, която бе зърнал сутринта на закуската.
	Тя носеше кошница с дърва. Антоан побърза да й помогне.
	— Брат ми току-що излезе — каза той.
	Тя кимна с глава, сякаш искаше да каже: „Зная“, а може би дори: „Именно затова се и качих“. Тя разглеждаше Антоан, без да прикрива любопитството си, но смелостта й изглеждаше тъй обмислена и подбудена от сериозни съображения, че не придаваше нищо двусмислено на държането й. На Антоан му се стори, че очите й са насълзени. Изведнъж тя замига и без всякакво предисловие с глас, в който трептеше укор, запита:
	— Ще го отведете ли?
	— Да… Баща ни е тежко болен.
	Тя сякаш не го чу.
	— Защо? — извика тя буйно и тропна с крак. — Аз не искам!
	Антоан повтори:
	— Баща ни е на смъртно легло.
	Но тя нямаше нужда от обяснения. Очите й бавно се наляха със сълзи. Изви се към прозореца, после започна да кърши ръце и накрая ги отпусна.
	— Той няма да се върне — каза тя глухо.
	Беше висока, с широки рамена, малко пълничка, нервни жестове, но безстрастна, когато стоеше неподвижна. Двете тежки гладки плитки с пепеляворус цвят, които увенчаваха ниското й чело, бяха завити на кок на тила й. Тази диадема придаваше на правилните груби черти царствен характер, който се подчертаваше също и от волевия израз на устата с обърнатите, извити устни като у антична статуя, ограничени от двете страни от чувствени гънки.
	Тя се обърна към Антоан:
	— Закълнете ми се, закълнете ми се в Христа, че няма да му попречите да се върне!
	— Не, разбира се, защо да му попреча? — възрази той с примирителна усмивка.
	Тя не отговори на тази усмивка. Наблюдаваше младия мъж с блесналите си от сълзи очи. Гърдите й се повдигаха бурно под прилепналата рокля. Без всякакво стеснение тя го остави да я разглежда. Измъкна от пазвата си смачкана на топка кърпичка и подсмърчайки, я притисна до очите си, после до ноздрите си. Зениците й бавно се движеха между клепачите и имаха кадифен и сладострастен израз. Тиха вода, в която от време на време се явяваха водовъртежи от неразгадаеми мисли. В такива моменти тя се навеждаше или обръщаше глава.
	— Говори ли ви той за мене? За София?
	— Не.
	Синкаво пламъче блесна между клепките й.
	— Нали няма да му кажете, че съм ви казала всичко това…
	Антоан отново се усмихна:
	— Но вие не сте ми казали нищо, госпожо.
	— О, напротив — възрази тя като отметна глава назад с полуспуснати клепки.
	После потърси с очи някой стол, сложи пред Антоан една табуретка и бързо седна, сякаш разполагаше само с една минута.
	— Вие сигурно сте от някой театър — заяви тя. Антоан направи отрицателен жест. — О да, приличате на една пощенска картичка, която… На един голям трагичен актьор от Париж… — Сега тя се усмихваше — усмивка, изпълнена с нега.
	— Обичате ли театър? — запита той, без да губи време да обяснява истината.
	— Киното! Драмата! Да!
	Понякога неочакван смут променяше безстрастните й черти; тогава устата й, която се отваряше широко в края на всяка фраза, сякаш се разширяваше още повече и разкриваше едри бели зъби и коралови венци.
	Антоан продължаваше да се държи сдържано.
	— Сигурно имате добри театрални трупи тук?
	Тя се наведе напред.
	— Идвали ли сте друг път в Лозана? — Когато се навеждаше така и говореше бързо и тихо, тя имаше вид на човек, който пита за най-интимни неща или поверява някаква тайна.
	— Никога не съм идвал — отвърна той.
	— Ще се върнете ли тук?
	— Непременно!
	За миг тя впи в очите му остър поглед; след това разтърси няколко пъти глава и каза:
	— Не, няма да дойдете.
	После стана, отиде към печката и я отвори, за да хвърли дърва.
	— О, недейте, толкова е горещо тук… — каза Антоан.
	— Вярно — рече тя, като докосна бузата си с опакото на ръката. Но все пак взе една цепеница, хвърли я върху жарта, а после втора и трета. — Джек обича да е горещо — каза София с предизвикателен тон.
	Тя стоеше на колене, обърнала гръб, с очи, вперени в пламъка, който огряваше лицето й. Денят преваляше. Антоан галеше с очи тръпнещите й рамене, тила й, косата, обкръжена от огнен ореол. Какво чакаше тя? Очевидно чувствуваше, че той я гледа. Стори му се, че зърна усмивката й в очертанието на губещия се профил. Само с едно гъвкаво движение тя се изправи, бутна с крак вратичката на печката и направи няколко крачки из стаята. Забеляза захарницата, която беше на масата, взе лакомо една бучка, схруска я, после взе втора и му я подаде отдалеч.
	— Не, благодаря — каза той засмяно.
	— Иначе това носи нещастие — извика тя, като му подхвърли бучката захар, която той хвана във въздуха.
	Погледите им се срещнаха. Очите на София сякаш питаха: „Кой сте вие?“. И дори: „Какво ще стане между вас и мен?“. Зениците й, апатични, но същевременно жадни, позлатени от прозрачните клепки, напомняха пясък в летен ден, преди да завали дъжд; но все пак в тях се таеше повече скука, отколкото желание. „Едно от тия същества — каза си Антоан, — които, щом ги докоснеш… Но те същевременно и хапят. А след това те намразват. И те преследват с най-долни отмъщения…“ Сякаш отгатнала мисълта му, тя се обърна и се приближи до прозореца.
	Поради дъжда се свечери по-рано.
	След едно по-дълго мълчание Антоан, смутен, запита:
	— За какво мислите?
	— О, аз не мисля много често — призна тя, като продължаваше да стои неподвижна.
	— Но когато мислите, какво ви идва наум? — настоя той.
	— Нищо.
	Чувайки го, че се смее, тя се дръпна от прозореца и също се усмихна нежно. Вече съвсем не изглеждаше да бърза. След като направи няколко крачки из стаята, размахвайки вяло ръце, тя се озова до вратата и ръката й разсеяно пипна дръжката.
	Антоан помисли, че завърта ключа и кръв нахлу в лицето му.
	— Сбогом — пошепна София, без да вдигне очи, и отвори вратата.
	Изненадан и малко разочарован, Антоан се наведе, търсейки погледа й. На шега и с гальовен тон, който приличаше на зов, той пошепна като ехо:
	— Сбогом…
	Вратата се затвори. Тя изчезна, без да се обърне. Той дочу шумоленето на полата й, която се триеше о перилата на стълбите, и романса, който се насилваше да тананика, слизайки надолу.


>>	XII

	Малко по малко нощта изпълваше стаята.
	Антоан мечтаеше; нямаше сила да стане дори за да запали лампата. Беше минал повече от час и половина, откакто Жак бе излязъл. Неволно съмнение проникна в мисълта му. Той се опита да го отстрани, но някакво безпокойство, което растеше от минута на минута, започваше да го души. Но се разпръсна изведнъж, когато разпозна стъпките на брат си по стълбите.
	Жак влезе, не каза нищо, като че ли дори не забеляза, че стаята е тъмна, и се тръшна на един стол до вратата. Антоан едва различаваше лицето му на светлината на огъня. Челото му бе скрито от шапката и той държеше палтото си на ръка.
	— Остави ме тук, Антоан — изстена изведнъж Жак. — Върви си, остави ме! Малко остана да не се върна… — Но преди Антоан да може да каже нещо, той извика: — Мълчи, мълчи, знам, не казвай нищо. Ще тръгна с тебе.
	После стана и запали лампата.
	Антоан избягваше да го гледа. От деликатност се престори, че продължава да чете.
	Жак сновеше из стаята уморено. Той хвърли някои дрехи върху леглото, отвори един куфар, сложи в него бельо и разни дреболии. От време на време си подсвиркваше; все същата мелодия. Антоан го видя как хвърли един вързоп писма в огъня и подреди разхвърляните из стаята книжа в шкафа; после го заключи и сложи ключа в джоба си. Тогава седна в един ъгъл превит надве, със свряна между раменете глава, надраска няколко пощенски картички на коленете си, като от време на време нервно отмяташе падащия върху челото му кичур коса.
	Антоан беше покъртен. Ако Жак сега му кажеше: „Умолявам те, замини без мене“, той, без да каже дума, би го прегърнал и веднага би заминал обратно сам.
	Жак пръв наруши мълчанието. Когато се преобу и затвори куфара си, той се приближи до брат си:
	— Седем часът е, знаеш ли. Трябва вече да слизаме.
	Без да отговори, Антоан започна да се готви. Когато свърши, той запита:
	— Мога ли да ти помогна с нещо?
	— Благодаря.
	Те говореха по-тихо, отколкото през деня.
	— Дай ми куфара си.
	— Не е тежък… Мини напред.
	Прекосиха почти безшумно стаята. Антоан излезе пръв. Той чу зад себе си как Жак завъртя електрическия ключ и тихо затвори вратата.
	Вечеряха бързо в бюфета на гарата. Жак не говореше нищо и едва се докосваше до яденето, а Антоан, загрижен толкова, колкото и Жак, уважаваше мълчанието му и не се опитваше да се преструва.
	Влакът беше на линия. Те се разхождаха напред-назад, чакайки да стане време да се качат във вагона си. От подлеза непрекъснато бликаше поток от пътници.
	— Влакът ще бъде препълнен — рече Антоан.
	Жак не отговори нищо. Но след малко, съвсем неочаквано, сякаш му доверяваше нещо, каза:
	— Стават вече две години и седем месеца, откакто съм в тази страна.
	— В Лозана ли?
	— Не, откакто живея в Швейцария. — След няколко крачки той прошепна: — Каква хубава пролет изкарах през 1911 година…
	Те минаха мълком още веднъж край целия влак. Очевидно все едни и същи мисли продължаваха да се въртят в главата на Жак, защото той по собствен почин започна да обяснява:
	— Такова главоболие имах в Германия, че пестях от всичко, за да избягам в Швейцария на чист въздух. В края на май успях да дойда тука точно в разцвета на пролетта. В планината. В Мюленберг; той е в кантона Люцерн.
	— Аха, Мюленберг…
	— Да, там написах почти всичките стихове, които съм подписал „Мюленберг“. Много работех по онова време.
	— Дълго ли остана там?
	— Шест месеца. При едни селяни. Възрастни хора, бездетни. Прекарах шест чудесни месеца! Каква пролет! Какво лято! Такава прелест се откри от прозореца ми в деня, в който пристигнах! Безкраен вълнообразен пейзаж, целият очертан с прости линии и така благороден! Стоях навън от сутрин до вечер. Ливади, пълни с цветя и диви пчели, обширни стръмни пасища, крави, дървени мостчета върху потоците… Ходех, работех, както вървях, разхождах се по цял ден, а понякога и вечер, и нощем… Ах, тези нощи!… — Той бавно замахна, описа една крива и отново отпусна ръка.
	— А твоето главоболие?
	— О, щом се установих там, веднага се почувствувах много по-добре. Мюленберг ме излекува. Мога дори да кажа, че никога главата ми не е била по-свежа, по-лека. — Той се усмихна на спомените си. — Лека и все пак пълна с мисли, с проекти, с щуротии… Мисля, че всичко, което ще мога да напиша през живота си е покълнало в този чист въздух през това лято. Спомням си, имаше дни, в които бях изпълнен с такъв възторг… Ах, през онези дни аз наистина изпитах опиянението на щастието!… Случваше ми се — не смея да ти го кажа, — случваше ми се да скачам, да тичам безпричинно и после да се хвърля по корем на тревата и да плача, да плача от щастие. Мислиш, че преувеличавам ли? Това е толкова истина… Знаеш ли, спомням си, че в някои дни, когато много бях плакал, правех голям завой, за да мога да си измия очите на едно изворче, което бях открил в планината… — Той наведе глава, вървя известно време мълчаливо; после, без да се изправи, повтори: — Две години и половина минаха оттогава.
	После замълча и не проговори нито дума до тръгването на влака.


	Когато влакът потегли, без да изсвири, с тази неумолима сигурност, с пасивната мощ на машината, тласната напред от разписанието, Жак гледаше, без да пролее сълза, как изчезва празният перон и как все по-бързо пробягват светлините на предградията; после всичко стана черно и той се почувствува беззащитен, отнесен в нощта. Обграден от всички страни от непознати, той потърси с очи Антоан, който стоеше на няколко метра прав в коридора, полуобърнал гръб към него, и също се бе загледал в тъмното поле. Жак изпита желание да се приближи до брат си; отново го обхвана непреодолима жажда да му се довери.
	Той успя да се промъкне до него и го потупа по рамото.
	Антоан, притиснат от пътници и багажи, които задръстваха коридора, помисли, че Жак иска да му каже само няколко думи, затова, без да се обръща напълно, само изви врат и наведе глава. Тогава сред този коридор, където хората бяха се струпали като добитък, друсани от влака и оглушени от тракането на колелата по релсите, Жак зашепна, почти долепил уста до ухото на Антоан:
	— Слушай, Антоан, ти трябва да знаеш… В началото аз водих… водих…
	Той искаше да извика: „Водих живот, който се срамувам да призная… Паднах толкова ниско… Бях преводач, водех туристи… Изкарвах хляба си, с каквато работа ми попадне… И още по-лошо, затънах в утайката на обществото… Приятели ми бяха негодници като дядо Крюгер, Селадонио… Каролина… Една нощ на пристанището едва не ме пребиха с една цепеница и след като излязох от болницата, ми се яви това главоболие. Оттогава го имам… И в Неапол… Ами в Германия — Руперт и малката Роза, тази двойка, която… В Мюнхен заради Вилфрид изкарах… изкарах предварителен затвор…“. Но колкото повече признанията напираха на устните му и спомените му, смътни и многобройни, се надигаха, толкова повече му се струваше, че действително няма сили да признае миналото си, че бе невъзможно да го изрази с думи. Тогава, обезсърчен, той се задоволи да промълви:
	— Водих живот, който се срамувам да призная, Антоан… Срамувам се да призная!… — И тази фраза, която той повтаряше с отчаян глас, тежко и вяло като най-позорната дума на света, го успокояваше малко по малко, сякаш бе направил пълна изповед.
	Антоан цял се бе обърнал към него и стоеше в много неудобно положение. При все че изпитваше стеснение от присъствието на хора наоколо им, мислейки, че Жак може да повиши тон, и треперейки в очакване да чуе най-ужасни неща, той все пак правеше усилия да придаде спокоен израз на лицето си.
	Жак обаче, опрял рамо на вратата на купето, сякаш се отказа да говори повече.


	Пътниците започнаха да напускат един по един коридора и се струпаха в купетата. Скоро Антоан и Жак останаха почти сами и можеха да говорят, без да ги чуе някой.
	Тогава Жак, който се бе умълчал и сякаш не бързаше да продължи разговора, се наведе внезапно към брат си:
	— Виждаш ли, Антоан, страшното е да не знаеш кое е… нормално… Не, не нормално — това е идиотско… Как да се изразя?… Да не знаеш дали чувствата, които имаш… или по-скоро инстинктите… Но ти като лекар знаеш… — Намръщен, с поглед зареян в нощта, той говореше с глух глас и се запъваше на всяка дума. — Слушай — поде той, — човек понякога изпитва чувства… Понякога имаш порив към това, към онова… Пориви, които бликат от дълбочината на… Нали?… Не знаеш дали и другите изпитват същото, или си… някакъв изрод! Разбираш ли какво искам да кажа, Антоан? Ти си виждал толкова хора, толкова различни случаи, ти сигурно знаеш какво е… да речем… общото правило и какво е… изключение. Но за нас, които не знаем, това е ужасна тревога, разбираш ли? На’, ето ти един пример: когато си на тринадесет-четиринадесет години, тези непознати желания нахлуват в тебе, сякаш те заливат, смътни мисли те изпълват, без да можеш да се браниш… И човек се срамува от тях и ги крие болезнено като някакви недъзи… И после един ден откриваш, че нищо не е по-естествено, че дори това е най-хубавото нещо на света… И че всички подобно на нас… Разбираш ли… Има също такива тъмни неща… инстинкти, които се надигат… и за които дори на моята възраст, Антоан, дори на моята възраст се питаш… а не знаеш…
	Изведнъж лицето му се сгърчи, защото друга мисъл го жегна неочаквано: той си бе дал сметка колко бързо се бе привързал отново към брат си, към този отдавнашен приятел, а чрез брат си към цялото си минало! До вчера още между тях зееше непреодолима пропаст… И половин ден беше достатъчен…
	Той стисна юмруци, наведе глава и замълча.
	След няколко минути, без дума да продума или да вдигне очи, той се върна на мястото си в купето.
	Когато Антоан, изненадан от внезапното му оттегляне, отиде при него, забеляза, че Жак седи неподвижен в полутъмното купе; клепачите му бяха упорито спуснати над насълзените очи и той се преструваше, че спи.


>	Шеста част
>	Смъртта на бащата

>>	I

	Вечерта, когато Антоан, преди да вземе влака за Швейцария, беше дошъл да предупреди г-ца дьо Вез, че ще отсъствува двадесет и четири часа, старата госпожица го бе слушала разсеяно. Седнала пред малкото си бюро, тя от един час се мъчеше да напише една рекламация за загубената между Мезон-Лафит и Париж кошница със зеленчуци и бе толкова ядосана, че не можеше да мисли за нищо друго. Едва по-късно, след като привърши криво-ляво писмото си, направи нощния си тоалет и почна да казва вечерната си молитва, една фраза на Антоан изведнъж се появи в паметта й: „Ще кажете на сестра Селин, че доктор Теривие е уведомен и е готов да дойде веднага щом бъде повикан“. Тогава, без да мисли за часа и без дори да свърши молитвите си, тя побърза още тази вечер да се освободи от възложената й отговорност. Мина през целия апартамент, за да отиде да говори с калугерката.
	Наближаваше десет часът.
	В спалнята на г-н Тибо бяха угасили лампата. Стаята се осветяваше само от пламъка на огъня в камината, поддържан, за да се освежава въздухът. Тази мярка с всеки изминат ден ставаше все по-необходима, но въпреки това не успяваха да премахнат нито лютивите пари на лапите, нито изпаренията на йод и карбол, нито ментоловата миризма на успокоителния балсам и особено дъха на разлагащото се тяло.
	В този миг болният почти нямаше болки; той дремеше, като хъркаше и стенеше. От месеци не бе имал истински сън, при който целият организъм се успокоява и почива. Сънят не значеше вече приспиване на съзнанието; болният само преставаше за кратко време да следи минута след минута как тече времето. Действително крайниците му се отпущаха в някакво полувцепенение, но мозъкът му не спираше нито за миг да създава образи, да прожектира несвързан филм, в който безредно се редуваха откъси от миналия му живот — зрелище, интересно като рой спомени и уморително като кошмар.
	Тази вечер дрямката не успяваше да го освободи от мъчителното чувство, което го потискаше, и от халюцинациите, които растяха непрекъснато и го караха да тича като подгонен из сградите на колежа, през спалните, под аркадите, през параклиса, чак до двора… Едва там, пред статуята на свети Йосиф, при входа на гимнастическия салон, той се строполи, обхванал глава в ръце. Тогава онова ужасно, безименно нещо, което се носеше над него от няколко дни, изведнъж се спусна от мрака и тъкмо преди да го смаже, той се сепна и се събуди.
	Зад паравана необикновена, слаба светлинка озаряваше един ъгъл на стаята, който винаги беше тъмен. Две сенки се очертаваха удължени до самия корниз. Той дочу шепот. Беше гласът на госпожицата. Веднъж в една такава нощ тя беше дошла да го повика… Жак имаше гърчове… Дали не е болно някое от децата?… Колко ли е часът?
	Гласът на сестра Селин върна г-н Тибо към действителността. Думите достигнаха неясно до него. Той затаи дъх и напрегна слух.
	Долови няколко по-ясни срички: „… Антоан казва, че докторът е уведомен. Ще пристигне веднага…“.
	Но нали болният е сам той! Защо викат доктора?
	Ужасното, непознато нещо отново започна да се върти над него. По-зле ли е той? Какво е станало? Дали е спал? Може би не е забелязал, че състоянието му се е влошило. Повикали са доктора! Посред нощ! Той е загубен! Ще умре! Тогава всичко онова, което беше казал — без да го вярва, — за да оповести тържествено близката си смърт, му дойде на ум и цялото му тяло се обля в пот. Той искаше да извика: „Елате! На помощ! Антоан!“. Но от гърлото му едва излязоха няколко звука, тъй трагични, че сестра Селин, блъскайки паравана, изтича и запали лампата.
	Тя помисли веднага, че болният има сърдечна атака. Лицето му, обикновено восъчно жълто, сега е станало виолетово; очите са отворени и кръгли; устните не могат да произнесат нито дума.
	Впрочем г-н Тибо не обръща внимание на това, което става около него. Устремен към своята идея-фикс, мозъкът му работи с безпощадна яснота. За няколко секунди той прехвърля през ума си развитието на болестта: операцията, после няколко месеца подобрение, отново влошаване, след това прогресивни усложнения, болки, които лекарствата с всеки изминат ден все по-малко успокояват. Всички подробности се свързват една с друга и най-после придобиват смисъл. Този път, този път вече няма съмнение! Изведнъж една празнота се явява там, където преди няколко минути е господствувала сигурността, без която е невъзможно да се живее; и тази празнота е така внезапна, че цялото му равновесие е нарушено. Дори яснотата на ума е замъглена: той не може вече да разсъждава. Човешкият ум до такава степен е насочен към бъдещето, че в момента, когато това бъдеще изчезне, когато всеки устрем на духа се сблъска инстинктивно със смъртта, мисълта става невъзможна.
	Ръцете на болния се сгърчват върху чаршафите. Страх го гнети. Иска да извика, а не може. Чувствува се като прашинка, отнесена от лавина. Няма за какво да се задържи, всичко се е преобърнало, всичко потъва с него… Най-после гърлото му се отпуща, страхът си пробива път през него и бликва във вик на ужас, който веднага се задушава.
	Госпожицата не може да вдигне превития си гръб, за да види какво става, и изпищява:
	— Боже господи, какво има? Какво има, сестра?
	И понеже калугерката не й отговаря, тя избягва.
	Какво да прави? Кого да повика? Антоан го няма. Абата! Абат Векар.
	Прислужничките са още в кухнята. Те не са чули нищо. Още при първите думи на старата госпожица Адриан се прекръства, а Клотилд забожда шала си, грабва портмонето и ключа си и изтичва навън.


>>	II

	Абат Векар живееше на улица Грьонел, близо до митрополията, където сега управляваше службата на епархийските благотворителни заведения. Той още беше на работната си маса.
	За няколко минути таксито, с което бе пристигнала Клотилд, го закара на улица Дьо л’Юниверсите.
	Госпожицата ги чакаше, кацнала на един стол във вестибюла. Свещеникът не я позна веднага, защото косите й не бяха вчесани на път, а опънати назад и направени на плитка, която падаше върху нощницата й.
	— О! — изстена тя. — Елате бързо, господин абат… За да не се плаши толкова.
	Той я поздрави, без да се спира, и влезе в спалнята.
	Вдигнал завивката, г-н Тибо искаше да се махне от това легло, от тази къща, да избяга в нощта, да избяга от ужаса, който бе надвиснал над него. Гласът му се бе възвърнал и той крещеше разни грубости:
	— Злодейки! Кучки! Уличници!… Ах, крави такива! Мръсници!
	Изведнъж погледът му падна върху абата, застанал на прага на отворената врата, осветен напълно от лампата. Болният не прояви никакво учудване, но спря за миг, за да извика:
	— Не искам вас!… Антоан!… Къде е Антоан?
	Хвърляйки шапката си на един стол, абатът се приближи живо към него. Чертите му, замръзнали както винаги, не издаваха дълбокото му вълнение; но протегнатите му напред ръце, разтворените му длани показваха желанието му да се притече на помощ. Той дойде до леглото и без да каже дума, простичко благослови г-н Тибо, който го гледаше втренчено.
	После в тишината прозвучаха думите му:
	— Pater noster, qui est in coelis, sanctificetur nomen tuum… Fiat voluntas tua sicut in coelo et in terra…*
	[* Отче наш, който си на небето, да се свети името ти, да бъде волята ти, както на небето, така и на земята. — Б.пр.]
	Г-н Тибо бе престанал да се мята. Очите му се спираха ту върху свещеника, ту върху сестрата. Устните му се отпуснаха и лицето му се изкриви в гримаса като на дете, което ще избухне в сълзи. Главата му се люлееше наляво-надясно и най-после падна на възглавницата. Малко по малко хълцанията му, които приличаха на подигравателен смях, станаха по-редки. После той замлъкна.
	Абатът се приближи до калугерката.
	— Страда ли в момента? — запита той, без да повиши глас.
	— Не много. Току-що му бях направила инжекция. Обикновено болките се появяват отново едва след полунощ.
	— Добре. Оставете ни сами… Но — добави той, — телефонирайте на доктора. — Сякаш искаше да каже: „Аз не съм всесилен“.
	Сестра Селин и Адриан се оттеглиха безшумно.
	Г-н Тибо изглеждаше като задрямал. Преди пристигането на абат Векар той няколко пъти бе изпадал така в безчувствено състояние, но тези мигове бяха кратки и той изведнъж се издигаше на повърхността, после пак се сблъскваше с ужаса и започваше с нови сили да буйствува.
	Абатът схвана интуитивно, че това затишие ще бъде краткотрайно и че той трябва веднага да го използува. Топла вълна заля лицето му: от всичките задължения на призванието му помощта, която даваше на умиращите, винаги го плашеше най-много.
	Той се приближи до леглото.
	— Вие страдате, приятелю… Преживявате тежки минути… Не оставайте сам, отворете сърцето си за Бога…
	Извръщайки глава, г-н Тибо спря върху изповедника си толкова тревожен поглед, че свещеникът започна да мига. Но очите на болния изведнъж се изпълниха с гняв, с омраза, с презрение. Но това бе само за секунда; после отново страхът се появи в тях. Този път изразът на ужас бе така непоносим, че абатът трябваше да наведе клепачи и да се обърне настрани.
	Умиращият тракаше със зъби.
	— Ох, ох!… Ох, ох!… Страх ме е… — заекна той.
	Свещеникът се овладя.
	— Аз дойдох, за да ви помогна — каза той кротко, — да се помолим най-напред… Да призовем Бога… Да се помолим заедно, приятелю.
	Г-н Тибо го прекъсна:
	— Но вижте!… Аз… аз съм… аз ще… — Той нямаше смелост да предизвика смъртта, като произнесе зловещата дума.
	Хвърли странен поглед към тъмните ъгли на стаята. Къде да намери помощ? Мракът се сгъстяваше наоколо му. Внезапно той нададе вик, който избухна в тишината и от който абатът изпита някакво облекчение.
	— Антоан! Къде е Антоан? — изкрещя с всичка сила г-н Тибо. И понеже абатът направи неопределен жест той се обърна към него: — Вие ме оставете на мира!… Антоан!
	Тогава абатът промени тактиката си. Той се изправи, погледна жално грешника и с широк жест, сякаш изгонваше зли духове от бесен, го благослови още веднъж.
	Това спокойствие разяри окончателно г-н Тибо. Той се повдигна на лакът въпреки болката, която разкъсваше хълбоците му, и се закани с юмрук:
	— Злодейци! Мръсници такива!… И вие с вашите приказки!… Стига! — После с отчаян глас добави: — Аз ще… Аз ще умра, казвам ви! На помощ!
	Абатът стоеше прав и го гледаше, без да му противоречи. Но колкото и да бе убеден старецът сега, че е на прага на живота, това мълчание му нанесе последния удар. Разтърсван от тръпки, той чувствуваше как силите му го напущат. Не можеше да задържи дори слюнката, която мокреше брадичката му, и повтаряше с умолителен тон, сякаш свещеникът не беше чул добре или не беше разбрал:
	— Аз ще у-мра… ще у-мра…
	Абатът въздъхна, но не направи жест на отрицание. Той смяташе, че истинската милост не се състои винаги в това да се отрупват умиращите с празни надежди и че когато последният час действително наближи, единственият лек за човешкия страх е да не се отрича смъртта, която идва и пред която тялото, тайно предупредено, настръхва; а, напротив, смъртта трябва да се гледа в лицето и човек трябва да се примири с нея.
	Той почака да минат няколко секунди и после, събирайки всичката си смелост, отчетливо каза:
	— Дори и така да е, приятелю, нима това е причина да се боим толкова?
	Сякаш ударен в лицето, старецът падна върху възглавницата, като стенеше:
	— Ох, ох!… Ох, ох!…
	Свършено беше: отнесен от вихъра, тласкан безмилостно, той чувствуваше как окончателно потъва и последната останала искрица от съзнание му помагаше само по-добре да прецени небитието! За другите смъртта беше обикновена, безлична мисъл, дума между многото други думи. За него тя беше цялото настояще, тя беше самата действителност, тя беше самият той!
	Обзет от шемет пред зеещата пропаст, с широко разтворени от ужас очи, той съзря някъде далеч, отвъд бездната, лицето на свещеника — лице на жив човек, на чужденец. Беше сам, извън вселената. Само със страха си. Беше докоснал дъното на абсолютната самота! А гласът на свещеника се издигаше в тишината:
	— Вижте: Бог не пожела смъртта да се спусне върху вас ненадейно sicut latro, като крадец. Затова трябва да бъдем благодарни за тази милост, защото това е милост и то най-голямата, която Бог може да даде на нас грешните, и че това предупреждение на прага на вечния живот…
	Г-н Тибо чуваше от много далеч тези фрази, които, подобно на вълни, които се разбиват в скала, напразно се блъскаха във вцепенения му от страх мозък. За миг мисълта му по навик се опита да намери убежище, като се обърне към мисълта за Бога; но този порив заглъхна още в началото. Вечен живот, божия благодат, бог — за него това бе вече неразбираем език: празни думи, несъответствуващи на страшната действителност.
	— Да благодарим на Бога — продължаваше абатът. — Блажени са тези, които Той откъсва от собствената им воля, за да ги привърже към своята. Да се молим. Да се молим заедно, приятелю. Да се молим с цялата си душа и Бог ще ви дойде на помощ.
	Г-н Тибо обърна глава. В дъното на неговия ужас кипеше някакъв остатък от дързост. Ако можеше, той на драго сърце би пребил свещеника. Богохулство се от късна от устните му:
	— Бог ли? Какво? Каква помощ? Що за идиотщина най-сетне! Че нали именно той?… Нали той иска това?… — Старецът се задавяше. — Тогава какво, за каква помощ ми дрънкате? — изкрещя той бясно.
	Склонността му към спорове бе толкова силна, че той забрави, че само преди минута в тревогата си бе отрекъл бога, и простена:
	— Защо, защо направи това, Господи!
	Абатът поклати глава:
	— „Когато вие мислите, че сте далеч от Мен — е казано в «Подражанието»*, — аз често съм най-близо до вас…“
	[* „De Imitatione Christi“ (лат.). — „Подражание на Христа“, религиозна книга, чието авторство се приписва на германския монах Томас а Кемпис, живял през XV век. — Б.пр.]
	Г-н Тибо слушаше. Той помълча няколко секунди. После, обръщайки се към своя изповедник, промълви, този път отчаяно:
	— Абате, абате, направете нещо, молете се!… Това е невъзможно, нали?… Не ме оставяйте да умра!
	Абатът дръпна един стол, седна и взе подутата ръка на болния, върху която и най-малкият натиск оставяше бледа следа.
	— О — извика старецът, — ще видите какво е, абате, когато дойде вашият ред!
	Свещеникът въздъхна.
	— Никой не може да каже: „Нека ме отмине тая горчива чаша…“. Но аз моля Бога да ми изпрати в смъртния час приятел, който да ми помогне да се опомня навреме.
	Г-н Тибо затвори очи. Движенията, които бе направил, бяха възпалили струпеите на гърба му и те го горяха като нажежено желязо. Той се изтегна и остана неподвижен, като от време на време повтаряше със стиснати зъби:
	— Ох, ох!… Ох, ох!…
	— Хайде, вие сте християнин — заговори отново абатът с предпазлив и печален глас, — вие знаехте добре, че този земен живот трябва да свърши. Pulvis est…* Нима сте забравили, че този живот не ни принадлежи? Бунтувате се, като че ли са ви лишили от нещо, което сте придобили! Но вие знаехте, че Господ само ни е дал назаем земния живот. В часа, когато може би ще трябва да изплатите дълга си, каква неблагодарност би било, драги приятелю, да се пазарите…
	[* Прах си и прах ще станеш — библейска фраза. — Б.пр.]
	Г-н Тибо полуотвори клепачи и хвърли към свещеника злобен поглед. После очите му бавно разгледаха стаята, спряха се върху всички предмети, които той така ясно различаваше въпреки тъмнината, предмети, които бяха негови и които толкова години бе виждал всеки ден, бе притежавал всеки ден.
	— Да оставя всичко това! — прошепна той. — Не искам! — Кратка тръпка го разтърси: — Страх ме е.
	На свещеника му дожаля и той се наведе още повече:
	— Спасителят също е чувствувал мъките на агонията и е лял кървава пот. И той също за миг, само за един кратък миг се е усъмнил в добрината на баща си. „Ели, ели, лама сабахтани!“ (Боже мой, боже мой, защо си ме оставил!) Помислете си, приятелю, няма ли някакво трогателно сходство между вашите страдания и страданията на Спасителя? Но Исус веднага почерпи нови сили в молитвата и извика с голям прилив на любов: „Отче, ето ме! Отче, вярвам в тебе! Отче, предавам се в твоите ръце! Нека бъде твоята воля, а не моята!“.
	Абатът почувствува под пръстите си как голямата ръка потръпна. Той спря за миг и после, без да повиши тон, продължи:
	— Помислили ли сте вие, че от векове, от хиляди векове нещастното човечество следва своята съдба на земята?… — Той разбра, че този довод е много смътен и не попада в целта. — Помислете си само за вашето семейство — уточни той, — за баща си, за дядо си, за вашите прадеди, за всички хора, подобни на вас, които са ви предшествували, които са живели, които са се борили, страдали са, надявали са се като вас и които всички, неизменно, едни след други, в часа, предопределен от началото на битието, са се върнали там, откъдето са дошли… Reverti unde veneris, quid grave est?*… Не е ли успокояващо, когато си помислим, приятелю, за това всеобщо възвръщане в лоното на нашия всемогъщ баща?
	[* Ще се върнеш, откъдето си дошъл, какво страшно има? — Б.пр.]
	— Да… но… не още!… — въздъхна г-н Тибо.
	— Вие се оплаквате, а колко хора не са имали вашата съдба! Вие сте имали щастието да дочакате възраст, която на мнозина се отказва. Бог ви е надарил с дълъг живот, за да спасите душата си.
	Г-н Тибо трепна.
	— Абате! — промълви той. — Това именно е ужасно…
	— Ужасно, да. Но по-малко от всеки друг вие имате право да се боите, вие, който…
	Болният рязко дръпна ръката си.
	— Не — рече той.
	— О, да, разбира се — настоя свещеникът добродушно. — Съдя по делата ви. Вие винаги сте правили усилия да поставите целта си над земните блага. Винаги сте се борили срещу мизерията, срещу нравственото падение, водени от любов към ближния. Вашият живот драги приятелю, е живот на порядъчен човек. И той трябва да ви води с вяра към смъртта.
	— Не! — повтори глухо болният.
	И понеже абатът поиска отново да му хване ръката, той се дръпна ядосано.
	Тези думи му причиняваха хиляди рани. Не, той не бе се издигнал над земните блага! Той бе измамил света. И абата. И дори себе си бе мамил, почти винаги. Той бе изпитвал само долни чувства, долни, долни, които криеше от всички! Егоизъм, суета! Жажда за богатство, за власт! Разтръбяваше благотворителността си, за да го почитат, за да играе роля в обществото! Поквара, лицемерие, лъжа, лъжа!… Как би искал да може да изличи всичко, да започне всичко отначало! О, как се срамуваше от този „порядъчен живот“! Най-после сега той го виждаше такъв, какъвто бе в действителност! Много късно! Настъпил бе денят да даде сметка.
	— Християнин като вас…
	— Мълчете! — избухна г-н Тибо. — Християнин ли? Не, аз не съм християнин. Цял живот съм… съм искал… Любов към ближния? Мълчете! Никога не съм знаел да обичам! Никого и никога!
	— Приятелю, приятелю! — рече абатът.
	Той очакваше, че г-н Тибо пак ще почне да се обвинява, че е тласнал Жак към самоубийство, но през последните дни бащата нито веднъж не бе помислил за изчезналия си син. Той успяваше да си припомни само най-далечните периоди от миналото: младостта си, когато гореше от амбиция, влизането си в обществото, първите борби, първите отличия; понякога му минаваха през ум и почестите на зрялата възраст; но последните десет години бяха вече изчезнали в сянката на здрача.
	Г-н Тибо вдигна ръка, въпреки че това му причиняваше болка.
	— Ваша е вината — извика той внезапно. — Защо не ми казахте нищо, когато беше още време?
	Но веднага отчаянието надви раздразнението му и той се обля в сълзи. Цял се разтърсваше от ридания, сякаш се смееше.
	Абатът се наведе към него:
	— Във всеки човешки живот идва ден, идва час, кратък миг, когато Бог изведнъж благоволява да се появи с цялата си яснота и да протегне ръка. Понякога това е след живот на неверие; понякога в края на дълъг живот, който човек е смятал християнски… Кой може да знае, приятелю? Може би тази вечер действително за първи път Бог ви протяга ръка?
	Г-н Тибо отвори очи. В уморения му мозък се смесиха ръката на бога и живата, сложена до него ръка на свещеника. Той поиска да я хване и пошепна със задъхан глас:
	— Какво да направя? Какво да направя?
	Тонът му не беше вече същият; това не беше паническият ужас пред смъртта, а въпрос, който можеше да получи отговор, страх, който вече носеше в себе си разкаянието и който опрощението можеше да разсее.
	Наближил беше часът на Бога.
	Но за абата това беше най-трудният час. Той се съсредоточи за минута, както правеше, когато беше на амвона, преди да започне проповедта си. Макар че не го прояви външно, упрекът на г-н Тибо бе попаднал на жива рана. Доколко е въздействувал той върху този горд характер, който му се бе поверил от толкова години? Как бе изпълнил мисията си? Имаше още време да се изкупват прегрешенията — и прегрешенията на каещия се, и прегрешенията на изповедника. Трябваше да улови тази трептяща душа и да я върне в краката на Христа.
	Познавайки г-н Тибо, той реши да си послужи с една благочестива хитрина:
	— Не трябва да се жали, че земният живот свършва, а че не е бил такъв, какъвто е трябвало да бъде… Но ако животът ви не е служил за назидание на другите, е тогава нека поне една християнска смърт да даде хубав пример! Нека държането ви в смъртния час бъде образец, поука за всички, които са ви познавали!
	Болният се размърда и отдръпна ръката си. Тази мисъл проникна в него. Да, нека да могат да кажат: „Оскар Тибо умря като светец“. С усилие той едва сплете пръсти и затвори очи. Абатът видя, че брадата му се движи: той се молеше на Бога да му прати благодатта на назидателна смърт.
	Това, което изпитваше, не беше вече толкова страх, колкото някакво униние: чувствуваше се малка прашинка между всички преходни неща и в това самосъжаление след всичките пристъпи на ужас, имаше някаква наслада.
	Абатът повдигна глава:
	— Свети Павел казва: „Не тъжете както тези, които нямат надежда“. Вие сте от тях, нещастни приятелю. В един тъй сериозен час ви намирам лишен от всяка надежда! Вие сте забравили, че Бог е ваш баща, преди да бъде ваш съдия, и вие обиждате баща си, като забравяте неговото милосърдие.
	Болният хвърли към абата мътен поглед и въздъхна.
	— Хайде, съвземете се! — продължи абатът. — Вярвайте в Божието снизхождение! Помислете, че когато разкаянието е искрено и пълно, опрощението в последния миг е достатъчно да изличи греховете през целия ви живот. Вие сте божие създание: не знае ли Той по-добре от нас от каква пръст ни е направил? Той ни обича такива, каквито сме, и това наше убеждение трябва да бъде първият принцип, на който почиват куражът ни и вярата ни. Да, вярата! Цялата тайна на хубавата смърт, приятелю, се заключава в тази дума. In te, Domine, speravi…* Вяра в Бога, в добрината му, в безкрайната му милост!
	[* На теб, Господи, се надявах (лат.). — Б.пр.]
	Абатът имаше свой собствен начин да набляга тежко и спокойно на някои думи; когато ги произнасяше, леко вдигаше ръка убедително и настойчиво. Но малко топлина се излъчваше от монотонните му думи; от безстрастното му лице, загрозено от дълъг нос. И действително трябва тези святи думи сами по себе си да бяха много въздействуващи, трябва след вековен опит да бяха се оказали напълно подходящи за ужаса на агонията, за да подействуват тъй бързо, тъй пряко върху такъв страх, върху такъв бунт.
	Г-н Тибо бе отпуснал глава и брадата му се опираше до гърдите. Някакво ново чувство потайно се промъкваме в него, по-малко безплодно от самосъжалението и от отчаянието. Нови сълзи потекоха по бузите му. Някакъв порив го издигаше вече към тази утешителна сила; и той не се стремеше към нищо, искаше само да се облегне на тази сила, да се предаде…
	Изведнъж стисна зъби. Болка, която познаваше добре, преряза крака му от ханша до глезена. Той престана да слуша и цял се вдърви; след няколко секунди болката намаля.
	Свещеникът продължаваше:
	— … както пътникът, пристигнал на върха, който се обръща, за да измери изминатия път. Каква жалка гледка е един човешки живот! Да започва все отново със същите усилия в едно смешно малко поле на действие! Привидни вълнения, дребни радости, жажда за щастие, която напразно ни мъчи и никога не може да бъде утолена! Преувеличавам ли? Ето какъв е бил вашият живот, драги приятелю, ето какво е всеки живот на тази земя, бих рекъл. Нима този живот може да задоволи едно божие създание? Има ли във всичко земно нещо, което заслужава да се съжалява за него? Тогава? На какво може толкова да държите? Кажете! На вашето страдащо, изнемогващо тяло, на това нещастно, жалко тяло, което постоянно отказва да върши работата си и което нищо не може да защити от болката, от пораженията на старостта ли? О, нека си признаем: добре е, че плътта е нетрайна! Благодеяние е да знаем, че след като тъй дълго си бил неин роб, неин пленник, можеш най-после да я отхвърлиш, да я махнеш от себе си, да се измъкнеш от нея, да я оставиш край пътя като износена дреха!
	Тези думи се сториха на умиращия така реални, така верни, че мисълта да се откъсне от тялото си изведнъж му се усмихна като надежда… И все пак какво представляваше тази сладост, която го изпълваше, ако не нова надежда за живот, скрита под друга маска — единствена, упорита надежда за живот? Тази мисъл докосна свещеника. Надеждата за отвъд, надеждата да живее вечно с Бога, надежда тъй необходима в предсмъртния час, както през живота надеждата да живее следващата минута… След кратка пауза абатът продължи:
	— Обърнете сега очи към небето, приятелю. След като измерихте малкото, което напущате, погледнете сега какво ви очаква. Свършено е с дребнавостта, с неравенството, с несправедливостите! Свършено е с изпитанията, с отговорностите! Свършено е с ежедневните прегрешения и с шествието от угризения на съвестта, което ги следва! Грешникът вече няма да бъде разкъсван между доброто и злото! Ето, вие ще намерите спокойствие, равновесие, висш ред, царството божие! Вие ще оставите това, което е преходно и нетрайно, за да се доближите най-после до трайното, до вечното! Разбирате ли, приятелю? Dimitte transitoria et quaere eterna…* Страхувахте се да умрете. Вашето въображение ви представяше нещо ужасно, някакъв мрак. А, напротив, смъртта на християнина е лъчиста перспектива! Това е мир, мир и почивка, мир на вечната почивка. Какво казвам? Това е много повече. Това е разцъфването на живота, това е пълното общение! Ego sum resurrectio et vita…** Не само освобождение, сън, забрава, а пробуждане, раждане! Да умреш, значи да се родиш отново! Да умреш, значи да възкръснеш за нов живот, да придобиеш пълно познание в блаженството на избраните. Смъртта, драги приятелю, не е само възнаграждението, що получава вечер работникът за дневния си труд: тя е полет към светлината, полет към вечната зора!
	[* Оставете преходното и търсете вечното (лат.). — Б.пр.]
	[** Аз съм възкресението и животът (лат.). — Б.пр.]
	Със спуснати клепачи г-н Тибо на няколко пъти кимна утвърдително. Усмивка блуждаеше върху лицето му. Някои особено светли часове от миналото му се явяваха в проясненото му съзнание. Той се виждаше съвсем малък, коленичил до леглото на майка си — същото легло, където сега лежеше умиращ, — пъхнал ръце в майчините си ръце и повтаряйки в някоя прекрасна лятна утрин първите молитви, които му бяха разкрили небето: „Благи Исусе, който си в рая…“. Той се виждаше как приема първото причастие в параклиса, разтреперан от вълнение, пред нафората, която за първи път се приближаваше до него… Виждаше се като годеник една сутрин на Петдесетница след литургията при алеята с маковете в градината на Дарнетал… Усмихваше се на свежия аромат. Забравил бе тялото си.
	Той вече не само не се страхуваше да умре, но това, което в тази минута го тревожеше, беше, че има все още да живее, макар и съвсем малко. Той вече не можеше да диша въздуха на този свят. Още малко търпение и ще свърши напълно. Струваше му се, че е намерил своя истински център на тежестта, че заема сега центъра на собственото си същество, че най-после вече е намерил собствената си личност. И поради това беше изпаднал в някакво блажено състояние, каквото не бе познавал никога. Обаче силите му изглеждаха някак разединени, разпръснати и така да се каже, лежаха мъртви около него. Но какво значение имаше това? Той вече не им принадлежеше: те бяха останките на земното същество, от което той окончателно се бе отделил; и мисълта за едно още по-пълно откъсване, и то в най-близко време, му причиняваше единствената радост, която можеше още да изпита.
	Светият дух витаеше над него.
	Абатът бе станал. Той искаше да благодари на Бога. В неговата благодарствена молитва се примесваше и човешка гордост — задоволство на адвоката, който е спечелил делото си. Той осъзна това и изпита угризения на съвестта. Но сега не бе момент да се вглежда в себе си — един грешник щеше да се яви пред Бога.
	Той наведе глава, сплете ръце под брадата си и с цялата си душа започна да се моли на висок глас:
	— Боже, ето часа! Ето, преклонен в нозете ти, Господи, всеблаги Боже, милостиви Отче, идвам да поискам твоята благодат. О, Господи, ето часа! Помогни ми да умра, озарен от твоята любов! De profundis clamavi ad te, Domine…* От дълбочината на мрака, от дъното на бездната, където треперех от страх, Господи, те призовах и виках към тебе!… Ето часа! Аз съм на прага на Твоята вечност и най-после ще застана лице срещу лице с Тебе. Всемогъщи Боже! Виж моето разкаяние, приеми молитвата ми и не ме отхвърляй, мене недостойния! Спри погледа си върху ми като прошка! In te, Domine, commendo!** Отдавам се на Тебе, оставям се в Твоите ръце… Ето часа!… Отче, Отче, не ме изоставяй…
	[* От дълбочината те зовях, Господи (лат.). — Б.пр.]
	[** Предавам се в твоите ръце (лат.). — Б.пр.]
	Умиращият повтори като ехо:
	— Не ме изоставяй!
	Настъпи дълго мълчание.
	После абатът се наведе към леглото:
	— Утре сутрин ще ви донеса мирото… Тази вечер приятелю, изповядайте се, за да мога да ви дам опрощение на греховете.
	И щом г-н Тибо, едва движейки подутите си устни и с непознат досега жар прошепна няколко фрази, в които развълнуваният израз на дълбоко разкаяние поразяваше повече, отколкото самото признание на извършените грехове, свещеникът, наведен над него, вдигна ръка и прошепна думите на опрощението:
	— Ego te absolvo a peccatis tuis… In nomine Patris, et Filii, et Spiritis Sancti…*
	[* Опрощавам ти греховете… В името на отца и сина и светаго духа (лат.). — Б.пр.]
	Болният мълчеше. Очите му стояха отворени — отворени, сякаш завинаги — и в тях едва се четеше нещо като въпрос или по-скоро изненада; те излъчваха такава душевна чистота, че агонизиращият старец внезапно заприлича на пастелния портрет на малкия Жак, закачен на стената над лампата.
	Той чувствуваше как се опъват до скъсване последните връзки, които задържаха душата му на този свят, но вкусваше с наслада това изтощение, тази слабост. Беше се превърнал вече само в дихание, в колебливо пламъче, което трепти, преди да угасне. Животът продължаваше да тече без него, както продължава да тече реката, след като къпещият се е излязъл на брега. И той се намираше не само извън живота, но дори почти извън смъртта: издигаше се, издигаше се в някаква свръхестествена светлина…
	На вратата се почука. Абатът, който се молеше, се прекръсти и тръгна към вратата.
	Беше сестра Селин, придружена от доктора, който току-що бе пристигнал.
	— Продължавайте, продължавайте, господин абат! — каза Теривие като видя свещеника.
	Абатът погледна сестра Селин и прошепна, като се дръпна настрана, за да му даде път:
	— Влезте, господин докторе. Аз свърших.
	Теривие се приближи до болния. Той смяташе, че както винаги трябва да добие уверен вид и да заговори със сърдечен тон.
	— Е, какво не е в ред тази вечер?… Малко треска, а? Това е последица от новия серум, дявол да го вземе! — Той си търкаше ръцете, ровеше в брадата си и се обръщаше към калугерката, за да потвърди тя думите му. — Антоан скоро ще се върне. Не се безпокойте за нищо. Аз ще ви помогна… Този серум, виждате ли…
	Втренчил очи, г-н Тибо мълчаливо гледаше как лекарят го лъже.
	Детинските обяснения, които той на драго сърце бе вярвал толкова пъти, това свободно държане, тези преструвки, всичко сега бе прозрачно за него. Той докосваше с пръст маските наоколо си, разбираше злокобния фарс, който играеха около него от толкова месеци насам. Дали е вярно, че Антоан ще се върне? Невъзможно е да им вярва човек… Впрочем какво значение има? Всичко му беше безразлично, окончателно, напълно безразлично.
	Той дори и не се учудваше, че толкова ясно чете мислите на другите. Вселената образуваше едно цяло, чуждо, затворено, където за него, умиращия, нямаше вече място. Той беше сам. Сам с великата тайна. Сам с Бога. И то толкова сам, че дори присъствието на Бога не можеше да победи тази самота!
	Без сам да забележи, клепачите му се спуснаха. Той вече не се стремеше да различава действителността от съня. Плуваше в мир, изпълнен с музика. Остави лекаря да го прегледа, да го палпира, без да прояви никакво нетърпение, отпуснат, успокоен, сякаш духът му блуждаеше другаде.


>>	III

	Във влака, който ги отнасяше към Париж, много преди да се откажат от мисълта за сън, двамата братя, сгушени всеки в своя ъгъл, схванати от душния въздух на полутъмното купе, упорито се преструваха, че спят, само за да могат да останат по-дълго затворени в себе си.
	Антоан не можеше да заспи. Безпокойството, че е оставил баща си в такова тежко състояние, се бе събудило отново. През дългите часове на нощта сред грохота на влака умората и безсъницата му бяха натрапили най-черни мисли. Но колкото повече се приближаваха до Париж, толкова повече опасенията му се разсейваха. Още малко и той ще бъде в къщи, ще може отново да вземе мерки, да действува. Тогава други трудности изпъкнаха в ума му. Как да съобщи на г-н Тибо за връщането на избягалия му син? Как да обади на Жиз? Не бе лесно да се напише писмото, което той смяташе да изпрати още днес в Лондон: трябваше да я уведоми, че Жак е жив, че е намерен, че се е върнал в Париж, като все пак й попречи да пристигне веднага.
	Суетенето на другите пътници, които се размърдаха и откриха лампата, накара Жак и Антоан да отворят очи. Погледите им се срещнаха. Лицето на Жак изразяваше силно вълнение — той бе едновременно толкова примирен и толкова неспокоен, че на Антоан му дожаля за него.
	— Зле спа, нали? — каза той, като докосна коляното на брат си.
	Без да се мъчи да се усмихва, Жак вдигна рамене с безразличие; после, обръщайки лице към прозореца, той се затвори в сънливо мълчание и сякаш нито можеше, нито искаше да излезе от него.
	Закусиха във вагон-ресторанта, докато влакът минаваше през предградията, още потънали в мрак; влакът спря; те слязоха на перона в студа на отминаващата нощ; направиха няколко крачки извън гарата; Жак вървеше по стъпките на Антоан, който търсеше такси. Всички тези действия, някак нереални, извършени в нощната мъгла, се редуваха едно след друго по силата на необходимост, която го освобождаваше от грижата да мисли и да взема решения.
	Антоан говореше малко, точно толкова, колкото да избегне чувството на стеснение помежду им; но той не се обръщаше към брат си, затова Жак можеше да не отговаря. Антоан така свободно и естествено се движеше и водеше брат си, че завръщането им в къщи заедно изглеждаше като най-обикновеното нещо на света.
	Жак се озова на тротоара пред къщи, след това във вестибюла на партера, без да си дава сметка за каквото и да било, без да съзнава дори безволието си. Когато Леон изтича да види кой идва и отвори вратата на кухнята, Антоан с най-безразличен и естествен вид, избягвайки погледа на слугата, се наведе над масата, където бяха натрупани пристигналите писма, и разсеяно се обади:
	— Добър ден, Леон. Господин Жак пристигна с мене. Ще трябва…
	Но Леон го пресече:
	— Не знаете ли, господин докторе, не сте ли се качвали горе?…
	Антоан се изправи и пребледня.
	— … Господин Тибо е много зле… Доктор Теривие прекара нощта при него… Прислужничките казват…
	Антоан вече беше излязъл от стаята. Жак стоеше още прав сред вестибюла; впечатлението на нещо нереално, кошмарно се усилваше. Той се поколеба за миг, после се спусна след брат си.
	Стълбището беше тъмно.
	— Бързо! — прошепна Антоан, бутайки Жак в асансьора.
	Захлопването на решетката, щракането на стъклените вратички, бръмченето, което последва след натискането на копчето, всички тези тъй познати шумове — те винаги бяха се извършвали в същия ред и сега отново след цял век забрава проникваха в съзнанието му един по един — върнаха напълно Жак към миналото. И изведнъж го завладя един ясен, парлив спомен: той пак се видя затворен в тази стъклена клетка, застанал до Антоан и понесен безшумно от асансьора — връщането му от Марсилия след бягството с Даниел!
	— Чакай ме на площадката — пошушна Антоан.
	Случайността обаче осуети плановете на Антоан.
	Г-ца дьо Вез, която непрестанно сновеше от единия край на апартамента до другия, чу, че асансьорът спира. Най-после Антоан се връща! Тя изтича бързо, доколкото й позволяваше превитият й гръб. Видя четири крака и се спря слисана; позна Жак едва когато той се наведе да я целуне.
	— Боже господи! — рече тя с неопределен тон. От двадесет и четири часа насам живееше в такъв смут, вече нищо неочаквано не можеше да я зачуди.
	Апартаментът беше осветен, вратите — отворени. На прага на кабинета се показа слисаното лице на г-н Шал; той загледа с любопитство Жак, започна да мига и после изрече неизменното си:
	— А, вие ли сте?
	„Този път фразата му е тъкмо на място“ — неволно помисли Антоан и без да се занимава повече с брат си побърза сам към спалнята.
	Там всичко беше тъмно и смълчано. Той бутна полуотворената врата и отначало видя само светлината на малката лампа; след това лицето на баща си на фона на възглавницата. Въпреки затворените очи и пълната неподвижност нямаше никакво съмнение — той беше жив.
	Антоан влезе.
	Щом направи една крачка в стаята, забеляза около леглото Теривие, сестра Селин, Адриан и една нова възрастна калугерка, която не познаваше; те стояха прави, сякаш току-що се бе случило нещо.
	Теривие излезе от сянката, приближи се до Антоан и го поведе към банята.
	— Страхувах се, че няма да дойдеш навреме — побърза да каже той. — Бъбрекът е запушен, драги. Вече не функционира никак… За нещастие уремията взе конвулсивна форма. Прекарах нощта тук, за да не оставя жените сами, но вече се готвех, ако не пристигнеш, да пратя да повикат болногледач. Има вече три кризи тази нощ и последната беше силна.
	— Откога престана да работи…
	— От двадесет и четири часа. Или поне оттогава го е забелязала сестрата. Естествено спряхме инжекциите.
	— Да-а-а… — процеди през зъби Антоан, като клатеше глава.
	Те се спогледаха. Теривие ясно четеше мисълта на Антоан: „Щом си се съгласил два месеца наред да тъпчеш с отрова болен, който има само един бъбрек, май е малко късно да имаш скрупули…“. Той вдигна глава и разтвори ръце.
	— Все пак, драги мой, не можем да бъдем убийци… При такава уремия невъзможно е да продължаваме морфинът!
	Очевидно… Антоан се съгласи мълчаливо.
	— Аз ще бягам — рече тогава Теривие. — Ще телефонирам към обед. — После неочаквано запита: — Впрочем какво стана с брат ти?
	В златистите зеници на Антоан пламна светлинка. Той наведе клепачи, после ги вдигна.
	— Хванах го — отвърна той с бърза усмивка. — И дори го доведох. Тук е.
	Теривие зарови пълничката си ръка в брадата си. Живите му и весели очи се вгледаха в Антоан; но не беше нито място, нито време да задава въпроси. Впрочем сестра Селин бе влязла, за да донесе престилката на Антоан. Теривие погледна калугерката, после приятеля си и каза без заобикалки:
	— Хайде, аз тръгвам. Тежък ден ще изкарате.
	Антоан се намръщи.
	— Сигурно ужасно се мъчи, като не му давате морфин? — рече той, обръщайки се към сестрата.
	— Слагам му съвсем горещи компреси… Синапови лапи… — И понеже Антоан очевидно не вярваше, че синапът помага, тя добави: — Все пак това малко облекчава болките.
	— Слагате ли поне лауданум на компресите? Не? — Той знаеше добре, че без морфин… Но никога не се признаваше за победен. — Имам долу всичко, което ми е нужно — каза той на сестрата. — Ей сега ще се върна. Мини напред — каза той, като бутна Теривие към вратата.
	„Къде ли е Жак?“ — помисли си Антоан, като минаваше през апартамента, но сега нямаше време да се занимава с брат си.
	Двамата лекари слязоха бързо по стълбата, без да промълвят нито дума. Когато стигнаха на последните стъпала, Теривие се обърна и подаде ръка. Антоан я улови и изведнъж запита:
	— Кажи ми, Теривие… Откровено… Как смяташ?… Сега вече сигурно няма да трае много?
	— Без съмнение, ако уремията продължава.
	Антоан му отвърна, като енергично стисна ръката му. Да, той се чувствуваше смел и готов да чака. Беше вече въпрос на часове… А Жак се беше върнал.


	В спалнята Адриан и старата калугерка, които бяха останали сами до леглото на г-н Тибо, не забелязаха, че наближава нова криза. Когато задъханото дишане на болния привлече вниманието им, той бе вече сгърчил юмруци, вратът му бе вдървен и главата му — отметната назад.
	Адриан изтича в коридора:
	— Сестра!
	Никой не отговори. Тя изтича до вестибюла:
	— Сестра Селин!… Господин Антоан!… Бързо!
	Жак, който бе в кабинета с г-н Шал, я чу и без да мисли, се спусна към спалнята.
	Вратата беше отворена. Той се препъна в един стол. Не виждаше нищо. Някакви силуети се движеха пред прозореца. Най-сетне успя да различи някаква огромна маса, отпусната напреки върху леглото, и ръце, които махаха във въздуха. Болният се бе свлякъл до ръба на дюшека; Адриан и болногледачката напразно се мъчеха да го вдигнат. Жак дотича, опря коляното си на леглото и обхващайки раменете на баща си, успя да го повдигне и да го настани върху леглото. Той усещаше до себе си топлото тяло и задъханото дишане, виждаше лицето с обърнати очи, без зеници, гледаше го отблизо и едва можеше да го познае. Остана така наведен, стиснал в ръце разтърсваното от конвулсии тяло.
	Нервните гърчения намаляваха вече; кръвообращението се възстановяваше. Зениците, които блуждаеха и изчезваха под клепачите, се появиха отново и се успокоиха. Малко по малко съживените очи на болния сякаш съзряха младото лице, наведено над неговото. Позна ли той загубения си син? И дори ако за миг съзнанието му се бе възвърнало, можеше ли още да различи действителността от несвързаните образи, които изпълваха бълнуванията му? Устните му се раздвижиха. Зениците му се разшириха. Изведнъж тези потъмнели очи възкресиха у Жак ясен спомен: в миналото, когато баща му се мъчеше да си припомни някоя забравена дата или някое име, погледът му добиваше същия внимателен и неопределен израз, същия разсеян вид.
	Жак се бе изправил и опрян на ръце, машинално шепнеше със стиснато гърло:
	— Какво, тате?… Кажи, тате?… Как си, тате?
	Клепачите на болния бавно се спуснаха. Едва доловимо долната му устна и брадата му затрепериха; после главата, раменете, гърдите му все по-силно и по-силно започнаха да се разтърсват; той ридаеше. От отпуснатата му уста излизаше звук, подобен на звука на шише, потопено във вода: „Гъл-гъл-гъл…“. Старата калугерка протегна ръка, за да избърше брадичката му с парче памук. Жак не смееше да се помръдне и със замъглени от сълзи очи, наведен над леглото, повтаряше безсмислено:
	— Какво, тате?… Как си?… Кажи?… Какво ти е, тате?…
	Антоан, който влизаше, следван от сестра Селин, се спря, щом зърна брат си. Не разбра какво бе станало; впрочем не се и опита да разбере. Държеше в ръката си до половина пълна мензура. Калугерката носеше легенче и кърпи.
	Жак се изправи. Отстраниха го и започнаха да се занимават с болния; повдигнаха завивките.
	Той се оттегли в дъното на стаята. Никой не му обръщаше внимание. Да остане там, да гледа страдания, да чува викове? Не… Той тръгна към вратата и щом прекрачи прага, се почувствува свободен.


	Коридорът беше тъмен. Къде да отиде? В кабинета? Той вече бе прекарал известно време насаме с г-н Шал, който, седнал на стола си, с отпуснати рамене и ръце на коленете, сякаш чакаше някой да му нанесе последния удар. Госпожицата бе още по-вбесяваща: прегъната надве, забила нос в земята, тя се ослушваше в разните шумове, ходеше от стая в стая като изоставено куче и се мъкнеше по стъпките на всички, които минаваха наблизо. Въпреки че бе така дребничка, тя успяваше да изпълни с присъствието си целия опустял апартамент.
	Една-единствена стая беше затворена и там човек би могъл да намери убежище — стаята на Жиз. Какво пък? Нали Жиз беше в Англия?…
	Стъпвайки на пръсти, Жак се приюти там и дръпна резето.
	Веднага се почувствува успокоен. Най-после сам, след двадесет и четири часа непрекъснат тормоз!
	Стаята беше студена. Лампата не можеше да се запали. Бледата светлина на ранното декемврийско утро едва се отгатваше през пролуките на щорите. Той не свърза веднага тази стая със спомена за Жиз. Блъсна се в един стол, седна и като скръсти зиморничаво ръце на гърди, остана така сгушен, без да мисли за нищо.
	Когато излезе от вцепенението си, светлината проникваше вече през завесите и той веднага си припомни сините им цветя. Париж… Жиз… Отдавна забравен декор бе изплувал около него, докато бе спал. Той се огледа. Някога се бе докосвал до всички тези предмети; някога, в един предишен живот… Какво ли е станало със снимката му? На стената четириъгълник от по-светъл цвят се очертаваше до портрета на Антоан. Значи, го е махнала? От яд? Не! За да го вземе със себе си! За да го вземе със себе си в Англия, разбира се! О, ще започне ли пак всичко отново?… Той разтърси рамене като животно, хванато в мрежа, което все повече се заплита, опитвайки се да се освободи. Тя е в Англия. За щастие! Изведнъж го обзе ненавист към Жиз. Щом помислеше за нея, той се чувствуваше унизен.
	Толкова силно бе желанието му да потисне спомените си, че скочи изведнъж, за да избяга от тази стая. Забравил бе баща си, агонията му… Тук поне се сблъскваше само с една сянка, беше почти сам. Върна се посред стаята и седна близо до масата. Почеркът на Жиз беше оставил следи върху попивателната хартия. Тя пишеше с виолетово мастило… Развълнуван, той се опита за миг да разчете обърнатите букви върху попивателната. После блъсна папката. Очите му се бяха напълнили със сълзи. О, да можеше да забрави, да заспи! Той се облакъти на масата и наведе глава. Лозана, приятелите му, самотата му… Да замине колкото се може по-скоро! Да замине, да замине…
	Някой се опитваше да отвори вратата и този шум го изтръгна от полусънното му състояние.
	Беше Антоан. Търсеше го, за да използуват временното успокоение на болния и да хапнат нещо. Отдавна бе минало пладне.
	В трапезарията бяха сложили два прибора. Госпожицата беше изпратила г-н Шал да обядва в къщи. Колкото до нея — боже господи! — тя имала „да мисли за толкова неща“, че не можела и да помисли за ядене.
	Жак почти не чувствуваше глад. Антоан поглъщаше лакомо ястието и мълчеше. И двамата избягваха да се гледат. От колко време не бяха седели така заедно на масата, един срещу друг? Събитията се развиваха с такава бързина, че те дори нямаха време да се разчувствуват.
	— Позна ли те? — запита Антоан.
	— Не знам.
	След, кратко мълчание Жак бутна чинията си и вдигна глава.
	— Обясни ми, Антоан, какво очакваш? Какво ще стане?
	— Ами… Стават вече тридесет и шест часа, откакто бъбречният филтър не пропуща нищо! Разбираш ли?
	— Да. И какво тогава?
	— Тогава, ако нищо не прекъсне интоксикацията… Мъчно може да се каже нещо определено, но мисля, че утре… Може би дори тази нощ…
	Жак потисна една въздишка на облекчение:
	— А болките?
	— О! — рече Антоан и лицето му се помрачи. Той замълча, защото в този момент госпожицата донесе кафето. Когато тя се доближи до Жак, за да напълни чашата му, кафеничето започна да трепери тъй силно, че Жак понечи да го вземе от ръцете й. При вида на тези жълти, измършавели пръсти, които бяха свързани с толкова детски спомени, буца заседна в гърлото му. Опита се да й се усмихне, но дори като се наведе, не успя да срещне погледа й. Без да задава никакви въпроси, тя беше приела като нещо естествено връщането на нейния Жако; цели три години бе оплаквала смъртта му и откакто се бе върнал, още не се бе решила да вдигне очи към това привидение.
	— Болките — поде Антоан, щом отново останаха сами — трябва да очакваме да стават все по-остри. Общо взето, уремията предизвиква една растяща анестезия и доста лека смърт. Но когато се прояви тази форма, с конвулсии…
	— Тогава защо са спрели морфина? — запита Жак.
	— Защото отделителната система не работи. Това би значело сигурна смърт.


	Вратата бурно се отвори. Изплашеното лице на прислужницата се показа и веднага изчезна. Тя бе направа усилие да извика, но никакъв звук не бе излязъл от устата й.
	Антоан се спусна след нея. Неволна надежда го изпълни и той си даде сметка за това.
	Жак също стана от мястото си. Същата надежда го докосна. Поколеба се за миг, после тръгна след брат си.
	Не, не беше още краят; само нова криза, внезапна и много силна.
	Челюстите на болния бяха така стиснати, че още от вратата Жак чу как зъбите му скърцат. Лицето му беше виолетово, очите — обърнати. Дишането прескачаше и спиранията бяха така дълги, сякаш никога нямаше да свършат. През тези моменти Жак също не можеше да си поеме дъх и се обръщаше към брат си, сякаш собственият му живот висеше на косъм. Крайниците се бяха така сгърчили, че вдървеното тяло опираше на дюшека само в две точки — на петите и на тила; и въпреки това с всяка изминала минута то се извиваше още повече. Когато мускулното напрежение достигна връхната си точка, болният се вцепени в някакво трептящо равновесие, което за кратък миг показа максималното усилие, на което тялото бе способно.
	— Малко етер — каза Антоан.
	„Колко необикновено спокоен е гласът му“ — помисли си Жак.
	Кризата продължаваше. Все по-силни викове се изтръгваха на пресекулки от разкривената уста. Главата започна да се мята наляво-надясно; крайниците потръпваха в несвързани движения.
	— Хвани му ръката — прошепна Антоан. Сам той улови другата китка, докато калугерките се опитваха да задържат краката, които подскачаха и разхвърляха завивките.
	Борбата продължи няколко минути. После силата на конвулсиите намаля и движенията, които напомняха епилептични гърчове, станаха по-редки. Главата престана да се люшка, прасците се отпуснаха и омаломощеното тяло се изпъна.
	Тогава болният започна отново да стене:
	— Ох-ох!… Ох-ох!…
	Жак отпусна на леглото ръката, която държеше, забеляза, че пръстите му бяха оставили отпечатъци върху нея. Маншетът на ризата се беше скъсал. Едно копче на яката бе паднало. Жак не можеше да откъсне очи от меките мокри устни, които упорито продължаваха да шепнат: „Ох-ох!… Ох-ох!…“. И изведнъж вълнението, изпаренията на етер, прекъснатият обед го накараха да почувствува някаква слабост в стомаха. Поиска да се овладее, да се изправи, но усещаше, че побледнява. Едва има сила да достигне до вратата, като се олюляваше.


	Сестра Селин, която, подпомогната от старата калугерка, бе започнала да оправя леглото, се обърна изведнъж към Антоан. Тя бе повдигнала чаршафа: на мястото, където болният се бе мятал, се виждаше широко, оцветено с кръв петно.
	Антоан не направи нито едно движение. След малко се отдръпна от леглото и отиде да се облегне на камината. Възстановявайки функциите си, бъбрекът бе спрял — за колко ли време? — действието на интоксикацията. Очевидно краят беше неизбежен. Но уринирането го отдалечаваше. С няколко дена може би…
	Антоан се изправи. Не бе свикнал да се замисля дълго върху неприятните констатации. Е, борбата ще бъде по-дълга, отколкото бе предвиждал. Нищо не можеше да се направи. И колкото повече продължаваше, толкова повече се налагаше всичко да се организира колкото е възможно по-добре. Първо, трябваше да се пестят силите, с които разполагаха. До леглото на умиращия ще има две редовни смени, които ще си почиват една след друга. Да се повика Леон на помощ. Сам Антоан ще участвува и в двете смени; няма да се отдалечава от спалнята. За щастие, преди да замине за Швейцария, той бе наредил да получи няколко свободни дни. Ако се явеше спешен случай, ще изпрати Теривие. Какво друго? Да се обади на Филип. Да телефонира също в болницата. После? Знаеше, че е забравил нещо важно. Знак на умора — трябва да поръча да му приготвят студен чай… Жиз, разбира се, дявол да го вземе! Трябва да й пише днес. Добре, че старата госпожица не се е сетила да иска да повикат племенницата й!
	Той стоеше прав пред камината, опрял ръце на ръба плочата, и машинално протягаше ту единия, ту другия си крак към огъня. Да организираш, значи да действуваш. Той си бе възвърнал самоувереността. В дъното на стаята г-н Тибо, изоставен на страданията си, стенеше по-силно и по-силно. Двете калугерки бяха седнали. Да използува това затишие, за да се обади по телефона на няколко души. Но тъкмо се канеше да излезе, той реши да се върне и да погледне болния по-отблизо. Това задъхване, това постепенно зачервяване на лицето… Дали не е нова криза? Къде е Жак?
	В същия миг се чу шепот в коридора. Вратата се отвори. Влезе абат Векар, придружен от Жак. Антоан забеляза упорития израз на брат си, докато очите на свещеника блестяха и озаряваха безстрастното му лице. Стоновете на г-н Тибо ставаха все по-чести. Изведнъж той изпъна ръце пред себе си и пръстите му се сгърчиха така, че изпращяха, сякаш някой чупеше орехи.
	— Жак! — извика Антоан, като протегна ръка към шишенцето с етер.
	Абатът се поколеба, прекръсти се едва забележимо и безшумно се оттегли.


>>	IV

	Цялата вечер, цялата нощ и цялата сутрин на следния ден двете смени, които Антоан бе наредил, непрекъснато се редуваха през три часа до леглото на г-н Тибо. Първата се състоеше от Жак, прислужницата и старата калугерка; втората — от сестра Селин, Леон и Клотилд, готвачката. Антоан не бе починал нито за миг през всичкото това време.
	Кризите ставаха все по-чести и по-чести. Те избухваха с такава ярост, че след всеки пристъп тези, които бдяха около болния, сядаха веднага задъхани като него и уморено го гледаха как страда. Нищо не можеше да се направи. В затишието между конвулсиите със страшна сила се явяваха невралгичните болки. Почти всички точки на тялото ставаха болезнени; между всеки две кризи почти непрекъснато се чуваха крясъци. Мозъкът на нещастника беше твърде отслабнал, за да си даде сметка какво става; от време на време дори той съвсем бълнуваше; обаче тялото не бе загубило способността си да страда и той не преставаше да сочи местата, където се съсредоточаваха болките. Антоан се учудваше на силата, която все още бе запазил този старец, залежал се от толкова месеци. Самите калугерки, колкото и да бяха свикнали с всички прояви на болестта, бяха смаяни от това, което виждаха. Убедени, че само уремията ще победи тази неестествена издръжливост, те по няколко пъти на час идваха да се уверят, че чаршафът е сух, че бъбрекът не е подновил функциите си от едно денонощие насам.
	Още от първия ден на кризите, портиерката беше дошла да попита дали не е възможно да се затворят не само прозорците, но и капаците, за да се заглушат крясъците, които кънтяха в двора и изпълваха с ужас цялата къща. Наемателката на третия етаж, млада бременна жена, чиято стая беше над спалнята на умиращия, до такава степен се разтревожила от виковете, че трябвало посред нощ да отиде да се подслони при родителите си. Затова държаха затворени всички врати и прозорци. Стаята беше осветена само от лампата до леглото. Изпаренията, които се носеха във въздуха, бяха станали непоносими въпреки огъня, който постоянно поддържаха в камината за проветряване. Замаян от нечистия въздух, угнетен от полумрака, съсипан от вълненията, които от три дни не го оставяха да си отдъхне, Жак често задремваше за половин минута прав, с вдигната ръка, после се сепваше и довършваше започнатото движение.
	В часовете, когато имаше възможност да напусне болния, той слизаше в апартамента на Антоан, от който си бе взел ключ и където беше сигурен, че ще може да остане сам. Бързаше да се скрие в някогашната си стая, но и там не успяваше да намери покой. През тюлената завеса на прозореца гледаше как се въртят снежинките, които скриваха фасадите на отсрещните къщи и заглушаваха шумовете на улицата. Тогава виждаше отново Лозана, улица Де-з-Ескалие, пансиона „Камерзин“, София, приятелите си. Всичко се сливаше — настоящето и спомените, снегът в Париж и зимите в Швейцария, топлината в стаята и топлината на малката му швейцарска печка, изпаренията на етер, които бяха слепнали по дрехите му, и миризмата на смола, на която дъхаше паркетът от светли чамови дъски в стаята му Женева… Тогава той ставаше и отиваше да се приюти другаде. Довличаше се до кабинета на Антоан и пиян от умора, и угнетен се тръшваше в някое кресло, сякаш дълго време бе чакал нещо, изпълнен с чувство на безплодно желание и неудовлетвореност, със смътното съзнание, че всичко му е станало безвъзвратно чуждо.
	След пладне кризите започнаха да се редуват една след друга, без прекъсване, и състоянието на г-н Тибо явно се влошаваше.
	Когато дойде ред на неговата смяна, Жак бе поразен от промяната, настъпила от сутринта: постоянното гърчене на лицевите мускули и особено подпухналостта, предизвикана от отравянето, бяха променили всички черти на лицето; той едва позна баща си.
	Жак искаше да разпита брат си, но постоянните грижи за болния изискваха от тях да удвоят вниманието си и те не можеха да разменят нито дума. Впрочем при състоянието на вцепенение, предизвикано от крайната умора, за него би било огромно усилие да изрази мислите си с разбираеми думи. Понякога, между две кризи, смазан от жалост пред това безкрайно страдание, той хвърляше въпросителен поглед към брат си, но Антоан стискаше зъби и поглеждаше настрана.


	След цяла редица конвулсии, чиято сила непрекъснато нарастваше, Жак, капнал от умора, с чело, покрито с пот, обхванат от някакъв пристъп на бяс, изтича до брат си, хвана го за ръката и го отведе в другия ъгъл на стаята.
	— Антоан! Това не може да продължава така, разбери! — Укор трептеше в гласа му.
	Антоан обърна глава и само безпомощно вдигна рамене.
	— Но измисли нещо! — настоя Жак, като разтърсваше ръката му. — Трябва да му се помогне, да се намалят болките му! Трябва да се намери нещо! Трябва!
	Антоан вдигна презрително вежди, като гледаше болния, който издаваше провлечени викове. Какво да опита? Баня? Очевидно тази мисъл му бе идвала вече много пъти, но възможно ли бе да се предприеме подобно нещо? Банята се намираше на другия край на апартамента, близо до кухнята, в дъното на тесен коридор, който правеше чупка под прав ъгъл. Страшно рисковано беше… И все пак…
	За няколко секунди той прецени всички съображения „за“ и „против“. После взе решение и в мисълта му планът вече започваше да се изгражда. Трябваше да се използуват минутите, през които след всяка криза болният се намираше в пълно изтощение. Но се налагаше всичко да бъде предварително подготвено.
	Той вдигна глава:
	— Сестра, оставете тия работи. Повикайте Леон. И сестра Селин. Нека донесе два чаршафа. Два. Вие, Адриан, идете да напълните ваната с топла вода. Тридесет и осем градуса. Разбрано ли е? Ще останете там да поддържате същата температура на водата, докато дойдем. Освен това кажете на Клотилд да сложи кърпи в пещта. И да приготви грейка. Хайде, побързайте.
	Сестра Селин и Леон, които си почиваха, пристигнаха тъкмо навреме, за да заместят Адриан до леглото на болния. Започваше нова криза. Тя беше много силна, но кратка.
	Щом престанаха гърчовете и ускореното, но по-равномерно дишане замени хъркането, което сега придружаваше периодите на буйствуване, Антоан хвърли бърз поглед към помощниците си и каза:
	— Сега е моментът. Трябва да бързаме, няма нито секунда време за губене — добави той, обръщайки се към Жак.
	Двете калугерки разхвърлиха завивките. Облак прах се вдигна от чаршафите и миризма на гангренясала плът се разнесе из стаята.
	— Бързо да го съблечем — рече Антоан. — Леон, две дървета в камината. Да бъде по-топло, когато го донесем обратно.
	— Ох-ох! — стенеше болният. — Ох-ох!…
	Всеки ден струпеите се увеличаваха и ставаха по-дълбоки. Плешките, задните части, петите бяха почти изцяло покрити с червени рани, които се залепваха за чаршафите въпреки талка и превръзките.
	— Чакайте! — извика Антоан.
	Той измъкна ножчето си и разряза ризата по дължина. При острия шум на платното, което цепеше, тръпка премина по тялото на Жак.
	Сега цялото тяло лежеше разкрито.
	То бе огромно, отпуснато, белезникаво. Правеше впечатление, че е едновременно и подуто, и много измършавяло. Китките висяха като боксьорски ръкавици на края на изсъхналите ръце. Краката, извънредно дълги, приличаха на кости, обраснали с косми. Валмо косми се сивееше и между гърдите; друго сиво валмо прикриваше отчасти пола му.
	Жак изви очи настрана. По-късно той много пъти си спомняше този миг и странната мисъл, която му се бе натрапила, когато за пръв път в живота си видя гол човека, от когото произлизаше. После той отново се видя в Тунис, с репортьорски бележник в ръка, изправен пред друго едно тяло, също така голо, също така подуто и посивяло — тялото на един стар италианец, безсрамен колос, когото току-що бяха намерили обесен и бяха проснали пред къщата под жаркото слънце. Пъстра тълпа дечурлига от съседните улици подскачаше и пищеше наоколо му. Жак бе видял дъщерята на самоубиеца, почти дете още, която мина разплакана през двора, разгони с ритници децата и посипа наръч сено върху трупа. От свян вероятно; а може би и заради мухите.
	— Сега ти, Жак! — пошепна Антоан.
	Трябваше да се мушне ръка под болния, за да се улови краят на чаршафа, който Антоан и сестрата бяха успели да прокарат под хълбоците.
	Жак се подчини. И изведнъж допирът с влажното тяло го смути толкова силно, че предизвика у него неочаквана физическа реакция, някакво първично чувство, което далеч надминаваше обикновеното състрадание и обич: това бе егоистичната нежност на човек към човека.
	— В средата на чаршафа! — командуваше Антоан. — Добре. Не толкова силно! Леон, дърпайте насам! Вдигнете сега възглавниците. Вие, сестра, повдигайте краката! Още малко. Внимавайте за струпеите. Жак, хвани единия край на чаршафа, при главата. Аз ще хвана другия. Сестра Селин и Леон ще държат краищата при краката. Готови ли сме? Добре. Да опитаме най-напред, за да видим. Едно, две!
	Здраво теглен от четири страни, чаршафът се изпъна, като повдигна малко тялото над дюшека.
	— Добре — рече Антоан почти радостно. Всички бяха доволни, че вършат нещо.
	Антоан се обърна към старата калугерка:
	— Сестра, покрийте го с вълненото одеяло. После минете напред да отваряте вратите… Готови ли сме. Хайде.
	Шествието тръгна тежко и навлезе в тесния коридор. Болният ревеше. Лицето на г-н Шал се появи за миг на вратата на кабинета.
	— Наведете малко към краката — рече Антоан със задъхан глас. — Така… Да поспрем ли? Не? Тогава напред… Внимавай, ще закачиш ключа на шкафа… Кураж! Почти стигнахме. Внимавайте на завоя. — Той забеляза отдалеч госпожицата и двете прислужнички, които запречваха входа на банята. — Махайте се оттам! — кресна той. — Достатъчни сме петимата. Вие, Адриан и Клотилд, ще използувате времето, докато сме в банята, да оправите леглото. И сложете грейка… Дръжте се сега! На косо, за да минем през вратата. Добре… Не го слагайте на плочите, дявол да го вземе! Вдигайте! Още! Трябва да мине над ваната. После ще го спуснем постепенно. С чаршафа, разбира се! Дръжте здраво. Полека. Отпуснете малко. Още. Така… Брей, тя е наляла много вода, ще прелее отвсякъде. Спущайте…
	Загърнато в чаршафа, тежкото тяло се потопи бавно, като изтласка извън ваната равен на себе си обем вода, която преля от всички страни, измокри тези, които го носеха, и заля пода чак до коридора.
	— Стана — заяви Антоан, като отърсваше капките вода от себе си. — Десет минути да си поемем дъха.
	Почувствувал сигурно топлината на банята, г-н Тибо бе спрял да вика за момент, но след това започна да крещи още по-силно. Опита се да рита и да блъска, но за щастие краката и ръцете му се бяха омотали в гънките на чаршафа, който пречеше на движенията му.
	Малко по малко обаче възбуждението му премина. Той вече не викаше, а само пъшкаше:
	— Ох-ох!… Ох-ох!…
	След малко той дори престана да охка; очевидно му беше много приятно. Неговото пъшкане сега приличаше по-скоро на въздишки на удоволствие.
	И петимата стояха около ваната, с крака, измокрени от водата, мислейки тревожно за това, което им предстоеше още да извършат.
	Изведнъж г-н Тибо отвори очи и каза с висок глас:
	— А, ти ли си?… Не днес… — Той се огледа наоколо си, но очевидно не разпозна хората, които го заобикаляха. — Оставете ме — добави той.
	От два дни насам това бяха първите свързани думи, които произнасяше. Той замълча, но устните му се раздвижиха, сякаш шепнеше молитва. Дочуваше леко мърморене. Антоан напрегна слух и успя да долови няколко думи:
	— „Свети Жозеф… закрилник на умиращите… — И след малко: — … бедни грешници…“
	После отново клепачите се спуснаха. Лицето му стана спокойно, дишането често, но ритмично. Да не чуват вече виковете му, бе невероятно облекчение за всички.
	Изведнъж старецът се засмя тихо, странно ясно, по детски. Антоан и Жак се спогледаха. За какво ли мислеше той? Очите му бяха все така затворени. Тогава съвсем отчетливо, но с глас, одрезгавял от постоянните крясъци, той затананика припева от детските си години, които госпожицата му беше припомнила:
P>
	„Хоп-хоп! Скачай, конче,
	на среща да вървим!“.
P$
	Той повтори: „Хоп-хоп“, после гласът замря.
	Обхванат от стеснение, Антоан не вдигаше очи.
	„На среща! — мислеше си той. — Какъв лош вкус!… Какво ли ще си помисли Жак?“
	Жак изпитваше абсолютно същите чувства: неприятно му стана не от това, което бе чул, а от мисълта, че не само той го е чул. Двамата братя се стесняваха един от друг.


	Десетте минути изтичаха.
	Наблюдавайки баща си, Антоан същевременно мислеше и за пренасянето му обратно в спалнята.
	— Невъзможно е да го пренесем в този мокър чаршаф — каза той тихо. — Леон, идете да донесете дюшека от сгъваемото легло. Поискайте от Клотилд кърпите, които са в пещта.
	Сложиха дюшека върху мокрите плочки. После, по командата на Антоан, заловиха отново четирите ъгъла на чаршафа, вдигнаха с усилие над ваната болния, от когото струеше вода, и го поставиха върху дюшека.
	— Обършете го бързо!… — рече Антоан. — Така. Сега го покрийте с одеялото и мушнете под него сухия чаршаф. Да побързаме, за да не настине.
	„Какво ли пък значение има, ако настине?“ — помисли си той веднага.
	Антоан хвърли поглед наоколо си. Всичко бе пропито с вода. Дюшекът, чаршафите — всичко бе мокро. В ъгъла лежеше съборен стол. Сякаш в банята се бе разиграла някаква бурна сцена, придружена от наводнение.
	— Сега всички по местата си и да тръгваме — изкомандува той.
	Сухият чаршаф се опъна, тялото се залюля за миг като в хамак и всички тръгнаха, препъвайки се и цапайки в локвите, и изчезнаха на завоя на коридора, като оставяха след себе си мокри следи.
	Няколко минути по-късно г-н Тибо лежеше в оправеното си легло с глава по средата на възглавницата, с ръце, спокойно отпуснати върху завивката. Беше неподвижен и много блед. За първи път от толкова дни той като че ли не страдаше вече.
	Облекчението не трая дълго.
	Удари четири часът. Жак току-що бе излязъл от стаята и се готвеше да слезе да си почине в партера, когато Антоан го настигна във вестибюла:
	— Бързо! Задушава се!… Телефонирай в „Котро“. Фльорюс 54–02. „Котро“, улица Севр. Да изпратят веднага три-четири възглавници с кислород… Фльорюс 54–02.
	— Да отида ли с такси?
	— Не, те имат триколка. Но побързай, защото ми трябваш.
	Телефонът беше в кабинета на г-н Тибо. Жак се спусна натам така бурно, че г-н Шал скочи от стола си.
	— Тате се задушава — му извика Жак, като вдигна слушалката. — Ало, институт „Котро“?… Не?… Не сте ли Фльорюс 54-02? Ако… моля ви се, господне, отнася се за болен! Фльорюс 54-02! Ало, институт „Котро“? Добре… Тук е доктор Тибо… Да… Можете ли…
	Прегънат на две и облегнат на подставката, върху която бе сложен апаратът, той стоеше с гръб към стаята. Както говореше, вдигна разсеяно очи към огледалото, което беше пред него, и видя отворената врата, а в рамката й, изправена като вкаменена, Жиз, която го гледаше.


>>	V

	Предната вечер Жиз бе получила в Лондон телеграмата, която Клотилд с одобрението на госпожицата бе решила да й изпрати в деня, когато Антоан беше в Лозана. Жиз беше тръгнала веднага, бе пристигнала в Париж, без да предупреди никого, бе взела такси до вкъщи и не смеейки да попита портиерката, с разтуптяно сърце направо се бе качила горе.
	Леон й бе отворил. Разтревожена, че го вижда на този етаж, тя бе пошепнала:
	— А как е господинът?
	— Не още, госпожице.
	— Не сте ли Фльорюс 54-02? — викаше някой от съседната стая.
	Жиз се беше сепнала. Халюцинация ли беше това?
	— Ало… Моля ви се, госпожице, отнася се за болен…
	Тя бе изпуснала куфара си. Краката й трепереха. Без да си дава сметка какво върши, бе преминала вестибюла и бе блъснала с две ръце открехнатата врата на кабинета.
	_Той_ беше там, обърнат гърбом, облегнат на подставката. Профилът му със спуснати клепачи едва се отразяваше смътен, почти нереален в зеленикавото огледало. Тя никога не бе вярвала, че Жак е мъртъв. Открили са го. Върнал се е до леглото на умиращия си баща…
	— Тук е доктор Тибо… Да… можете ли…
	Бавно погледите им се срещнаха. Жак рязко се обърна, като продължаваше да държи слушалката, в която бръмчаха някакви думи.
	— Можете ли… — повтори той. Гърлото му се бе свило. Направи голямо усилие да преглътне слюнката си, но от устата му излезе само задушен звук: — Ало… — Не знаеше вече къде се намира, нито защо телефонира.
	— Добре, слушам ви — чу се нетърпелив глас.
	Той трябваше да напрегне всичките си сили, да се опомни: Антоан, умиращият, кислородът… „Тате се задушава“ — каза си той. Силно пращене разтърси главата му и той сякаш оглуша. Гневна вълна се надигна в него срещу натрапницата. Защо идваше тя? Какво искаше от него? Защо съществуваше още? Не беше ли всичко свършено, свършено?
	Жиз не беше мръднала от мястото си. На потъмнялото й лице черните й кръгли очи, нейните хубави като на вярно куче очи светеха с нежен блясък, още по-ярък поради смайването й. Тя беше много отслабнала. Жак си помисли или по-скоро изпита някакво бегло впечатление, че тя наистина се е разхубавила много.
	В тишината г-н Шал избухна като бомба със закъснител.
	— А, вие ли сте? — рече той с глупава усмивка.
	Жак нервно притискаше до бузата си слушалката, без да може да откъсне от грациозното видение разсеяния си поглед, който не издаваше ни най-малко глухата му ярост, и заекваше:
	— Може ли да ми изпратите… веднага… кислород… с… триколка… Какво?… Във възглавници, разбира се… За един болен, който се задушава…
	Закована на мястото си, Жиз продължаваше да го наблюдава, без дори да мигне с очи. И той също, докато говореше, не бе спрял да я гледа втренчено. Този поглед сякаш ги свърза.
	Хиляди пъти тя си бе представяла мига, когато той ще се яви пред нея, мига, когато, след като го е чакала с години, ще се отпусне на гърдите му. И тя изживяваше сега този миг. Той стоеше тук, на три крачки от нея, но не можеше да бъде неин; зает бе с други хора, за нея бе чужд. Погледът на Жиз бе срещнал очите на Жак и се бе сблъскал с нещо непреодолимо сурово, което приличаше на отказ. И преди още да си даде сметка за тази действителност, тъй различна от мечтите й, тя интуитивно почувствува, че има още много да страда.
	Жак се беше изправил и отново бе заговорил с твърд, прекалено твърд глас:
	— Да… Три-четири възглавници кислород… Веднага.
	Той сега изричаше думите с много по-висок тон от обикновено, с резлив, носов глас, с известна пресилена естественост:
	— О, извинявайте, адресът… доктор Тибо, улица Дьо л’Юниверсите, четири, а… Не, казах четири. А… качете се направо на втория етаж… И по-бързо, господине, моля ви се, ужасно спешно е!
	Без да бърза, но с малко несигурна ръка той закачи слушалката.
	Нито той, нито Жиз се решаваха да помръднат.
	— Добър ден — каза най-после Жак.
	Тръпка премина през тялото й. Тя полуотвори уста да се усмихне, да му отговори. Но сякаш внезапно възвърнат към действителността, Жак се откъсна от мястото си.
	— Антоан ме чака — обясни той, като бързо премина през стаята. — Господин Шал ще те осведоми за всичко… Тате се задушава… Пристигаш в най-лошия момент…
	— Да — отвърна тя като закована на мястото си докато той минаваше съвсем близо до нея, — върви, върви, бързай!
	Очите й се наляха със сълзи. Тя не можеше да мисли ясно, нито имаше за какво да съжалява, изпитваше само мъчително усещане на пълно затъпяване и на слабост. Погледът й проследи Жак до вестибюла. Виждайки го да ходи, стори й се, че сега той е по-реален, че действително най-после го е намерила. Когато той изчезна, тя сплете нервно ръце и прошепна:
	— Жако…
	Г-н Шал бе присъствувал на тази сцена като мебел, без да забележи нищо. Щом като остана сам с Жиз, той реши, че любезността изисква да завърже разговор.
	— Аз пък, госпожица Жиз, както ме виждате, съм си все тук — каза доверително той като пипна стола, на който бе седнал. Жиз обърна лице, за да скрие сълзите си. След кратка пауза той добави: — Чакаме, за да започнем.
	Тонът беше така доверителен, че Жиз запита слисана:
	— Да започнете какво?
	Старчето смигна зад очилата си, като предпазливо сви устни:
	— Ами молитвите, госпожица Жиз.
	Жак се бе спуснал към спалнята на баща си като към убежище.
	Лампата на тавана беше запалена. Г-н Тибо, когото бяха подпрели да седне, беше страшен за гледане: главата бе клюмнала; устата зееше; изглеждаше, че съвсем е загубил съзнание; очите, изскочили от орбитите си, бяха отворени и безжизнени. Наведен над леглото, Антоан поддържаше баща си с две ръце, докато сестра Селин слагаше зад гърба му възглавници, които й подаваше старата калугерка.
	— Отвори прозореца — извика Антоан, щом видя брат си.
	Въздушното течение премина през стаята и облъхна безчувственото лице. Ноздрите на болния потрепериха — малко въздух навлезе в дробовете. Вдишванията бяха слаби, на пресекулки, кратки; издишванията — безкрайни; човек би казал, че всяка бавна въздишка ще бъде последната.
	Жак се приближи до Антоан и му пошепна полугласно:
	— Жиз току-що пристигна.
	Без да мръдне, Антоан повдигна вежди. Той не искаше да се разсее нито за миг, докато траеше тази упорита борба със смъртта. При най-малката непредпазливост това колебливо пламъче живот можеше да угасне. Подобно на боксьор на ринга, с поглед, впит в противника, с напрегнат ум, с всички мускули, готови за действие, той не изпущаше болния от очи. А от два дни призоваваше като освобождение тази смърт, срещу която в този миг се бореше с такова настървение. Но той не мислеше за това. Почти бе забравил, че този гаснещ живот бе животът на баща му.
	„Кислородът ще пристигне след малко — казваше си той. — Можем да издържим още пет минути, а може би и десет. Щом донесат възглавниците… Но ще трябва да ми са свободни ръцете. И на сестрата също…“
	— Жак, иди повикай още някого… Адриан, Клотилд, който и да е. Вие двама ще го поддържате…
	В отделението за прислугата нямаше никого. Жак изтича в стаята за бельо. Жиз бе там с леля си. Той се поколеба за миг. Времето летеше…
	— Е, тогава ела ти — извика той. — Ела. — Той бутна леко старата госпожица към вестибюла: — Стойте на площадката. Ще изпратят възглавниците с кислород. Донесете ни ги веднага.
	Когато дойдоха до леглото, г-н Тибо беше получил синкоп. Лицето му бе виолетово, а устата — широко отворена. Кафява течност се процеждаше от ъгъла на устните му.
	— Бързо — прошепна Антоан. — Застанете там.
	Жак зае мястото на брат си, а Жиз — мястото на сестра Селин.
	— Изтегляне на езика — каза Антоан, като се обърна към сестра Селин. — С кърпа… с кърпа…
	Жиз винаги бе показвала способности на болногледачка; тя бе следвала и медицински курсове в Лондон. Задържайки болния да не се наклони настрана, тя хвана китката му и след като получи с поглед одобрението на Антоан, започна да движи ръката, като съгласуваше движенията си с движенията на сестрата, която теглеше езика. Жак улови другата китка и започна да прави същото. Но лицето на г-н Тибо се изпълваше с кръв, сякаш го душеха.
	— Едно, две… едно, две… — отмерваше Антоан.
	Вратата се отвори.
	Адриан дотича, държейки в ръцете си възглавница с кислород.
	Антоан я грабна от ръцете й и без да губи нито секунда, отвори кранчето и го мушна в устата на болния. Минутата, която последва, се стори много дълга на всички. Но тя не бе още изтекла, когато настъпи подобрението. Малко по малко, с леки вдъхвания болният започна отново да диша. Скоро стана очевидно, че кръвта се оттегля от лицето; кръвообращението се възстановяваше.
	Без да вдигне очи от болния, притиснал с лакът кислородната възглавница до гърдите си, Антоан даде знак на Жак и Жиз, които спряха да вдигат и спущат ръцете.
	За Жиз това нареждане дойде тъкмо навреме, защото тя вече бе изчерпала силите си. Всичко наоколо й се залюля. Миризмата на леглото й беше непоносима. Тя отстъпи крачка назад и се залови за облегалото на един стол, за да не припадне.
	Двамата братя останаха наведени над леглото.
	Закрепен между възглавниците, с полуотворена от кранчето уста, г-н Тибо почиваше със спокойно лице. Трябваше да продължават да го държат изправен и да следят внимателно дишането му, но непосредствената опасност бе вече отстранена.
	За да измери пулса му, Антоан подаде възглавницата на сестрата и седна на ръба на леглото; той също изведнъж почувствува тежестта на умората. Пулсът беше бавен и прескачаше. „Ако можеше да си отиде така леко…“ — каза си той. Не виждаше противоречието между това пожелание и ожесточението, с което се бореше срещу задушаването. После вдигна глава и срещайки погледа на Жиз, й се усмихна. Бе я използувал като помощница, без да помисли, че е тя. Зарадва се, като я видя внезапно насреща си. Очите му отново се обърнаха към умиращия. Сега вече му мина през ума: „Да беше пристигнал кислородът пет минути по-късно, всичко щеше да е свършено вече“.


>>	VI

	Задушаването бе лишило г-н Тибо от успокоението, което трябваше да последва банята. Конвулсиите пак се появиха. Кратката дрямка сякаш бе дала на болния нови сили, за да страда още повече.
	Между първия и втория пристъп мина повече от половин час. Но болките в коремната област и невралгията сигурно бяха станали така остри, както по-рано, защото през този интервал болният не престана да се вие във всички посоки и да пъшка.
	Третият пристъп започна четвърт час след втория, после кризите зачестиха с различна сила през няколко минути.


	Доктор Теривие, който беше идвал сутринта и бе телефонирал няколко пъти през следобеда, дойде отново вечерта, малко преди девет часа. Когато той влезе в спалнята, г-н Тибо се мяташе така бясно, че лекарят, виждайки как силите на тези, които държат болния, отслабваха, побърза да им се притече на помощ. Кракът, който той искаше да улови, му се изплъзна от ръцете и той получи такъв удар, че едва не падна на пода. Никой не можеше да си обясни откъде болният старец черпи тези сили.
	Щом мина кризата, Антоан отведе приятеля си в другия край на стаята. Той искаше да му говори, но произнесе само няколко думи, които Теривие не чу поради крясъците, от които кънтеше цялата стая; но Антоан замълча изведнъж и устните му затрепереха. Направи усилие да се овладее и навеждайки се до ухото на Теривие, прошепна:
	— Драги, нали виждаш… нали виждаш… Невъзможно става вече, уверявам те…
	Той гледаше младия човек приветливо и настойчиво; имаше вид, като че ли чака спасение от него.
	Теривие наведе очи.
	— Успокой се — рече той, — успокой се… — А след малко добави: — Разсъди сам… Пулсът е слаб. Никакво уриниране от тридесет часа: уремията се развива и кризите явно се застигат една друга… Разбирам, че вече едва издържаш. Но търпение, краят е близък.
	С отпуснати рамене, с поглед, зареян някъде към леглото, Антоан мълчеше. Лицето му бе напълно променило израза си. Той изглеждаше като схванат. „Краят е близък…“ Може би е вярно?
	Жак влезе, последван от Адриан и старата калугерка. Почваше тяхната смяна.
	Теривие се приближи до Жак:
	— Ще прекарам нощта с вас, за да може брат ви да си почине малко.
	Антоан беше чул думите му. Изкушението да се озове извън тази стая, да остане на тишина, да може да се изтегне, да поспи може би, да забрави… бе толкова силно, че за няколко секунди той помисли дали да не приеме предложението на приятеля си. Но почти веднага се опомни.
	— Не, драги мой — каза той твърдо. — Благодаря. Не. — Сам не би могъл да обясни защо точно, но дълбоко в себе си чувствуваше, че не бива да се съгласява. Трябваше сам да носи отговорността, да остане сам лице с лице срещу съдбата. И понеже Теривие вдигаше ръка, той бързо добави: — Не настоявай, решил съм. Тази вечер сме още мнозина и горе-долу се държим. Пази си силите за по-късно.
	Теривие вдигна рамене. Но понеже смяташе, че това състояние на болния може да продължи още няколко дни, а от друга страна бе свикнал да отстъпва пред волята на Антоан, той се задоволи да заяви:
	— Добре. Във всеки случай утре вечер и да искаш, и да не искаш…
	Антоан не трепна. Утре вечер? Утре — пак тези гърчове, тези крясъци? Очевидно възможно е и дори е вероятно… Вдругиден също. Защо не?… Очите му срещнаха погледа на брат му. Жак беше единственият, който отгатна неговото отчаяние и който го споделяше.
	Виковете възвестяваха нов пристъп. Трябваше да заемат местата си. Антоан протегна ръка на Теривие, който я задържа за миг в ръцете си и понечи да прошепне „Кураж!“, но не посмя и си тръгна мълчешком. Антоан го гледаше как се отдалечава. Колко пъти и той също, напущайки леглото на някой тежко болен — след като бе стиснал ръката на съпруга с гримаса, изразяваща усмивка, или бе избягнал погледа на някоя майка, — колко пъти и той бе изпитвал веднага щом обърнеше гръб, това чувство на освобождение, което в този миг изпълваше Теривие, който си отиваше!
	В десет часа вечерта кризите, които сега се редуваха безспир една след друга, сякаш достигнаха връхната си точка.
	Антоан виждаше как всички наоколо му губят кураж, как издръжливостта им отпада, как движенията им стават по-бавни, по-малко внимателни. Обикновено колкото повече хората около него губеха сили, толкова по-голям прилив на енергия чувствуваше той у себе си. Но сега сам бе дошъл до крайния предел и душевната му устойчивост не можеше да се бори повече срещу физическото изтощение. Откакто бе тръгнал за Лозана, ставаха четири нощи, през които не си бе лягал. Дори не се хранеше вече; просто се насилваше да хапне нещо и едва днес бе могъл да изпие малко мляко. Поддържаше се със студен чай, от който си наливаше от време на време по една пълна чаша. Нервността му се усилваше и му придаваше енергичен вид; но бодростта му бе само външна. Всъщност това, което състоянието на болния изискваше от него — търпение, чакане, както и привидната дейност, потисната от чувството на пълна безпомощност, именно това бе най-противно на темперамента му и му струваше най-мъчителни усилия. И все пак той трябваше да упорствува, на всяка цена, и да изчерпва силите си все в една и съща борба, която се подновяваше безспир!
	Към единадесет часа, след като мина една от кризите, докато и четиримата бяха още наведени над леглото и наблюдаваха последните конвулсии, Антоан живо се изправи и неволно махна ядосано: ново влажно петно се бе появило на чаршафа; бъбрекът още веднъж бе започнал да функционира, и то изобилно.
	И Жак не можа да въздържи прилива на ярост, който го изпълни, и пусна ръката на баща си. Много му дойде. Единствено мисълта за близкия край, към който водеше все по-силното отравяне, му помагаше да се държи на краката си. А сега какво? Никой не знаеше вече какво да мисли. Сякаш от два дни пред очите му смъртта търпеливо и настървено бе протягала капана си и всеки път, когато пружината започваше да се свива — щрак! — тя се изплъзваше и всичко започваше отново.
	От този миг той дори вече не се опитваше да прикрие потиснатостта си. В промеждутъците на кризите той се тръшваше раздразнен и зъл на най-близкия стол и задремваше за няколко минути с лакти, опрени на коленете, притиснал с юмруци очите си. При всеки нов пристъп трябваше да го викат, да го тупат по рамото и да го сепват от сън.
	Още преди полунощ положението изглеждаше съвсем критично. Очевидно борбата щеше да стане невъзможна.
	Три извънредно силни кризи се бяха изредили непосредствено една след друга, когато започна четвъртата.
	Тя беше ужасна още от самото начало — всичките познати симптоми, но с удесеторена сила: спряно дишане, лице, наляно с кръв; очи, излезли наполовина от орбитите; ръцете, така сгърчени и извити от лакътя надолу, че китките не се виждаха и приличаха на два чукана, опрени о брадата; цялото тяло трепереше от силното гърчене. Изпънатите мускули сякаш щяха да се скъсат от свръхчовешко усилие. Никога досега периодът на вдървяване не бе продължавал толкова дълго; секундите минаваха, силата на кризата не намаляваше. Лицето започна да почернява. Антоан този път действително помисли, че смъртта настъпва.
	Най-после едно хъркане се изтръгна от устата на умиращия и малко пяна се показа между устните. Ръцете внезапно се отпуснаха и периодът на мятане започна.
	Болният така буйствуваше, че би трябвало да му се сложи усмирителна риза, за да се спрат тези яростни движения. Антоан и Жак, подпомогнати от старата сестра и Адриан, се бяха вкопчили в ръцете и краката на побеснелия болен. Тласкани, люшкани, теглени, те се препъваха и се блъскаха един в друг като при футболна схватка. Адриан първа изпусна крака, който държеше, и вече не можа да го улови. Старата калугерка, почти съборена от клатушкането, загуби равновесие и другият крак се изплъзна от ръцете й. Тогава, освободени, двата крака започнаха да се мятат във въздуха. Одраните пети, които се удряха в дъската на кревата, се разкървавиха. Антоан и Жак, загубили дъх, потънали в пот, се изпъваха, за да не позволят на тази огромна, подмятана от конвулсии жива маса да изскочи от леглото.
	Когато тази бясна ярост се уталожи — тя изчезваше така неочаквано, както се и появяваше — и болният най-после бе сложен отново в средата на леглото, Антоан отстъпи няколко крачки назад. Той бе достигнал до такова нервно напрежение, че зъбите му тракаха. Приближи се зиморничаво до камината и вдигайки очи, видя в осветеното от пламъка огледало разстроеното си лице, разрошените си коси и злия си поглед. Обърна се кръгом и като се отпусна в едно кресло, притисна челото си с ръце и избухна в сълзи. Беше му дошло до гуша… Малкото сила, която мъждукаше у него, се събираше в едно безумно желание: „Да се свърши час по-скоро!“. По-добре всичко друго, отколкото да присъствува безпомощен още на една нощ и после още един ден, а може би и още една нощ на това адско зрелище!
	Жак се приближи до него. Във всеки друг миг той би се хвърлил в прегръдките на брат си, но сега чувствителността му бе така притъпена, силите му така отпаднали, че видът на Антоан, потънал в отчаяние, вместо да събуди собствената му енергия, я парализираше. Скован на място, той разглеждаше учудено това мокро от сълзи, разкривено, съсипано лице и внезапно откри в него образа на едно разплакано дете, което никога не бе виждал.
	После през ума му мина мисъл, която вече много пъти му се бе натрапвала:
	— Все пак, Антоан… Да беше повикал някого за консултация?
	Антоан сви рамене. Нима пръв той не би помислил да събере всичките си колеги, ако имаше да се разрешава и най-малката трудност? Той отговори с няколко сърдити думи, които брат му не можа да долови, тъй като болният бе започнал отново да крещи — криза.
	— Но най-после, Антоан, измисли нещо! — извика раздразнено Жак. — Невъзможно е да няма какво да се направи!
	Антоан стискаше зъби. Очите му бяха сухи. Той вдигна глава, хвърли остър поглед към брат си и пошепна:
	— Да, има. Има _едно_ нещо, което винаги може да се направи. — Жак разбра. Той не наведе очи, не направи никакво движение. Антоан го гледаше изпитателно. След това промълви: — Никога ли не си помислял за това?
	Жак бързо кимна утвърдително. Той гледаше брат си дълбоко в очите и бегло почувствува в този миг, че двамата си приличат: същата бръчка между веждите, същият израз на отчаяние и дързост, същото лице, което казваше: „Готов съм на всичко“.
	Те стояха в сянката близо до огъня — Антоан седнал, а Жак прав. Виковете на болния бяха толкова силни, че двете жени, коленичили близо до леглото и съсипани от умора, не можеха да чуят нищо. След като помълчаха, Антоан пръв заговори:
	— Ти би ли го направил?
	Въпросът беше прям, груб, но гласът звучеше малко глухо. Този път Жак избягна погледа на брат си. Най-после процеди през зъби:
	— Не знам вече… Може би не.
	— Е добре, аз пък бих го направил.
	Антоан се изправи рязко, но остана неподвижен на мястото си. Протегна неуверено ръка към Жак и се наведе:
	— Осъждаш ли ме?
	— Не, Антоан — отговори Жак тихо, но без колебание.
	Те се погледнаха отново и за пръв път, откакто се бяха върнали, изпитаха чувство, което приличаше на радост.
	Антоан се доближи до камината. Той разтвори ръце и обхвана мраморната плоча, а после, наведен, се загледа в огъня. Решението му бе взето. Оставаше само да го изпълни. Кога? И как? Трябваше да се действува без други свидетели, освен Жак. Скоро щеше да удари полунощ. В един часа сестра Селин и Леон щяха да се върнат: значи, трябваше да бъде свършено преди един часа. Нищо по-просто.
	Най-напред трябва да му се пусне кръв, за да се предизвика отпадналост и сънливост. Тогава ще може да се отпратят старата сестра и Адриан; те ще отидат да си легнат доста преди да дойде другата смяна. А щом останат двамата с Жак… Антоан опипа гърдите си и усети под пръстите си малкото шишенце с морфин, което носеше винаги от… Откога ли? От сутринта след завръщането си от Лозана. Когато беше слязъл с Теривие на долния етаж да търси лауданум. Спомняше си действително, че беше мушнал в джоба си този концентриран разтвор и спринцовката за всеки случай… За всеки случай? Защо?… Човек би казал, че всичко е било намислено и че сега му оставаше само да изпълни подробностите на един отдавна изработен план.
	Наближаваше нов пристъп. Трябваше да се чака да мине и той. Жак, изпълнен отново с усърдие, беше заел вече мястото си. „Последната му криза“ — каза си Антоан, като се приближаваше до леглото; стори му се, че прочете същата мисъл и в погледа, който Жак бе вперил в него.
	За щастие периодът на вдървяване бе по-малко дълъг от предшествуващия, но гърчовете бяха не по-малко бурни.
	Докато нещастникът се мяташе с разпенена уста, Антоан се обърна към сестрата:
	— Може би, ако му пуснем кръв, това ще го облекчи малко. Щом се успокои, идете да ми донесете чантата.
	Действието настъпи почти моментално. Отслабнал от загубата на кръв, г-н Тибо сякаш заспа.
	Двете жени бяха толкова уморени, че не настояха да дочакат смяната; щом Антоан ги покани, те използваха случая да отидат да си починат малко.
	Антоан и Жак остават сами.
	И двамата са далеч от леглото: Антоан отива да затвори вратата, която Адриан е оставила полуотворена без сам да знае защо, Жак отстъпва няколко крачки назад до самата камина.
	Антоан избягва погледа на брат си. В този миг съвсем не чувствува нужда да усеща обичта му; той няма нужда и от съучастник.
	Внимателно опипва никелираната кутийка в джоба си. Дава си още две секунди. Не че иска още веднъж да прецени доводите „за“ и „против“: в момента, когато трябва да действува, той по правило никога не подлага отново на преценка съображенията, поради които е взел решение. Но гледайки отдалеч сред белотата на леглото това лице, което, докато бе траяла болестта, с всеки изминал ден му бе ставало все по-познато, той се отдава за миг на тъга и в сърцето му бликва последния порив на жалост.
	Двете секунди са минали.
	„Би било по-малко мъчително, ако го направех през време на криза“ — мисли си той и се приближава с бързи крачки.
	После измъква от джоба си шишенцето, разклаща го, затяга иглата за спринцовката и се спира, търсейки нещо с очи. Набързо свива рамене — машинално бе потърсил спиртника, за да обгори платинения връх на иглата…
	Жак не вижда нищо, защото наведеният гръб на брат му скрива леглото. Толкова по-добре. Все пак той се решава да направи крачка встрани. Баща му сякаш спи. Антоан разкопчава ръкава и го запретва.
	„Пуснах кръв от лявата ръка — казва си Антоан, — значи, инжекцията в дясната.“
	Той защипва кожата, за да се образува гънка, и вдига спринцовката.
	Жак притиска със сгърчена ръка устата си.
	Иглата се забива с тъп звук.
	Спящият простенва; рамото трепва. В тишината се чува гласът на Антоан:
	— Не мърдай… Това ще те облекчи, тате…
	„За последен път му се говори“ — мисли Жак.
	Нивото на течността не спада бързо в стъклената спринцовка… Ами ако влезе някой?… Свършено ли е? Не. Антоан е оставил иглата в кожата; той измъква внимателно спринцовката и я напълва повторно. Течността слиза все по-бавно и по-бавно… Ако влезе някой?… Още един кубически сантиметър… Колко бавно изтича!… Още няколко капки…
	С бързо движение Антоан измъква иглата, избърсва подутото място, откъдето се процежда капка розова перла, после закопчава отново ризата и вдига завивката.
	Ако беше сам, сигурно щеше да се наведе към това бледо чело — за първи път от двадесет години изпитва желание да целуне баща си… Той се изправя, отстъпва крачка назад, мушка инструментите в джоба на престилката си и поглежда наоколо си, за да види дали всичко е в ред. Най-после обръща глава към брат си и погледът му, безразличен и строг, сякаш казва: „Това е!“.
	Жак би искал да се приближи, да стисне ръцете му, да изрази с прегръдка… Но Антоан вече се е обърнал и дръпвайки ниския стол на сестра Селин, сяда до главата на баща си.
	Ръката на умиращия е отпусната върху завивката. Китката е почти толкова бяла, колкото чаршафа; тя трепери едва забележимо — трептене на магнитна игла. Обаче морфинът действува и въпреки дългото мъченичество чертите вече се отпущат. Смъртното сковаване сякаш има сладостта на укрепителен сън.
	Антоан не може да мисли за нищо определено. Той хваща ръката на болния, пулсът е бърз и слаб. Цялото му внимание е заето да брои машинално: „Четиридесет и шест, четиридесет и седем, четиридесет и осем…“
	Съзнанието за това, което току-що е извършил, започва да става все по-смътно, представата му за света се замъглява… „Петдесет и девет, шестдесет, шестдесет и едно…“ Пръстите, които държат китката, се разтварят… Естествено, сладостно преминаване в състояние на безразличие. Вълна на забрава залива всичко.
	Жак не смее да седне от страх да не събуди брат си. Прав, вцепенен от умора, той не вдига очи от устните на умиращия. Те бледнеят, бледнеят; дишането вече едва ги докосва.
	Обхванат от страх, Жак се решава да направи движение.
	Антоан скача, вижда леглото, баща си и тихо хваща отново китката.
	— Иди повикай сестра Селин — казва той след кратко мълчание.
	Когато Жак се върна, последван от сестрата и готвачката, дишането беше станало малко по-силно и по-равномерно, но сега бе придружено от необикновен гърлен шум.
	Антоан стоеше прав, със скръстени ръце. Той бе запалил полилея на тавана.
	— Пулсът не се усеща — каза той, щом сестра Селин дойде при него.
	Калугерката обаче бе убедена, че лекарят не разбира в кой момент точно настъпва смъртта и че в тези неща тя е по-опитна. Затова не отговори, а седна на ниския стол и взе ръката на болния, за да усети пулса, после доста дълго наблюдава лицето на умиращия. След това, обръщайки се към дъното на стаята, направи утвърдителен знак с глава и Клотилд веднага излезе навън.
	Задъхването се усилваше и ставаше мъчително за околните. Антоан забеляза, че лицето на Жак е разкривено от тревога. Той тръгна към него, за да му каже: „Не се страхувай, той вече не чувствува нищо“, но в този миг вратата се отвори. Чу се шепот и г-ца дьо Вез, прегърбена и наметната с нощен жакет, се появи, хванала под ръка Клотилд. След тях вървеше Адриан, последвана от г-н Шал, който, стъпвайки на пръсти, завършваше шествието.
	Раздразнен, Антоан им направи знак да останат на прага, но и четиримата вече бяха коленичили близо до вратата. Внезапно пискливият глас на госпожицата се чу в тишината и заглуши хъркането на умиращия:
	— „О, милостиви Исусе… представям се пред тебе… с разбито сърце…“
	Изтръпнал, Жак подскочи към брат си:
	— Спри я! Как може!…
	Мрачният, тъжен поглед на Антоан веднага го успокои.
	— Остави я — пошушна той и като се наведе, добави: — Почти е свършено вече. Не може да чуе нищо. — Той си спомни за вечерта, когато г-н Тибо тържествено бе поръчал на госпожицата задължението да каже в предсмъртния му час тази „Литания за умиращите в лоното на черквата“ и се разчувствува.
	Двете калугерки също бяха коленичили от двете страни на леглото. Сестра Селин бе сложила ръка върху китката на умиращия.
	— „… Когато моите студени, бледи и трептящи устни ще произнесат за последен път твоето обожаемо име, милостиви Исусе, смили се над мене!“
	Старата мома напрягаше малкото воля, която бе запазила след двадесетгодишно робство и себеотрицание, за да може да изпълни обещанието си.
	— „Когато моите бледи и хлътнали бузи ще внушават на присъствуващите състрадание и страх, милостиви Исусе, смили се над мене! Когато моите коси, измокрени от потта на предсмъртните мъки…“
	Антоан и Жак не вдигаха очи от баща си. Изведнъж челюстта му увисна. Клепачите бавно се полуотвориха и неподвижните зеници се показаха. Дали това е краят? Сестра Селин, която продължаваше да държи китката, гледаше умиращия в лицето и не правеше никакво движение.
	Гласът на госпожицата, писклив, монотонен, задъхан като пробит акордеон, късаше безмилостно нервите:
	— „Когато моето въображение, тормозено от призраци, ме хвърли в смъртна тревога, милостиви Исусе, смили се над мен. Когато моето слабо сърце…“
	Устата на умиращия продължаваше да се отваря. Блесна един златен зъб. Изтече още половин минута. Сестра Селин продължаваше да стои неподвижна. Най-после тя пусна ръката и вдигна глава към Антоан. Устата зееше. Той веднага се наведе: сърцето не биеше вече. Постави ръката си върху неподвижното чело и с палеца полека спусна един след друг покорните клепачи. После, без да вдигне ръката си, сякаш искаше да изпрати с това нежно притискане мъртвеца до прага на вечния покой, той се обърна към калугерката и каза с почти висок глас:
	— Кърпата, сестра…
	Двете прислужнички избухнаха в сълзи. Госпожицата, опряла ръце на пода до коленичилия г-н Шал, с плитка, паднала върху белия жакет, и безразлична към всичко, което ставаше, продължаваше литанията си:
	— „Когато моята душа ще отлети от устните ми и ще напусне този свят завинаги…“
	Трябваше да я вдигнат и да я отведат. Едва когато бе обърнала гръб на стаята, тя сякаш схвана какво става и започна да хълца като дете.
	Г-н Шал също плачеше. Той се бе заловил за ръката на Жак и клатеше глава като маймуна:
	— Не би трябвало да има такива неща, господин Жак…
	„Къде ли е Жиз?“ — питаше се Антоан, докато изтикваше всички навън.


	Преди да напусне стаята, той се обърна да хвърли последен поглед към баща си.
	Най-после след толкова седмици в стаята отново се беше възцарила тишина.
	Подпрян на възглавницата, сякаш внезапно израснал, осветен напълно от лампата на тавана, г-н Тибо с превръзка под брадата, чиито два края смешно стърчаха като рога над главата му, изглеждаше като герой от някаква легенда — имаше театрален и тайнствен вид.


>>	VII

	Без да се уговорят, Антоан и Жак се срещнаха на площадката. Къщата спеше. Килимът на стълбището заглушаваше шума от стъпките им. Те мълчаливо слязоха един след друг; в главата им нямаше никаква мисъл, но на сърцата им беше олекнало, не можеха да се борят срещу чувството на животинско облекчение, което ги изпълваше цели.
	Леон, който бе слязъл преди тях долу, бе запалил всички лампи и по свой почин бе приготвил студена вечеря в кабинета на Антоан; след това се бе оттеглил дискретно.
	Малката маса, бялата покривка, двата прибора, осветени от полилея, създаваха впечатление на някакъв импровизиран празник. Двамата братя се престориха, че не го забелязват. Седнаха безмълвно на масата, засрамени от глада си, като нарочно си придаваха загрижен вид. Бялото вино беше изстудено; хлябът, студеното месо и маслото бързо намаляваха. В един миг ръцете им едновременно се протегнаха към чинията със сиренето.
	— Заповядай.
	— Не, първо ти.
	Антоан раздели на две остатъка от швейцарското сирене и сложи половината в чинията на Жак.
	— Мазно и чудесно е — прошепна той, сякаш за да се извини.
	Това бяха първите думи, които си разменяха. Очите им се срещнаха.
	— А сега? — запита Жак, като посочи с пръст към апартамента на г-н Тибо.
	— Не — рече Антоан. — Сега ще си легнем. Няма какво да правим горе преди утре сутринта.
	Когато се разделяха пред вратата на стаята му, Жак се замисли изведнъж и после пошепна полугласно:
	— Видя ли, Антоан, как накрая устата се отваря, отваря…
	Те мълчаливо се погледнаха. Очите и на двамата бяха пълни със сълзи.


	В шест часа сутринта, обръснат и почти отпочинал, Антоан вече се качваше на втория етаж.
	„Господин Шал е най-подходящ да напише адресите на траурните съобщения — мислеше си той, като се качваше по стълбите; не взе асансьора, защото искаше да се раздвижи малко. — Съобщението в кметството не може да се направи преди девет часа… Хората, на които трябва да се съобщи… За щастие няма много роднини: семейство Жанеро ще се заеме с роднините от майчина страна, а леля Казимир ще направи останалото. Трябва да се прати телеграма на братовчедите в Руан. Колкото до приятелите, ще дадем едно съобщение в утрешните вестници. Кратко писмо на отец Дюпре и едно на Жан. Даниел дьо Фонтанен е в Люневил; ще му пиша довечера. Майка му и сестра му са в Южна Франция и това опростява доста нещата… Впрочем дали Жак ще иска да присъствува на опелото?… Колкото до благотворителните заведения, Леон може да телефонира. Ще му направя списък. Аз пък ще намина в болницата… Филип… Ах, дявол да го вземе, да не забравим Френския институт!“
	— Вече идваха двама господа от погребалното бюро — му каза Адриан. — Ще дойдат пак в седем часа. И после, господин Антоан — прибави тя с леко стеснение, — знаете ли, че госпожица Жизел е болна?
	Отидоха заедно да почукат на вратата на Жиз.
	Тя лежеше в леглото с трескави очи и зачервени страни. Не беше нищо сериозно. Телеграмата на Клотилд, пристигнала в момент, когато тя не се чувствуваше много добре, й бе нанесла първия удар; след това бързото тръгване, пътуването и особено срещата с Жак я бяха така разстроили, че сътресението, предизвикано в младежкия й организъм, се бе проявило в болезнени спазми. Когато предната вечер бе напуснала спалнята на болния, тя се чувствуваше толкова зле, че трябваше веднага да си легне. Цяла нощ бе страдала и се бе ослушвала в шумовете, отгатвайки какво става, но нямаше сили да се помръдне.
	Тя отговаряше на въпросите на Антоан, но очевидно премълчаваше нещо, затова той добави:
	— Теривие ще дойде тази сутрин и аз ще го пратя при тебе.
	Жиз посочи с глава към стаята на г-н Тибо.
	— Значи е… свършено? — рече тя плахо.
	Не чувствуваше голяма скръб и не знаеше много добре какво трябва да каже.
	Вместо отговор той притвори очи и изведнъж една напълно ясна мисъл мина през ума му: „Аз го довърших“.
	— Междувременно да се сложат грейки и лапи — каза той, като се обърна към Адриан. Усмихна се на Жиз и излезе от стаята.
	„Аз го довърших — повтори си той. За първи път можеше да погледне обективно на онова, което бе направил. — И добре постъпих — каза си той веднага. Мислеше бързо и ясно: — Нека не се лъжем. Имаше известно малодушие от моя страна, физическа нужда да се откъсна от този кошмар. Но трябваше ли да се въздържа, защото имам личен интерес? Хайде де! — Той не търсеше ни най-малко да избегне страшната отговорност. — Очевидно би било опасно да се даде право на лекарите… Сляпото следване на едно правило, колкото и да е абсурдно и безчовечно, все пак е необходимо по принцип… — Колкото повече признаваше силата и основателността на правилото, толкова повече одобряваше действието си, одобряваше умишленото нарушение, което бе извършил. — Това е въпрос на съвест и на преценка в края на краищата — продължаваше да мисли той. — Аз не обобщавам. А просто казвам: в настоящия случай аз действувах както трябва.“


	Той стигна до стаята на мъртвеца. По навик отвори предпазливо вратата, сякаш да не събуди болния. И изведнъж видът на мъртвия го порази. Да свърже образа на баща си с мисълта за труп — макар че това беше ежедневие за него, — бе така ново и така смущаващо! Той стоеше на прага, задържайки дъха си. И така, това безжизнено тяло е баща му… Ръцете изпънати и пръстите спокойно сключени. Имаше нещо благородно в тази поза. И толкова спокойно! Около смъртния одър бе разчистено — всички столове бяха наредени край стените. Задрямалите калугерки, подобни на алегорични фигури, загърнати в черно, седяха от двете страни на покойника, чиято неподвижност придаваше истинска тържественост на тази обстановка. Оскар Тибо… Толкова авторитет, толкова гордост, сведени до това мълчаливо безсилие.
	Антоан не смееше да направи и най-малкото движение, за да не смути това спокойствие. Отново си каза, че това бе негово дело; галейки с поглед познатото лице, на което бе дал мълчание и покой, той почти се усмихваше.


	Той мислеше, че брат му още спи и се изненада, когато го видя седнал малко зад г-н Шал.
	Щом зърна Антоан, г-н Шал скочи от стола си и дойде при него. Премигвайки зад измокрените от сълзи очила, той хвана Антоан за двете ръце и понеже не можеше да намери подходящи думи, за да изрази привързаността си към покойника, започна да нарежда.
	— Прекрасен… прекрасен момък — въздишаше той, като подсмърчаше и сочеше с брада леглото. — Трябваше да го познава човек… — продължи той с тих глас и с такава настойчивост, като че ли някой му противоречеше. — Вярно, че оскърбяваше хората понякога… Но беше толкова справедлив! — Г-н Шал протегна ръка, сякаш се готвеше да се закълне. — Истински справедлив съдия! — заключи той, като се връщаше на мястото си.
	Антоан седна.
	Миризмата в стаята събуждаше спомени от разни пластове на съзнанието му. Под блудкавите изпарения на лекарствата от предната вечер, под съвсем новото благовоние на горящите свещи той усещаше познатата миризма на набития с прах син рипс — миризма на стара вълна — и лекия дъх на смола от махагона, който от петдесет години се миеше със сода каустик. Той знаеше какво свежо ухание на чисто бельо щеше да се разнесе из стаята, ако отвореше огледалната врата на гардероба, и какъв мирис на лакирано дърво, на стари вестници, примесен с лепкавия аромат на камфор, щеше да го лъхне, ако се наведеше над чекмеджетата на скрина. Познаваше също миризмата на прах на молитвения стол, чиято тапицировка бе изтъркана до основата от колената на две поколения, защото я бе вдъхвал отблизо като дете, когато това беше единственият стол, който отговаряше на ръста му.
	Никакъв шум. Никакъв лъх не разлюляваше пламъка на свещите.
	Подобно на всички, които влизаха в стаята, Антоан бе започнал да разглежда трупа втренчено, сякаш изумен. В уморения му мозък зачатъчни мисли започваха неволно да се оформят:
	„Това, което правеше от тате същество като мен, животът, който беше в него до вчера… Какво е станал този живот? Изчезнал ли е? Съществува ли той някъде другаде? Под каква форма? — Той се сепна засрамено. — Ще започна да мисля глупости! За първи път ли гледам мъртвец?… Знам добре, че няма по-неуместна дума от _небитие_, защото трябва да се каже _жизнена агломерация_ или по-скоро _безкрайно възникване_… Да… често съм повтарял това. А пред този труп вече не знам нищо… Идеята за небитието ми се налага, дори ми изглежда основателна… Всъщност само смъртта съществува — тя опровергава всичко, тя надминава всичко… и то по най-абсурден начин!… Не — каза си той след това, разтърсвайки рамене. — Лошо е това… Мисли, по които човек се увлича при подобни обстоятелства, когато е забил нос в самите факти… Това не трябва да се взема пред вид! Това не се брои!“
	Той направи усилие да се съвземе и с рязко движение се изправи. Изведнъж някакво топло чувство, задушевно и настойчиво, го изпълни.


	Антоан направи знак на брат си да го последва и излезе в коридора.
	— Преди да решим каквото и да било, трябва да прочетем завещанието на тате. Ела с мене.
	Влязоха заедно в кабинета на г-н Тибо. Антоан запали плафониерката, после аплиците. Кощунствена светлина заля тази стая, в която винаги гореше само лампата на работната маса под зеления абажур.
	Антоан се приближи до бюрото. Връзката ключове, които измъкна от джоба си, весело звъннаха в тишината.
	Жак стоеше настрана. Той забеляза, че е застанал близо до подставката на телефона, на същото място, където беше стоял предната вечер… Предната вечер? Едва ли бяха минали петнадесетина часа, откакто Жиз се бе появила в рамката на тази врата…
	С враждебен поглед той оглеждаше този кабинет, така дълго считан за недостъпно светилище, където сега нищо не му пречеше да влиза. Стана му неудобно, когато видя брат си да коленичи като касоразбивач пред извадените чекмеджета. Какво го интересуваше завещанието на баща му и всички тези книжа?
	Без да каже дума, той се обърна и излезе.


	Върна се в стаята на мъртвеца, която го привличаше томително и където бе прекарал спокойно в някакво полусънно състояние по-голямата част от нощта. Очакваше, че хората, които ще почнат да влизат и да излизат, скоро ще го изгонят оттам, затова не искаше да загуби нито миг от възможността да остане сам с вълнуващите спомени от младите си години; защото за него нищо не въплъщаваше така трагично миналото, както тленните останки на този всевластен човек, който винаги се бе изпречвал на пътя му и който внезапно бе потънал в небитието.
	Стъпвайки на пръсти, той отвори вратата на спалнята, влезе вътре и седна. Нарушената за миг тишина отново завладя стаята. Жак с удоволствие пак се отдаде на съзерцание на покойника.
	Неподвижност.
	Завинаги бе спрял този мозък, който денонощно в продължение на почти три четвърти век не бе спирал нито за миг да свързва мисли, представи… И сърцето бе спряло. Но спирането на мисълта се струваше много по-поразително на Жак, който толкова пъти се бе оплаквал като от някакво мъчение от непрекъснатата дейност на собствения си мозък! Дори нощем, освободен от съня, мозъкът му продължаваше да работи подобно на побеснял мотор, който се върти безспир в главата и неуморно свързва разхвърляните калейдоскопични образи; и когато в паметта случайно се запечатат някои откъси от тях, ние ги наричаме сънища. За щастие един ден това изнурително напрежение ще спре изведнъж. Един ден и той също ще се отърве от мъчението на мисълта. Най-после ще настъпи тишина, отдих сред тишината!… Припомни си онзи кей в Мюнхен, където една вечер примамливо го изкушаваше мисълта за самоубийство… Изведнъж, подобно на спомен от някаква забравена мелодия, в паметта му прозвучаха думите: „Ние ще си починем…“. Това беше краят на една руска пиеса, която бе гледал в Женева; още чуваше гласа на актрисата — славянка с детски черти, с невинни, трескави очи, — която повтаряше, клатейки главичката си: „Ние ще си починем…“. Мечтателна интонация, проточен глас като от хармоника, придружен с уморен поглед, в който имаше повече примирение, отколкото надежда: „Ти не си имал радост в живота… Но търпение, чичо Ваня, търпение… Ние ще си починем… Ние ще си починем…“.


>>	VIII

	Посещенията започнаха още преди обед: обитателите на къщата, хора от квартала, на които г-н Тибо бе правил разни услуги. Жак се измъкна, преди да пристигнат първите роднини. Антоан също излезе, тъй като трябваше да свърши някои спешни работи. Г-н Тибо имаше лични приятели във всички благотворителни дружества, в които членуваше. Поклонението трая до вечерта.
	Г-н Шал бе донесъл в стаята на покойника стола, който наричаше „моя стол“ и на който беше работил от години, и цял ден не пожела да напусне покойника. Той стана част от траурния ритуал, както светилниците, чимшировото клонче и молещите се калугерки. Щом влезеше външен човек, г-н Шал се плъзгаше от стола си, поздравяваше тъжно новодошлия и отново се връщаше да седне.
	Госпожицата се бе опитвала няколко пъти да го накара да си отиде; сигурно от ревност. Вбесена, че го вижда така верен и с такова примирено държане, тя не се сдържаше на едно място. Страдаше истински. (Несъмнено тя бе единствената в къщи, която страдаше.) Горката стара мома, която бе прекарала целия си живот у чужди хора и не бе имала нищо свое, за първи път може би изпитваше някакво необуздано чувство на собственост — г-н Тибо беше „нейният“ мъртвец. Тя постоянно се доближаваше до леглото, което дори не можеше да види поради изкривения си гръбнак, и ту опъваше чаршафа, ту изглаждаше някоя гънка, като мърмореше молитви. Клатейки глава, сключила костеливите си пръсти, тя повтаряше, сякаш това беше нещо невероятно:
	— Господ го прибра преди мене…
	Изглежда, нито връщането на Жак, нито присъствието на Жиз бяха докоснали чувствителни точки в съсухреното й съзнание, което едва реагираше. Двете деца бяха изчезнали едно след друго от живота на семейството и госпожицата бе отвикнала да мисли за тях. За нея съществуваха само Антоан и прислужничките.
	И все пак днес тя изпитваше към Антоан необичайно раздразнение. Между тях бе избухнал истински спор в момента, когато трябваше да се определят денят и часът на полагането в ковчега. Той поиска да ускори този миг, успокоителен за всички, когато мъртвият престава да бъде личност и дори труп, а се превръща във вещ, в ковчег, но тя се възпротиви. Струваше й се, че Антоан иска да й ограби единственото нещо, което й оставаше — да съзерцава тленните останки на господаря си през последните часове на земния му вид. Тя като че ли имаше чувството, че изчезването на г-н Тибо е истински край само за него и за нея; за другите, и особено за Антоан, този край бе в същото време начало на нещо друго, прагът на нов период от живота им. За нея нямаше бъдеще; рухването на миналото означаваше пълно крушение.
	Към края на следобеда, когато Антоан се връщаше пеша и ободрен, с наслаждение дишаше ледения въздух, който щипеше очите и възбуждаше енергията му, той срещна пред вратата Феликс Еке, облечен в траурни дрехи.
	— Няма да вляза — каза хирургът. — Просто исках днес да ви стисна ръката.
	Турие, Нолан, Бюкар бяха оставили визитните си картички. Лоазил беше телефонирал. Проявите на съчувствие от страна на колегите му така дълбоко трогваха Антоан, че когато сутринта Филип лично дойде в дома на улица Дьо л’Юниверсите, едва след неговите съболезнования той си даде сметка не за това, че г-н Тибо е мъртъв, а че той, доктор Антоан Тибо, е загубил баща си.
	— Искрено ви съчувствувам, драги приятелю — въздъхна тихо Еке. — Напразно казваме, че за нас лекарите смъртта е стара познайница. Но когато дойде, когато е съвсем близо, в нашия дом?… Сякаш никога не сме я срещали… Знам какво е — добави той.
	После, изправяйки се, той подаде ръката си в черна ръкавица.
	Антоан го изпрати до колата му.
	За първи път той направи сравнение между двата случая… В този миг нямаше време да мисли отново за „всичко това“, но през ума му мина мисълта, че това „всичко“ е по-сериозно, отколкото го бе преценявал досега. Разбра, че решителното действие, хладнокръвно извършено от него предната вечер — той продължаваше да го одобрява напълно, — трябваше някак си да бъде усвоено от него, да стане част от него, подобно на онези паметни преживявания, които оставят дълбоки следи в развитието на всеки един от нас. И той чувствуваше добре, че този товар щеше неизбежно да го накара да промени центъра на душевното си равновесие.
	Той се прибра замислен в къщи.
	Един хлапак, гологлав, с шалче на врата и зачервени уши, го чакаше във вестибюла. Щом влезе Антоан, той стана и цялото му лице пламна.
	Антоан позна момчето от кантората на нотариуса и се укори, че още не бе намерил време да навести двете деца.
	— Добър ден, Робер. Влез тука. Е, какво не върви?
	Момчето направи усилие, раздвижи устни, но беше твърде смутено, за да може да намери подходяща „фраза“. Тогава то смело измъкна изпод пелерината си букетче от виолетки и Антоан веднага разбра. Приближи се и взе цветята:
	— Благодаря, моето момче. Ще занеса букета ти горе. Много мило е от твоя страна, че си се сетил.
	— О, не аз, Лулу се сети — побърза да го поправи детето.
	Антоан се усмихна.
	— Как е Лулу? А ти все така ли умееш да се справяш с всичко?
	— О, колкото до това… — отговори веднага Робер с бодър глас.
	Той не очакваше, че Антоан може да се усмихва в такъв ден и неловкостта му веднага изчезна; като че ли само това чакаше, за да се разприказва. Но тази вечер Антоан имаше по-важни работи, отколкото да се занимава с него.
	— Елате тук някой от тия дни с Лулу. Ще ми разкажете какво правите, как живеете. Някоя неделя, искаш ли? — Той изпитваше истинска обич към тези хлапаци, които едва познаваше. — Обещано, нали? — добави той.
	Лицето на Робер изведнъж стана сериозно:
	— Обещано, господин докторе.
	Докато изпращаше детето до вестибюла, Антоан разпозна гласа на г-н Шал, който разговаряше с Леон в кухнята.
	„Ето още един, който иска да ми говори — помисли той с раздразнение. — Е, по-добре още сега да свърша с него.“
	Той го покани в кабинета си.
	Г-н Шал прекоси стаята, подскачайки, и отиде да седне на най-отдалечения стол. Усмихваше се хитро, макар че изразът на очите му бе безкрайно тъжен.
	— Какво искахте да ми кажете, господин Шал? — запита Антоан. Гласът му беше приятелски, но той стоеше прав и продължаваше да преглежда писмата.
	— Аз ли? — отговори старчето, като вдигна вежди.
	„Добре — каза си Антоан, като сгъна писмото, което току-що бе прочел. — Ще гледам да отида там утре сутринта след болницата.“
	Г-н Шал люлееше краката си и ги разглеждаше. Изведнъж той тържествено заяви:
	— Тези неща не би трябвало да съществуват, господин Антоан.
	— Какво? — запита Антоан, който разпечатваше друг плик.
	— Какво? — повтори като ехо г-н Шал.
	— Какво не трябва да съществува? — настоя Антоан, който започваше да се ядосва.
	— Смъртта.
	Антоан, който не очакваше този отговор, вдигна смутено глава.
	Погледът на г-н Шал бе замъглен от сълзи. Той си свали очилата, разгъна кърпичката си и си обърса очите.
	— Аз видях свещениците от „Сен-Рок“ — поде той, като отделяше фразите си с паузи и въздишки. — Поръчах им да отслужат литургия. Колкото да ми е чиста съвестта, господин Антоан, не повече. Защото, колкото до мен, докато не разбера по-подробно…
	От време на време сълзи рукваха от очите му и после бързо спираха. Всеки път, щом си избършеше добре очите, той простираше кърпичката си на колената, сдипляше я отново по гънките и я слагаше сгъната в джоба си като портфейл.
	— Имах десет хиляди франка икономия — неочаквано заяви той.
	„Аха“ — помисли си Антоан и побърза да го прекъсне:
	— Не знам дали баща ми е имал време да остави разпореждания по отношение на вас, господин Шал, но вие можете да бъдете спокоен: брат ми и аз ще осигурим до края на живота ви месечни вноски, равни на заплатата, която сте получавали досега.
	Откакто бе починал г-н Тибо, това бе първият случай, когато Антоан трябваше да урежда паричен въпрос и да действува като наследник. Той смяташе, че да поеме подобно задължение до смъртта на г-н Шал, беше в края на краищата доста щедър жест; приятно му беше впрочем, че има възможност да постъпи благородно. После мисълта му неволно се отклони и той се опита да оцени състоянието на баща си и частта, която ще остане за него, макар че нямаше никакви точни данни.
	Лицето на г-н Шал стана тъмночервено. Сигурно от приличие той беше измъкнал от джоба си едно ножче, като че ли се готвеше да си чисти ноктите.
	— Не искам пожизнена рента! — изрече той най-после с решителен тон, но без да вдигне глава. И допълни: — Капитал, да; но не пожизнена рента! — После се разнежи: — Заради Дедет, господин Антоан, малката, която оперирахте, нали си спомняте?… Всъщност тя ми е като чедо. Ех, рента, вятър работа! Какво ще му оставя един ден на това пиленце?
	Дедет, операцията, Рашел, заляната от слънце стая, едно тяло в сянката на алкова, миризмата на огърлицата от сив кехлибар… Със застинала усмивка на устните, забравил писмата, Антоан разсеяно слушаше и машинално следеше с очи движенията на г-н Шал. Изведнъж той се завъртя на токовете си: старчето, извивайки бавно и сигурно ножчето, сякаш режеше тапа, с едно-единствено дъгообразно движение на ръката изряза със скърцане дълго криво парче от нокътя на палеца си.
	— О, стига, господин Шал! — извика Антоан, като скръцна със зъби.
	Г-н Шал скочи от стола си.
	— Да, да злоупотребявам с търпението ви… — заекна той.
	Но за него въпросът бе от такова значение, че той се осмели да предприеме една последна офанзива:
	— Едно капиталче, господин Антоан. Ето кое е най-добро. Капитал ми трябва!… Аз отдавна си имам един план. Ще ви обясня… — Той прошепна замечтано: — По-късно… — После, променяйки тона, отправи безизразен поглед към вратата: — Е добре, да отслужат литургии, щом искат. Но според мене покойникът няма нужда от нищо. Такъв човек като него не е тръгнал току-тъй. Според мене работата е свършена, господин Антоан. В този момент работата е вече свършена, и то добре свършена… — Той беше тръгнал към вестибюла, като подскачаше леко, тръскаше посивялата си глава и повтаряше с уверен вид: — В този момент… в този момент той си е вече в рая!
	Едва си бе отишъл г-н Шал, и Антоан трябваше да приеме шивача, който идваше за проба на черния му костюм. Умората вече го бе победила и отегчителното стоене пред огледалото съвсем го довърши.
	Той бе решил да поспи един час, преди да се качи горе, когато, изпращайки шивача, се озова лице с лице с г-жа дьо Батенкур; тя тъкмо протягаше ръка към звънеца. Телефонирала преди малко, за да поиска час, и научила „ужасната новина“; незабавно променила програмата си за деня, за да може да дойде веднага.
	Антоан я посрещна учтиво, но остана на прага. Тя му стисна ръка, като говореше високо и прочувствено, което явно й доставяше удоволствие.
	Понеже не си отиваше, стана му неудобно да я държи права на входа; още повече, че тя бе успяла да го накара да отстъпи крачка назад и сега вече се намираше вътре в крепостта. Целия следобед Жак не бе излизал от стаята си, а вратата му беше съвсем наблизо. Мина му през ум, че брат му ще чуе този женски глас и ще го познае; без да знае защо, тази мисъл му беше неприятна. Като си придаде любезен израз, той се отдръпна, отвори вратата на кабинета си и бързо облече дрехата си. Тя го бе заварила по риза и това още повече го бе ядосало.
	През последните седмици обстоятелствата бяха променили малко отношенията му с хубавата пациентка. Посещенията й бяха зачестили под предлог, че желае редовно да го осведомява за състоянието на болната й дъщеря, която прекарваше зимата в Па дьо Кале с английската си гувернантка и с втория си баща. Без да се колебае нито за миг, Симон дьо Батенкур бе напуснал имението и лова, за да се настани в Берк при детето на жена си, докато тя самата прихождаше, като винаги намираше някаква причина да прекара всяка седмица по няколко дни в Париж.
	Г-жа дьо Батенкур отказа да седне. Търсейки случай да улови отново ръката на Антоан, тя продължаваше да стои наведена към него с притворени очи и развълнувана гръд. Тя винаги гледаше мъжете в устата. През клепките си забеляза, че и той от време на време спираше поглед на устните й; това я смути силно. Тази вечер Антоан й се струваше много красив; намираше, че лицето му е по-мъжествено от обикновено, сякаш решенията, които е трябвало да взема, бяха оставили видими следи върху него.
	Тя вдигна съчувствено поглед:
	— Сигурно ужасно страдате.
	Антоан не намери какво да й отговори. Откакто бе дошла, той се държеше малко тържествено, което му придаваше хладнокръвен вид, но същевременно го караше да се стеснява. Продължаваше да я гледа малко крадешком. Забеляза как гърдите й тежко се повдигат под плата и топла вълна заля лицето му. Когато вдигна глава, стори му се, че зърна весели пламъчета в очите на красивата Ана. Тази вечер като че ли тя криеше някакво желание, някакъв план, някаква лудешка мисъл, която се стараеше да не издаде.
	— Най-тежкото идва по-късно — поде тя с отпаднал глас, — когато животът тръгне отново, а човек навсякъде се сблъсква с празнотата… Ще ми позволите да ви навестявам от време на време, нали?
	Антоан я загледа. Обхванат внезапно от омраза, той се усмихна кисело и грубо я сряза:
	— Успокойте се, госпожо, аз не обичах баща си.
	Но веднага прехапа устни. Повече бе развълнуван от това, че е помислил подобно нещо, отколкото, че го е изрекъл. „А може би тази кучка изтръгна от мене искрено възклицание!“ — помисли си той. Тя остана смаяна. Не беше толкова поразена от смисъла на думите, колкото се почувствува засегната от тона му. Отстъпя крачка назад, за да се съвземе.
	— Така значи! — рече тя и след всичките й преструвки острият й смях най-после прозвуча искрено.
	Докато бавно слагаше ръкавиците си, една неопределена бръчка — начало на гримаса или на усмивка — не престана да играе по устните й. Антоан дръзко наблюдаваше със заинтригуван поглед загадъчната тръпка на устата й, удължена от тънка като драскотина рязка от червило. Ако в този миг тя си бе позволила някоя безсрамна усмивка, може би той нямаше да се сдържи и щеше да я изхвърли навън.
	Но все пак неволно вдъхваше парфюма, с който тя изобилно напръскваше дрехите си. Отново забеляза тежката гръд, която трептеше под блузата. Изведнъж си представи тази гръд разголена и почувствува, че му премалява.
	Когато закопча коженото си палто, тя се отдръпна още малко, вдигна глава и го погледна без всякакво стеснение. Видът й сякаш казваше: „Страхувате ли се?“.
	Те се измериха с поглед. Същата хладна ярост, същата омраза…
	Но имаше и още нещо: същото разочарование може би; същото смътно чувство, че е пропуснат един удобен случай. След това, понеже той мълчеше, тя му обърна гръб, отвори си сама вратите и излезе, без да му обръща внимание.
	Вратата се захлопна след нея.
	Той се обърна кръгом, но вместо да се върне в кабинета си, остана неподвижен за миг, с влажни ръце, с объркани мисли, замаян от пулсиращата в слепоочията му кръв, като вдъхваше с увлечение натрапчивия парфюм, който му напомняше за присъствието й. Мисълта, че е опасно да се опитва да завладее тази буйна жена, след като така дълбоко я бе оскърбил, го шибна като камшик, но въпреки това той изведнъж се обърна като луд към затворената врата. Погледът му падна на шапката и на пардесюто му, закачени на стената. Грабна ги и като погледна с блуждаещи очи към вратата на Жак, изтича навън.


>>	IX

	Жиз не бе ставала от леглото си. Сънлива, схваната, чувствувайки болки при всяко движение, тя чуваше смътно стъпките на посетителите, които минаваха в коридора зад стената, точно до главата й. Една-единствена мисъл изплуваше в неясното й съзнание: „Открили са го… Той е в къщи… Всеки миг може да се появи… Ще дойде…“. Тя се ослушваше да чуе стъпките му.
	Но петък мина, после събота, а той не идваше.
	В действителност Жак мислеше за Жиз и дори с настойчивост, която го дразнеше. Но понеже се боеше да остане насаме с нея, не можеше да се реши да я потърси и търпеливо чакаше да се яви някакъв удобен случай. Впрочем той така се страхуваше да срещне някой познат, че от предната вечер почти не бе излизал от партерния етаж; чак привечер се бе качил горе, преминал бе с безшумни стъпки апартамента, настанил се бе отново в един ъгъл на стаята, където лежеше смъртникът, и си бе отишъл едва призори.
	Обаче в събота вечер, когато Антоан случайно го бе запитал дали е виждал Жиз, ставайки от вечеря, той реши да почука на вратата й.
	Жиз беше по-добре. Треската бе почти минала и Теривие й бе позволил да стане на следния ден. Унесена, тя лежеше в полумрака и чакаше да заспи.
	— Как си? — обади се той със закачлив тон. — О, ама ти изглеждаш много добре! — В светлата сянка на абажура разширените й очи блестяха и тя действително изглеждаше съвършено здрава.
	Той не се бе приближил до самото легло. След кратко смущение тя първа му протегна ръка. През широкия ръкав той видя голата й ръка над лакътя. Улови китката й и като играеше на доктор, вместо да я стисне, започна да я опипва; кожата й беше гореща.
	— Още малко температура?
	— О, не.
	Тя хвърли поглед към вратата — той я беше оставил отворена, сякаш за да подчертае, че има намерение само да влезе и да излезе.
	— Студено ли ти е? Да затворя ли? — продължи той.
	— Не… Както искаш.
	Той с готовност скочи и затвори вратата, за да останат сами.
	Тя му благодари с усмивка и отпусна глава във вдлъбнатината на възглавницата, върху която косите й образуваха тъмно матово петно. Понеже нощницата й, леко изрязана, разкриваше долната част на шията, тя притисна с ръка гърдите си, за да не се отваря деколтето. Жак забеляза грациозната линия на китката и тъмния цвят на кожата, който на фона на чаршафа имаше отсянка на мокър пясък.
	— Какво правиш по цял ден? — запита тя.
	— Аз ли? Нищо. Затварям се в стаята си, за да не виждам хората, които идват.
	Едва тогава тя си спомни, че г-н Тибо се беше поминал и си помисли за скръбта на Жак. Упрекна се, че не чувствува по-дълбока тъга. Дали на Жак му е тъжно? Тя не можеше да намери нежните думи, които може би трябваше да му каже. Помисли само, че със смъртта на бащата синът остава напълно свободен. „Значи, не ще е нужно да замине отново?“ — мина й през ума.
	— Ти би трябвало да поизлезеш малко — подхвана тя.
	— Да, днес тъкмо главата ми тежеше, та отидох да се поразтъпча малко… — Той се поколеба: — За да купя вестници…
	Всъщност истината бе малко по-сложна: в четири часа, ядосан от безцелно чакане, движен също така от някакви неясни намерения, за които едва по-късно си даде сметка, той бе излязъл действително, за да купи няколко швейцарски вестника, без сам да знае точно къде отива…
	— Там ти си живял много на чист въздух, нали? — запита тя, след като помълчаха малко.
	— Да.
	Той бе изненадан от думата „там“ и без да иска, отговори с неловък, почти рязък тон, но веднага съжали за това. „Впрочем — каза си той, — откакто прекрачих прага на тази къща, всичко, което върша, което казвам, което мисля, всичко звучи фалшиво!“
	Погледът му неволно се спираше все на леглото, където коварно падаше светлината на лампата. Той разглеждаше бялата вълнена завивка, така лека, че и най-малките изпъкналости на младото тяло се очертаваха под нея: извивките на ханша, изтегнатите крака, закръглените, леко разтворени колена. Той напразно си придаваше естествен вид и се мъчеше да говори непринудено; чувствуваше се все по-неловко и по-неловко.
	Жиз искаше да му каже: „Седни де!“, но понеже в този миг не можа да срещне погледа му, не се осмели да проговори.
	За да прикрие смущението си, той започна да разглежда мебелите, дребните украшения и блестящата позлата на малкото олтарче. Припомни си утрото, когато бе пристигнал и бе дошъл да потърси убежище в тази стая.
	— Хубава е стаята ти — каза той любезно. — Ти по-рано нямаше това голямо кресло, нали?
	— Баща ти ми го даде, когато навърших осемнадесет години. Не си ли го спомняш? Беше на горната площадка на стълбата в Мезон-Лафит. Под часовника с кукувицата.
	Мезон… Изведнъж той отново видя площадката на втория етаж, заляна със светлина от широкия прозорец, лете пълна с мухи, от които при залез-слънце се носеше бръмчене като от ядосан кошер. Видя часовника с вериги и тежести. В тихото стълбище четири пъти на час се чуваше смешното кукане на дървената птичка… През всичкото време, докато той е бил далече, нещата за _тях_ са си останали същите. Но в края на краищата и той сам не бе ли останал същият или почти същият? Откакто се бе върнал, колко често забелязваше в рефлексните си движения жестове, които му бяха присъщи някога? Например начина, по който си изтриваше обувките в изтривалката долу, или начина, по който затръшваше входната врата и закачваше палтото си на същите две закачалки както в миналото, преди да запали лампата… А когато се разхождаше из стаята си, нима всяко негово движение не беше всъщност несъзнателен спомен, превърнал се сега в действие?
	В полумрака Жиз разглеждаше крадешком неспокойното му лице, челюстта му, врата му, ръцете.
	— Колко силен си станал! — каза тя полугласно.
	Той се обърна и се усмихна. Тайно изпитваше суетна гордост от силата си, тъй като през цялото си детство бе страдал от съзнанието, че е хилав. Изведнъж, без да мисли — това също бе рефлекс, — той извика, сам изненадан от това връщане към миналото:
	— „Майор Ван де Кюип притежаваше необикновена сила.“
	Изблик на радост озари лицето на Жиз. Това бе надписът, който толкова пъти бяха чели заедно под една илюстрация на любимата им книга. Действието се развиваше в горите на Суматра и на картинката бе нарисуван един холандски офицер, който без особено усилие поваля една страшна горила.
	— „Майор Ван де Кюип бе неблагоразумно заспал под сянката на един баобаб“ — прибави тя весело и отхвърляйки глава назад, затвори очи и отвори устата си, защото на илюстрацията майорът бе нарисуван точно така.
	Те се смееха, гледаха се, забравяйки всичко останало, и с наслада се ровеха в съкровищницата на детските си шеги, които бяха само техни.
	— А помниш ли картинката с тигъра — поде тя, — която ти ми скъса един ден, когато се беше ядосал!
	— Да. Ама защо го направих?
	— Ами заради кикотенето пред абат Векар!
	— Каква памет имаш, Жиз!
	— Аз пък по-късно исках да си опитомя едно бебе-тигърче и заспивах вечер, като си мислех, че го люлея в ръце.
	Последва мълчание. Те продължаваха да се усмихват развеселени. Жиз първа се замисли наново.
	— И все пак… — каза тя. — Когато си припомня това време, не откривам нищо друго, освен дълги, безконечни дни на отегчение… А ти?…
	Треската, умората, припомнянето на миналото, всичко това й придаваше малко печален вид и тази отпадналост подхождаше на излегнатата й поза, на ласкавия й поглед, на топлия й южен тен.
	— Действително — продължи тя, виждайки, че Жак само се мръщи и не отговаря — за едно дете това безкрайно отегчение е ужасно нещо! И после, когато станах на четиринадесет-петнадесет години, скуката изчезна. Не знам защо. Някак си отвътре ми дойде. Сега вече не знам какво е да скучаеш. Дори когато… — „Дори когато съм нещастна заради тебе“ — помисли си тя и добави гласно: — Дори когато нещата не вървят добре.
	Навел глава, мушнал ръце в джобовете си, Жак мълчеше. Пристъп на злоба се надигаше у него, когато си припомняше миналото. В досегашния му живот нищо не заслужаваше пощада. Никога и никъде не се бе чувствувал добре, на мястото си, стъпил на своя почва, както Антоан например. Навсякъде той бе чужденец. И в Африка, и в Италия, и в Германия. Дори и в Лозана не по-малко, отколкото другаде. И не само чужденец, но и преследван. Преследван от близките си, от обществото, от условията на живот… Сам не знаеше вече от какво, сякаш от нещо, което беше в самия него.
	— „Майор Ван де Кюип…“ — започна Жиз. Тя продължаваше да си припомня детските години, защото не смееше да спомене дума за по-близките спомени, които я измъчваха; но бързо замълча: чувствуваше, че от тази пепел няма да лумне пламък.
	Разглеждаше мълчаливо Жак, без да може да разкрие загадката. Защо беше избягал въпреки това, което се бе случило между тях? Няколко смътни думи, изпуснати от Антоан, я бяха развълнували, без нищо да й обяснят. Какво беше правил Жак през тия три години? Какво беше значението на червените рози, изпратени от лондонския цветарски магазин?
	„Колко ми го е променил животът!“ — помисли тя внезапно.
	С вълнение, което този път не успя да прикрие, тя прошепна:
	— Колко си се променил, Жако!
	По краткия поглед на Жак, по сдържаната му усмивка тя разбра, че нейното вълнение не му харесва. Променяйки веднага израза на лицето си и гласа си, тя се впусна весело в описания на живота си в английския манастир:
	— Толкова хубаво нещо е този редовен живот… Да знаеш с каква бодрост човек започва работа сутрин след гимнастиката на чист въздух и английската закуска!
	Но тя премълча, че през цялото си пребиваване в Лондон единствено мисълта да го открие я бе поддържала. Нито пък призна как сутрешната й бодрост намаляваше от час на час, нито какъв прилив на отчаяние я потискаше вечер, когато си легнеше в общата спалня.
	— Животът на англичаните е толкова различен от нашия, толкова привлекателен! — Облекчена, че е намерила тази банална тема, тя се залови за нея, за да отстрани опасността от ново мълчание. — В Англия всички се смеят без причина, ей тъй, за нищо. Смятат, че в никой случай животът не трябва да бъде тъжен. Затова, разбираш ли, те мислят колкото е възможно по-малко, затова играят. Всичко за тях се превръща в игра, като започнеш от самия живот!
	Жак слушаше бъбренето й, без да я прекъсва. И той ще отиде в Англия. Ще отиде и в Русия, ще отиде в Америка. Пред себе си имаше цял живот, за да отиде и другаде, за да търси… Той се усмихваше благосклонно и се съгласяваше, като кимаше с глава. Тя не беше глупава. През тези три години като че ли много бе узряла. Разхубавила се бе също, станала бе по-нежна… Още веднъж той спря поглед върху изящното тяло, което се очертаваше под завивката, сякаш отпуснало се от собствената си топлина. Той почувствува как миналото изведнъж го завладя. Отново преживя всичко, внезапното си желание, прегръдката им под високите дървета в Мезон. Невинна прегръдка. И все пак след толкова години и след толкова преживявания той още усещаше под ръката си това тяло, което се огъваше, още усещаше под устата си тези неопитни устни! В един миг разум, воля — всичко се стопи. Защо пък не?… Той дори помисли както в най-лошите дни в миналото: „Да стане моя, да се оженя за нея“. Но изведнъж мисълта му се сблъска с нещо непроницаемо, нещо вътрешно, което той не различаваше ясно — някаква непреодолима преграда, изправена в душата му.
	После, докато погледът му преминаваше още веднъж по живите и гъвкави ръце и крака, изтегнати в леглото, въображението му, в което се бяха запечатали вече толкова спомени, изведнъж възкреси извивките на други едни, също такива тесни и закръглени бедра, също така очертани под чаршафа; и желанието, което го бе докоснало, се стопи, превърна се в чувство на жалост. Той видя желязното легло, дребничката проститутка от Райхенхал, седемнадесетгодишно хлапе, която така упорито желаела да умре, че я бяха намерили седнала на земята, удушена с примка, завързана за резето на един шкаф. Жак бе пристигнал между първите в тази стая; и досега си спомняше отвратителната миризма на изгоряла лой, която се носеше из стаята, и виждаше отново плоското загадъчно лице на още младата жена, която чупеше яйца в един пращящ тиган. Когато й дадоха малко пари, тя се съгласи да заговори и дори съобщи такива странни подробности, че когато Жак я бе запитал дали е познавала добре мъртвото момиче, тя беше извикала с незабравим израз, сякаш казваше най-очевидното нещо:
	— Ach nein! Ich bin die Mutter*!
	[* Ами как! Аз съм й майка! (нем.). — Б.пр.]
	Той без малко не започна да разказва тази случка на Жиз. Но да заговори за „там“, би било неблагоразумно, защото би предизвикало въпроси…


	Заровена в завивките си, тя го поглъщаше с очи през полузатворените си клепки. Не можеше да се сдържа вече; постоянно трябваше да си налага да не извика: „Но говори! Кой си ти сега?… Какво съм аз за тебе? Нима си забравил всичко?“.
	Той се разхождаше назад-напред, като се отпускаше ту на единия, ту на другия си крак със загрижен и разсеян вид. Когато очите му срещаха трескавия поглед на Жиз, разногласието между тях му ставаше така непоносимо, че той веднага си придаваше извънредно хладен вид; и нищо не издаваше колко бе възхитен от нейното детско държане, от нейната невинност, от голия й врат на фона на бялата възглавница. Към това болно момиченце той изпитваше всичката нежност на по-стар брат. Но колко нечисти спомени се натрапваха и заставаха между него и нея! Колко е горчиво да се чувствуваш така стар, толкова изтъркан, омърсен!
	— Ти трябва да си станала измежду най-добрите на тенис? — запита той, за да промени разговора; беше току-що забелязал една ракета, оставена на шкафа.
	Тя бързо преминаваше от едно чувство към друго. Не можа да задържи една наивна усмивка на гордост:
	— Сам ще видиш — отвърна тя и веднага се смути. Тези две думи се бяха изплъзнали неволно. „Ще видиш…“ Къде? Кога?… Каква нетактичност!…
	Жак сякаш не забеляза нищо. Той съвсем не мислеше за Жиз. Кортовете, Мезон-Лафит, една бяла рокля… Отсеченото движение, с което _тя_ скачаше от велосипеда при входа на клуба… Защо ли всички капаци са затворени в дома на авеню Дьо л’Обсерватоар? (Днес следобед, когато бе излязъл; без да знае къде отива, той бе достигнал чак до Люксембургската градина и след това бе минал по авеню Дьо л’Обсерватоар. Почнало бе да се свечерява и той вървеше живо с вдигната яка. Жак винаги бързаше да отстъпи пред изкушенията, за да се отърве по-скоро от тях. После се бе спрял и бе погледнал изведнъж нагоре. Всички прозорци бяха затворени. Вярно, Антоан му беше казал, че Даниел отбива военната си служба в Люневил, но къде са другите? Не беше толкова късно, за да затворят капаците… Впрочем това нямаше значение!… Той бе обърнал гръб и се бе прибрал в къщи по най-късия път.)
	Дали Жиз разбра колко далеч от нея бяха мислите на Жак? Водена от някакъв вътрешен подтик, тя протегна ръка, сякаш за да го достигне, да си го възвърне, да го привлече към себе си.
	— Какъв вятър! — каза той весело, сякаш не забеляза жеста на момичето. — Не те ли дразни капакът на камината, който непрекъснато трака? Чакай.
	Той коленичи и мушна един стар вестник между двете парчета ламарина, за да ги подпре. Изтощена от всичко, което чувствуваше и не смееше да изрази, тя го наблюдаваше мълчаливо.
	— Готово — каза той, като се изправи. Въздъхна и без много да мери думите си този път, добави: — Ух, какъв вятър! Ще ти се да се е свършила зимата и пак да дойде пролет… — Очевидно той си спомняше пролетите, прекарани някъде далеч. Тя отгатна също, че той си мислеше: „През май ще направя това и това, ще отида там и там…“.
	„А какво място заемам аз в плановете му за пролетта?“ — помисли си тя.
	Часовникът удари.
	— Девет часът — рече Жак, сякаш се готвеше да тръгне.
	Жиз също бе чула как прозвъняха деветте удара.
	„Колко вечери — мислеше си тя, — колко вечери съм прекарвала тук, до тази лампа, да чакам, да се надявам. Часовникът звънеше, както сега звъни, а Жак го нямаше. Сега той е тук, в стаята, до мен. Заедно слушаме как бие часовникът…“
	— Хайде — каза той, — ще те оставя да спиш.
	„Той е тук — повтаряше си тя, като притваряше очи, за да го види по-добре. — Той е тук и все пак животът, светът, всички неща около нас остават безразлични, каквито са си били винаги! Нищо не се е променило…“ Тя имаше впечатлението, мъчително като угризение, че и тя въпреки всичко не се бе променила, че не се бе достатъчно променила.
	Той не искаше да покаже, че бърза прекалено много и остана прав до леглото. Без никакво смущение докосна мургавата малка ръка, отпусната върху чаршафа. Усети миризмата на кретонените завеси, примесена тази вечер с лек кисел дъх, който му беше неприятен, докато мислеше, че се дължи на треската; той обаче започна да го вдъхва с удоволствие, щом забеляза нарязания лимон в чинийката, сложена на нощната масичка.
	Жиз не мърдаше. Очите й бяха изпълнени с прозрачни сълзи, които тя задържаше, като разтваряше широко клепачите си.
	Той се престори, че не вижда нищо:
	— Хайде, лека нощ. Утре ще бъдеш здрава.
	— О, не държа толкова много! — въздъхна тя, като се насили да се усмихне.
	Какво искаше да каже с това? И тя самата не знаеше. Това безразличие към здравето й изразяваше умора, обезсърчение пред утрешния ден и особена тъга, че тези тъй очаквани минути на близост, едновременно така незадоволителни и така сладки, вече изтичаха. Направи усилие да разтвори устните си, пресъхнали от вълнение, и подхвърли весело:
	— Благодаря, че дойде да ме видиш, Жако!
	Отново изпита желание да протегне ръка към него, но той вече бе до вратата. Обърна се, кимна й с глава и излезе.


	Тя угаси светлината и се мушна под завивките. Сърцето й глухо биеше. Скръсти ръце на гърди, сякаш притискаше към себе си съжаление за нещо, неясно и на самата нея, както някога прегръщаше опитоменото си тигърче. „Дева Мария — прошепна тя машинално, — Богородице, моя напътственица и господарка, на теб възлагам всичката си надежда и всичката си утеха… всичките си мъки и всичките си нещастия…“ Тя молеше Богородицата с трескав жар, като се мъчеше да приспи мислите си с песента на молитвата. Най-щастлива се чувствуваше в онези часове, когато се молеше дълго, без да мисли за нищо. Тя продължаваше да държи ръцете си, плътно скръстени на гърдите. Вече всичко се замъгляваше и се разтапяше в някакъв полусън. Струваше й се, че това, което притискаше до гърдите си в топлината на леглото, бе малко дете, нейно дете, само нейно; и тя се извиваше, за да му направи гнездо, и свиваше рамене, за да обгърне по-добре въображаемото любимо същество, което оросяваше със сълзите си, докато заспиваше.


>>	X

	Антоан чакаше брат си да излезе от стаята на Жиз и да слезе долу, защото имаше намерение тази вечер да прегледа набързо личните книжа, които може би беше оставил г-н Тибо; той предпочиташе сам да извърши този предварителен преглед. Не че желаеше да държи Жак в неведение относно работите на баща им, съвсем не, но на другия ден от смъртта на г-н Тибо, когато бе поискал да прочете последната воля на баща си, той бе зърнал едно листче, озаглавено: „Жак“; едва бе имал време набързо да хвърли поглед, но все пак схвана, че ще бъде мъчително за брат му, ако го прочете. Може би имаше и други бележки от този род и по-добре би било, ако Жак не ги намереше, поне засега.
	Преди да отиде в кабинета, Антоан се отби в трапезарията, за да види дали г-н Шал напредва в работата си.
	Върху разтегнатата маса бяха натрупани последните хиляда траурни съобщения и пликове, които току-що бяха донесени. Вместо да надписва пликовете, г-н Шал се бе унесъл в проверка на пакетите, които разкъсваше един след друг.
	Антоан се приближи изненадан.
	— Не всички хора са честни — заяви човечето, като вдигна глава. — Всички пакети трябваше да съдържат по петстотин съобщения. А ето един с петстотин и три, друг с петстотин и едно. — Докато говореше, той късаше съобщенията, които бяха в повече. — Не е голяма работа — съгласи се той снизходително, — но все пак, ако ги запазим, просто ще потънем в тези съобщения извън мярката.
	— Извън мярката!… Извън каква мярка? — възкликна Антоан смаяно.
	Г-н Шал вдигна пръст и се засмя тихо с вид на сведущ човек:
	— Е, именно извън мярката!
	Антоан се обърна на токовете си и не настоя повече. „И най-странното е — мислеше си той, като се усмихваше на себе си, — че с това животно човек винаги изпитва чувството, макар и само за миг, че е по-глупав от него.“
	Той запали всички лампи в кабинета на баща си, дръпна завесите и затвори вратата.
	Книжата на г-н Тибо бяха образцово подредени. Папките с надпис „Благотворителни заведения“ изпълваха цял отделен шкаф. В желязната каса имаше някои ценни книжа и главно стари счетоводни книги, както и всички документи, които се отнасяха до управлението на имуществата му. Левите чекмеджета на бюрото бяха посветени на обществени работи, договори, текущи сделки, а десните, които единствено интересуваха Антоан тази вечер, като че ли бяха запазени за лични книжа. Там именно Антоан бе намерил завещанието и в същата папка бележката, отнасяща се до Жак. Спомняше си къде я бе сложил.
	Това беше впрочем цитат от Библията:
C>
	„(Второзаконие. XXI, 18–21)
	Ако някой има син, упорит и непокорен, който не слуша, гласа на отца си или гласа на майка си, нека отецът и майка му да го хванат и да го заведат при старейшините при вратата на града и да рекат на старейшините: «Този наш син е упорит и непокорен и не слуша гласа ни, защото е развратен и бунтовен».
	Тогава всичките човеци от града да хвърлят камъни върху му и да го убият. Така ще отмахнеш злото от себе си, за да чуе целият Израел и да се убои.“
C$
	Над цитата бе написано „Жак“ и под него „развратен и бунтовен“.
	Антоан разгледа почерка с вълнение. Очевидно листчето бе писано през последните години. Текстът беше преписан грижливо и последните букви на всяка дума бяха старателно закръглени. Тази бележка създаваше впечатление на увереност, обмисленост и воля. И все пак самият факт, че старецът без съмнение умишлено бе сложил листа в папката със завещанието, показваше, че у него е имало известни колебания, някаква нужда за оправдание.
	Антоан взе завещанието на баща си.
	То беше цял паметник: с номерирани страници, разделено на глави, подразделено на параграфи като официален доклад, завършващо с обширен списък и поставено в картонена кутия. Датата беше юли 1912 година. Значи, г-н Тибо бе съставил завещанието още в самото начало на болестта си, няколко месеца преди операцията. В него нямаше нито дума за Жак; навсякъде се говореше само за „моя“ син, „моя“ наследник.
	Антоан прочете от край до край параграфа, озаглавен „Погребален церемониал“, който предната вечер бе само прегледал набързо.


	„Желая след скромна литургия, отслужена в моята енорийска черква «Сен-Тома Аквински», тялото ми да бъде пренесено в Круй. Желая опелото ми да бъде извършено в параклиса на фондацията в присъствие на всички питомци. Желая също, за разлика от службата в «Сен-Тома Аквински», погребалната церемония в Круй да се извърши с всичката тържественост, с която дирекционният съвет на фондацията ще намери за подходящо да почете тленните ми останки. Искам да бъда пренесен до вечното си жилище от представители на благотворителните заведения, към които години наред съм проявявал истинска преданост, както и от една делегация от Френския институт, на който съм горд да бъда член. Желая също така, ако правилниците позволяват, на мене като кавалер на ордена на «Почетният легион» да се отдадат военни почести от армията, която винаги съм защищавал със слово, с перо и като избирател. Желая най-после на тези, които изкажат желание да произнесат няколко прощални думи пред моя гроб, да се разреши да сторят това без каквито и да било ограничения.
	Пишейки горното, аз не си правя илюзии и съзнавам суетността на тези посмъртни почести. Смутен съм от мисълта, че един ден ще трябва да се явя пред висшия съд. Но след като бях просветлен чрез размисъл и молитва, струва ми се, че при дадените обстоятелства истинският ми дълг ми налага да отстраня чувствата на безплодно смирение и да постъпя така, щото в деня на смъртта ми моят живот да може, ако е угодно Богу, да бъде даден още веднъж за пример, за да може да подтикне и други християни от нашата велика френска буржоазия да се посветят на служба на вярата и на католическата благотворителност.“


	Следващият параграф беше озаглавен: „Подробни инструкции“.
	Следователно не бе нужно Антоан да взема никаква инициатива — г-н Тибо си бе дал труда да разпореди каква трябва да бъде цялата погребална церемония. Главата на семейството упражняваше властта си до последния си час; и в очите на Антоан тази воля на баща му да бъде последователен докрай на себе си не бе лишена от известно величие.
	Г-н Тибо бе дори написал сам съобщението за смъртта си и Антоан просто го бе предал на погребалното бюро. В него титлите на баща му бяха подредени по начин, който сигурно е бил грижливо обмислен; изброяването им заемаше десетина реда. „Член на Френския институт“ бе написано с главни букви. Следваха не само титли като: „доктор по правото“, „бивш депутат от департамента Йор“, „почетен председател на комитета на католическите благотворителни заведения в Парижката епархия“, „основател и директор на Института за борба с детската престъпност“, „председател на административния съвет на Дружеството за защита на децата“, „бивш касиер на френската секция на Централния комитет за католическа солидарност“, но също така и по-маловажни сведения от подобен характер, от които Антоан се смая: „член-кореспондент на Братството на «Сен-Жан дьо Латран»“, „председател на енорийския съвет и действителен член на богоугодните дружества на енорията на «Сен-Тома Аквински»“. Това изброяване на почетни звания завършваше със списъка на отличията, в който „Почетният легион“ идваше след ордените на „Сен-Грегоар“, на „Сент-Изабел“ и дори на „Южния кръст“. Тези ордени трябваше да бъдат забодени на ковчега.
	По-голямата част от завещанието се състоеше от дълъг списък на завети, определени за лица и благотворителни заведения, много от които бяха неизвестни на Антоан.
	Името на Жиз спря погледа му. Г-н Тибо бе завещал на „г-ца Дьо Вез“, която бил „възпитал“ — така се бе изразил той — и която считал „почти като своя дъщеря“, голяма сума, „като я натоварва да се грижи за старините на леля си“. По този начин на Жиз бе осигурено значително състояние.
	Антоан прекъсна четенето си. Той се зачерви от удоволствие. Никога не бе мислил, че старият егоист, какъвто бе баща му, е способен на такова внимание и такава щедрост. Почувствува в себе си внезапен порив на благодарност и уважение, които се усилиха, когато прочете следващите страници. Действително изглеждаше, че г-н Тибо се е погрижил да направи колкото се може повече хора щастливи: прислужничките, портиерката, градинаря в Мезон-Лафит — никой не беше забравен.
	В края на завещанието се учредяваха разни фондове, които трябваше да носят името „Оскар Тибо“. От любопитство Антоан хвърли поглед върху един от тези завети. „Фонд «Оскар Тибо» при Френската академия за отпущане награда за добродетел“. Естествено. „Награда «Оскар Тибо», отпущана всеки пет години от Отдела за философски науки за най-доброто съчинение «от естество да подпомогне борбата с проституцията и да прекрати толерирането й — разбира се — от страна на Френската република».“ Антоан се усмихваше. Заветът, направен на Жиз, го караше да бъде снизходителен. Но от друга страна, под желанието да служи на духовното, желание многократно изразено от завещателя, той с известно смущение схвана тайната натрапчива мисъл (въпреки младостта си и самият Антоан не можеше да се освободи напълно от нея), стремежа на баща си да остане жив в паметта на хората.
	Най-наивният и най-неочакваният от тези завети беше направен на негово преосвещенство владиката на Бове: доста значителна сума беше определена за ежегодната публикация на „Алманах Оскар Тибо“, който да излиза в най-големия възможен тираж, да бъде продаван на ниски цени във всички книжарници и пазари на епархията и който, под прикритието на практически земеделски календар, „да внесе във всички католически домове нравоучителни анекдоти за забавление в неделни дни и през зимните вечери“.
	Антоан затвори завещанието. Той бързаше да разгледа останалите книжа. Слагайки обратно в картонената кутия обемистия свитък, той с изненада установи, че не му бе неприятна мисълта, която му мина през ум: „Щом се е показал толкова щедър, сигурно ни е оставил доста добро състояние“.
	В първото чекмедже имаше голяма кожена чанта с каиши, която носеше надпис: „Люси“. Това беше името на г-жа Тибо.
	Антоан отвори закопчалката с леко чувство на стеснение. Е, какво пък…
	Най-разнообразни неща: везана кърпичка, кутийка за бижута, две детски обици, портмоне от две плочки слонова кост, свързани с надиплен бял сатен, бележка за изповед, сгъната на четири, чието мастило бе дотолкова избледняло, че не можеше да се чете. Няколко обезцветени снимки, които Антоан не беше виждал никога: майка му като дете и на осемнадесет-деветнадесет години. Учудваше се, че баща му, иначе тъй несантиментален, бе запазил тези реликви, и то в чекмеджето, което му беше най под ръка. Антоан изпитваше някакво чувство на топла нежност към това свежо и весело момиче, което беше негова майка. Но разглеждайки забравените черти, той все пак мислеше главно за себе си. Когато г-жа Тибо бе умряла — при раждането на Жак, — той трябва да е бил на девет-десет години. По онова време беше упорито и прилежно момченце с подчертана индивидуалност „и доста нечувствително“ — трябваше да си признае сам той. Без да се спира много на тези не особено ласкави констатации, той започна да рови и в другия джоб на чантата, откъдето измъкна два вързопa писма, равни по обем:
C>
	„Писма на Люси“
C$
C>
	„Писма на Оскар“
C$
	Вторият пакет беше завързан с панделка и бе надписан с наклонен почерк на пансионерка. Очевидно г-н Тибо бе намерил пакета в писалището на покойната и го бе запазил като свят спомен.
	Антоан се колебаеше дали да го отвори; всъщност той ще има време да го разгледа, по-късно. Но слагайки настрана вързопа, който бе завързан халтаво, погледът му падна на някои пасажи от писмата, които бяха така пълни с живот, че веднага пред очите му изплува едно минало, за което не знаеше нищо и дори не подозираше, че то е съществувало.
C>
	„… Пиша ти от Орлеан, преди да започне конгресът. Исках още тази вечер да ти изпратя, мила моя, всичките трепети на сърцето си, за да ти помогна да бъдеш търпелива и да понесеш първия ден на тази седмица на раздяла. Събота не е далеч. Лека нощ, любов моя. Ти би трябвало да вземеш малкия в спалнята си, за да се чувствуваш по-малко сама.“
C$
	Преди да продължи четенето си, Антоан отиде до вратата и завъртя ключа.
C>
	„… Обичам те от цялата си душа, скъпа моя. Твоето отсъствие вледенява сърцето ми много повече, отколкото снегът и зимата в тази чужда страна. Няма да дочакам В. П. в Брюксел. Още преди неделя ще те притисна до гърдите си, скъпа моя Люлю. Хората не могат да отгатнат нашата тайна — никога друга двойка не се е обичала толкова, колкото ние…“
C$
	Антоан бе така изненадан да види подобни думи, написани от ръката на баща му, че не можеше да се реши да развърже връзката писма.
	Не всички пасажи обаче бяха така топли:
C>
	„… Признавам, че една фраза в писмото ти предизвика недоволство у мене. Умолявам те, Люси, не използувай отсъствието ми, за да губиш времето си с уроци по пиано. Вярвай ми, екзалтацията, която ни дава музиката, упражнява пагубно влияние върху чувствителността на една млада жена. Тя привиква към леност, разюздва въображението и може да отклони една жена от истинските й задължения…“.
C$
	Понякога тонът ставаше ядовит:
C>
	„… Ти не ме разбираш и аз си давам сметка, че никога не си ме разбирала. Обвиняваш в егоизъм мен, чието съществуване е било изцяло посветено на другите! Попитай, ако смееш, абат Ноайел какво мисли той по въпроса. Ти би благодарила на Бога и би се гордяла с този живот на себеотрицание, който водя, ако можеше да вникнеш в смисъла му, в нравственото му величие, в духовната му същност! Вместо това ме ревнуваш по недостоен начин и се стараеш да ме откъснеш заради себе си от делата, които така се нуждаят от моето ръководство…“.
C$
	Но по-голямата част от писмата отразяваше дълбока нежност:
C>
	„… И вчера нямах писмо, и днес нямам писмо. Нуждата, която чувствувам от твоето присъствие, ме кара да разчитам толкова много на писмата ти, че когато сутрин не получа тази духовна подкрепа, почвам работния си ден обезсърчен. По липса на по-добро, препрочетох твоето сладко писмо от четвъртък, така откровено, така пълно с чистота и нежност. Ти си добрият ангел, който Бог е поставил до мен! Укорявам се, че не те обичам, както ти заслужаваш. Чувствувам добре, любов моя, че ти си си наложила да не се оплакваш от нищо. Но колко долно би било от моя страна, ако забравех грешките си и скриех от тебе разкаянието си!
	Делегацията бе предмет на големи почести. Отдават ми почит, от която се чувствувам извънредно поласкан. Вчера имаше обед с тридесет куверта, тостове и т.н… Струва ми се, че отговорът ми направи впечатление. Но въпреки тези почести аз не забравям нищо — между заседанията мисля само за тебе, скъпа моя, и за малкия…“
C$
	„Малкият“ беше дълбоко трогнат. Ръцете му леко трепереха, когато постави вързопа на мястото му. „Вашата свята майка“ — казваше винаги г-н Тибо с особена въздишка, поглеждайки косо към висящата лампа, когато си спомняше за нещо, което имаше връзка с жена му. Навлизайки, макар и така бегло, в тази неподозирана област, Антоан бе научил много повече за младостта на родителите си, отколкото от всичко, което баща му бе казал за двадесет години.
	Второто чекмедже бе цялото пълно с вързопи писма: „Писма от децата. Писма от питомци и затворници“.
	„Другата част от семейството му“ — помисли си Антоан.
	Той се чувствуваше по-малко неудобно в тази област от миналото на баща си, но бе не по-малко учуден. Кой би могъл да помисли, че г-н Тибо е запазил всичките писма на Антоан, на Жак, дори и редките писма на Жиз, и ги е подредил под общ надпис: „Писма от децата“?
	Първият лист във вързопа бе бележка без дата, несръчно написана с молив от малко дете, чиято майка очевидно е държала ръката му:
C>
	„Мили татко, целувам те и ти честитя рождения ден.
@	Антоан“
C$
	Той се трогна за миг пред тази предисторична останка и мина нататък.
	Писмата на „питомците и затворниците“ като че ли не представляваха никакъв интерес:
C>
	„Господин Председателю,
	Тази вечер ще ни качат на парахода, който ще ни закара на остров Ре. Не бих искал да напусна затвора, преди да ви кажа колко съм ви признателен за всичките ваши грижи…“
C$
C>
	„Господине и драги благодетелю,
	Този, който ви пише, е станал отново честен човек и затова идвам с настоящото да ви помоля за съвет. Прилагам писмо от баща ми — моля ви да не обръщате внимание на френския език и на стила му… Моите две момиченца се молят всяка вечер за този, когото наричат «кръстника на тате»…“
C$
C>
	„Господин Председателю,
	От двадесет и шест дена съм затворен и съм в отчаяние, че от двадесет и шест дена само веднъж съм видял съдията въпреки просбата, надлежно съставена…“
C$
	Едно измачкано листче, красиво написано с пожълтяло мастило и носещо дата от затвора в Монравел, Нова Каледония, завършваше със следните думи:
C>
	„… Очаквайки по-добри дни, моля ви да приемете израза на чувствата ми на почит и благодарност.
@	Заточеник №4843“
C$
	Всички тези изрази на доверие и благодарност, всички тези нещастници, протегнали ръце към баща му, които той сякаш виждаше, не можеха да не развълнуват Антоан.
	„Би трябвало Жак да прелисти тези писма“ — каза си той.
	В дъното на чекмеджето имаше картонена кутия без надпис: три любителски снимки със завити краища. Най-голямата представляваше някаква жена, снета пред борова горичка; в дъното се виждаше планински пейзаж; Антоан напразно се навеждаше към лампата — това лице му беше абсолютно непознато. Впрочем украсената с панделки шапка, роклята с якичка и ръкавите буфан бяха много отдавнашна мода. На втората снимка, по-малка, се виждаше същата жена. Беше снета седнала, гологлава, на някакъв площад, може би в градинката на някакъв хотел; под пейката се показваше малко кученце пудел, легнало като сфинкс в краката на дамата. На третата фотография кучето бе само, стъпило на градинска маса, с вдигната муцунка и панделка на главата. В кутийката имаше пликче с негатива на голямата снимка — планинския пейзаж. Никакво име, никаква дата. Ако се вгледаше човек по-отблизо, макар че фигурата й бе още стройна, жената трябва да бе стигнала и дори надминала четиридесетте. Топъл поглед, сериозен, въпреки усмивката на устните — привлекателно лице, което Антоан, заинтригуван, разглеждаше, без да може да си наложи да затвори кутията. Дали не бе самовнушение. Вече не бе така сигурен, че никога не е срещал тази жена.
	В третото чекмедже, почти празно, имаше само една стара сметководна книга и Антоан помисли за миг, че няма смисъл да я отваря. Тази стара, подвързана в марокен тетрадка, върху която бяха написани инициалите на баща му, всъщност никога не бе служила за вписване на сметки.
	На първата страница Антоан прочете:
C>
	„Подарена от Люси по случай първата годишнина на сватбата ни — 12 февруари 1880.“
C$
	На средата на следващата страница г-н Тибо бе написал със същото червено мастило:
C>
	„Бележки
	За историята на бащинската власт през течение на вековете“
C$
	Но това заглавие беше зачеркнато — очевидно проектът е бил изоставен. „Странна грижа — каза си Антоан — за мъж, женен от една година и чието първо дете още не е било родено.“
	Но любопитството му се събуди, щом прелисти първите страници. Много малко страници бяха останали празни. Промените в почерка показваха, че тетрадката е служила дълги години. Но това не беше дневник — както Антоан бе предположил отначало и се бе зарадвал, — а просто сбор от цитати, очевидно изваждани през време на четене.
	Изборът на текстовете можеше да бъде много знаменателен и Антоан прегледа първите страници с изпитателен поглед:
C>
	„Малко неща има, от които трябва да се страхуваме повече, отколкото от внасянето на най-дребното нововъведение в установения ред.“
	(Платон)
	„Доволен от положението си, той иска да бъде такъв, какъвто винаги е бил, да живее само така, както винаги е живял. Сам задоволява желанията си и малко се нуждае от другите…“
	Мъдрецът (Бюфон)*
	[* Ж. Л. Бюфон — френски естественик от XVIII век. — Б.пр.]
C$
	Някои цитати бяха съвършено неочаквани:
C>
	„Има сърца, които са горчиви и сурови по природа и които правят горчиво и сурово всичко, което приемат.“
	(Св. Фр. дьо С.)*
	[* Св. Франсоа дьо Сал — женевски епископ и автор на богословски книги. — Б.пр.]
	„Няма друга душа на света, която да обича по-сърдечно, по-нежно и по-влюбено от мен; дори у мене има премного любов.“
	(Св. Фр. дьо С.)
	„Може би молитвата е дадена на човека, за да му позволи да отправя всеки ден любовен зов, без да се черви.“
C$
	Последната забележка не съдържаше името на автора и бе написана в курсив. Антоан си помисли, че сигурно е съчинена от баща му.
	Впрочем изглеждаше, че от тази страница г-н Тибо бе почнал да вмъква в текста и собствени мисли. Обръщайки страниците, Антоан забеляза с жив интерес, че първоначалното предназначение на тетрадката е било скоро забравено и тя се бе превърнала почти изключително в сборник от лични разсъждения.
	В началото повечето от максимите бяха от политическо или обществено значение.
C>
	„Способностите на работодателя са достатъчни, за да оправдаят неговата власт. Нещо повече дори. За да процъфтява производството, не е ли нужно да се установи морално единство между тези, които си сътрудничат в това производство? И не са ли днес работодателите необходимият орган за духовната сплотеност на работниците?“
C$
	Очевидно това бяха общи мисли, които г-н Тибо си записваше, за да може да ги употреби, когато готви някоя реч. Антоан постоянно срещаше отрицателно-въпросителни изречения: „Няма ли…“, „Не трябва ли…“, които бяха така характерни за мисълта и фразата на баща му.
C>
	„Пролетариатът се бунтува срещу неравенството в състоянията и нарича «несправедливост» възхитителното _разнообразие_, наредено от Бога.
	Не са ли склонни хората днес да забравят, че почтеният човек е неизбежно, или почти неизбежно, заможен човек?“
C$
	Антоан прескочи известен брой страници, които трябва да бяха писани в продължение на две-три години. Разсъжденията от общ характер като че ли все повече отстъпваха място на мисли с по-лична нотка.
C>
	„Нима сигурността, която чувствува християнинът, не произлиза от съзнанието, че Христовата черква има също и светска власт?“
C$
	Антоан се усмихна.
	„Щом някои от тия почтени хора имат известен жар и смелост, те често стават по-опасни от най-големите негодници! — помисли си той. — И те умеят да наложат убежденията си на мнозина, особено на най-добрите измежду нас. Заради тържеството на своите убеждения, те не отстъпват пред нищо, защото са напълно убедени, че истината е в джоба им… Пред нищо… Виждал съм баща си как в интереса на своята партия, заради успеха на някои от своите благотворителни заведения си позволява известни дребни неща… Е, неща, които никога не би си позволил, ако ставаше дума за него, ако се отнасяше за някое отличие или за да спечели пари!“
	Очите му се плъзгаха от страница на страница и избираха наслуки отделни пасажи:
C>
	„Не съществува ли една справедлива и благотворителна форма на егоизма или по-точно казано, няма ли начин да се използува егоизмът за благочестиви цели? Например като подхранваме с него нашата дейност като християни и дори нашата вяра?“
C$
	Някои твърдения биха могли да изглеждат цинични за този, който не познаваше личността и живота на г-н Тибо:
C>
	„Благотворителни заведения. Това, което съставлява величието и дори несравнимата _социална ефикасност_ на нашето католическо човеколюбие (благотворителни заведения, «Сестрите на Сен-Веясан дьо Пол» и т.н.), е, че в действителност материалните помощи, които се раздават, отиват единствено за примирените, благонравните и по този начин няма опасност да се насърчат недоволните и бунтовниците, тези, които не се примиряват с по-ниското си положение, тези, които говорят само за неравенство и за права.“
	„Истинската благотворителност не значи да желаеш щастието на другите.
	Господи, дай ми сила да употребя насилие към тези, които ние трябва да спасим.“
C$
	Тази мисъл очевидно го беше преследвала отново няколко месена по-късно:
C>
	„Трябва да бъдеш свиреп към себе си, за да имаш право да бъдеш строг към всички.“
	„Не би ли следвало измежду всички непризнати качества да поставим на първо място — поради тежкото школуване, което изисква — това, което аз в молитвите си отдавна наричам «престъпност»?“
C$
	Следната фраза, сама на една бяла страница, звучеше страшно:
C>
	„Чрез добродетел да принудиш хората да те уважават.“
C$
	„Претръпналост!“ — мислеше си Антоан.
	Той откриваше, че баща му не само е бил безчувствен, но че и нарочно е станал такъв. Той не отричаше впрочем, че имаше някаква мрачна красота в тази принуда, дори ако тя водеше към нещо нечовешко.
	„Доброволно осакатена чувствителност ли е това?“ — питаше се той. Понякога изглеждаше наистина, като че ли г-н Тибо е страдал от самия себе си и от качествата, които бе придобивал с тежки усилия.
C>
	„Уважението не изключва непременно приятелството, но изглежда, че то рядко допринася за пораждането на приятелски връзки. Да се възхищаваш от някого, не значи да го обичаш; и ако добродетелта получава почит, тя рядко отваря сърцата.“
C$
	Тайно огорчение, което, няколко страници по-нататък, го бе накарало да пише:
C>
	„Честният човек няма приятели. Бог го утешава, като му дава хора, които му са задължени.“
C$
	Тук-там — наистина не много често — прозвучаваше човешки вик, който слисваше Антоан.
C>
	„Ако човек не върши добро от естествено влечение, нека го върши от отчаяние; или поне за да не прави зло.“
C$
	„Във всичко това има нещо от Жак“ — казваше си Антоан. Трудно беше да уточни мисълта си. Същата болезнена чувствителност, същите прикрити бурни инстинкти.
C>
	„Примка на дявола. Склонност към истината. Не е ли често пъти по-мъчно и не изисква ли повече смелост да упорствуваш в едно убеждение, _дори разколебано убеждение_, само за да останеш верен на себе си, отколкото самонадеяно да разтърсваш колоните с риск да събориш сградата?
	Не стои ли _последователността_ по-високо от духа на истината?“
	„Примка на дявола. Да прикриваш гордостта си, не значи да бъдеш скромен. По-добре е да оставиш да избухнат недостатъците, които не си могъл да победиш, и да ги превърнеш в енергия, отколкото да лъжеш и да отслабваш силата си, като я прикриваш.“
C$
	Думите „гордост“, „суета“, „скромност“ се срещаха на всяка страница.
C>
	„Примка на дявола. Ако се принизяваш, като говориш смирено за себе си, не значи ли това да прикриваш гордостта си? Необходимо е само едно — да не говориш за себе си. Но никой не може да си наложи това, освен ако е сигурен, че други поне ще говорят добро за него.“
C$
	Антоан отново се усмихна. Но иронията бързо замръзваше на устните му.
	Каква меланхолия навяваше дори и такава банална фраза, излязла изпод перото на г-н Тибо.
C>
	„Има ли човешки живот — дори живот на светец — който да не е ежедневно подчинен на лъжата?“
C$
	Впрочем противно на това, което Антоан би могъл да предположи, припомняйки си последните години на баща си, спокойствието като че ли от година на година все повече беше напускало тази закоравяла в своите убеждения душа.
	„Каквото и да мислят хората, производителността на един живот, обхватът на начинанията на един човек, тяхната стойност се диктуват от живота на сърцето. Мнозина не ще могат да оставят достойно за тях дело, защото им е липсвала топлотата на любимо същество.“
	От време на време се долавяше някакво тайно страдание.
C>
	„Не може ли едно неизвършено прегрешение да осакати характера на човека и да опустоши вътрешния му живот толкова, колкото и едно действително престъпление? Нищо не липсва в прегрешението — нито дори угризението на съвестта.
	Примка на дявола. Да не се смесва с любовта към ближния вълнението, което ни обхваща при приближаването, при докосването на известни същества…“
C$
	Този пасаж завършваше с половин зачеркнат ред. Все пак Антоан успя да разчете, като вдигна листа към светлината: „Млади същества, дори деца“. На полето бе написано с молив: „2 юли. 25 юли. 6 август. 8 август. 9 август.“
	И после, като прехвърли страниците, написани в съвсем друг тон, Антоан прочете следното:
C>
	„О, Боже, ти познаваш моята мъка, моето недостойнство. Нямам право да искам прошка от тебе, защото не съм се откъснал, защото не мога да се откъсна от _моя грях_. Укрепи волята ми, за да избягна примката на дявола.“
C$
	Изведнъж Антоан си спомни няколкото неприлични думи, които на два пъти бяха изрекли устните на баща му през време на бълнуванията.
	Чести призовавания на Бога прекъсваха тези самоанализи.
C>
	„Господи, този, когото обичаш, е болен!“
	„Пази се от мен, Господи, защото ще те предам, ако ме изоставиш сам на себе си!“
C$
	Антоан обърна няколко страници. Една дата, написана с молив на полето — „август 95 година“, задържа погледа му:
C>
	„Загриженост на влюбена. На масата бе забравена книгата на приятеля. Страницата бе отбелязана с лента, с която е бил обвит вестник. Кой може да е идвал толкова рано тази сутрин? Един синчец като онези, с които вчера бе закичила блузата си, сега е сложен, за да отбележи страницата.“
C$
	Август 1895? Поразен, Антоан започна да се рови в спомените си. В деветдесет и пета година той беше четиринадесетгодишен. Тази година г-н Тибо ги бе завел в околностите на Шамони. Сигурно някоя жена, срещната в хотела?… Веднага помисли за снимката на дамата с кученцето. Може би по-нататък ще намери някакво разяснение? Не. Нямаше вече нито дума за „влюбената“.
	Обаче няколко страници по-нататък едно цвете, смачкано и изсъхнало — може би синчецът, — бе поставено до следния класически цитат:
C>
	„У нея има нещо, което може да я направи съвършена приятелка; но има също и нещо, което може да те заведе по-далече от приятелството.
	(Лабрюйер)“
C$
	После, същата година, с дата 31 декември, като заключение бе написано следното, което издаваше бившия ученик на езуитите:
C>
	„Saepe venit magno foenore tardus amor“*.
	[* Късната любов често идва с голяма лихва. — Б.пр.]
C$
	Но Антоан напразно се мъчеше да си припомни ваканцията през 95 година: не си спомняше нищо нито за ръкави буфан, нито за бяло кученце.
	Невъзможно беше да прочете всичко тази вечер.
	Впрочем, станал значителна личност в средите, които се занимават с благотворителност, и зает с най-различни задължения, г-н Тибо като че ли постепенно бе изоставил дневника си през последните десетина години. Той бе писал в него само през ваканциите и религиозните цитати отново започваха да преобладават. Последната дата беше „септември 1909 година“. Нито един ред след заминаването на Жак, нито през време на болестта.
	На един от последните листове Антоан прочете следната мисъл, написана с не така сигурен почерк, която издаваше разочарованието му.
C>
	„Когато човек достигне до почестите, той вече не ги заслужава. Но в своята добрина Бог не ги ли раздава само за да ни помогне да понасяме презрението към самите нас, презрение, което отравя и най-накрая пресушава извора на всяка радост, на всяко милосърдие.“
C$
	Тетрадката завършваше с няколко празни листа. На края на вътрешната страна на корицата имаше малко джобче, в което Антоан намери някои стари книжа. Оттам измъкна и две забавни снимки на Жиз като дете, един календар от 1902 година, в който бяха отбелязани неделните дни, и следното писмо на виолетова хартия:
C>
@@	7 април 1906 г.
	„Драги X. У. 99,
	Аз бих могла да ви кажа за себе си същото, което вие ми казвате за вас. Не, не мога да си обясня как се реших аз, с възпитанието, което съм получила, да дам това обявление. Днес и аз като вас се учудвам, че сте погледнали тези предложения за женитба във вестника и сте се поддали на изкушението да пишете на жената, скрита зад тези неизвестни инициали. Защото и аз също съм набожна католичка и държа извънредно много на религиозните принципи, които не съм изоставила нито за ден. Но този случай е толкова романтичен — не намирате ли? — че човек би казал, поне аз бих казала, че е знак на провидението и че сам Бог е искал да проявя тази слабост, като дам обявата, а вие да я прочетете и да я изрежете. Трябва да ви кажа, че откакто останах вдовица преди седем години, все повече и повече страдам от липса на нежност в живота, още повече, че нямам деца. Но децата не могат да запълнят тази липса, понеже и вие, който имате двама големи сина, семейство и както отгатвам, завидно обществено положение, и вие също се оплаквате от студенина и самота. Да, и аз мисля като вас, че Бог ни е дал тази нужда да обичаме. Затова и сутрин, и вечер го моля да ми помогне да намеря отново в брак, благословен от него, скъпото присъствие на един мъж, който да ме залее с нежността на пламенна и вярна любов. На този мъж, изпратен от бога, аз ще отдам също жарка душа, свежа любов, която е свят залог за щастие. Но въпреки че ми е жал да ви причиня болка, аз не мога да ви изпратя това, което искате, макар че разбирам желанието ви. Вие не знаете каква жена съм, не знаете моите родители, които са починали, но които са живи за мен в молитвите ми, нито средата, в която съм живяла досега. Още веднъж ви моля да не ме съдите по слабостта, която проявих в моето любовно отчаяние, като публикувах това предложение. Моля ви да разберете, че жена като мен не може да изпрати снимката си, дори ретуширана. Това, което мога да направя с готовност, е да помоля моя изповедник, който от Коледа е първи викарий в една парижка енория, да се срещне с абат В., за когото вие ми споменахте във второто си писмо и който ще ви даде всички сведения. Също така, колкото се отнася до външността ми, това, което мога да направя, е да посетя сама абат В., който се ползува с вашето доверие и би могъл след това да ви…“
C$
	Това бяха последните думи на четвъртата страница. Антоан бръкна в джобчето, но следващият лист не беше там.
	Дали действително това писмо се отнасяше за баща му? Никакво съмнение: двамата синове, абат В…
	Да разпита Векар?… Дори и да е бил замесен в този брачен проект, той не би разкрил нищо.
	Дамата с кученцето? Не, по датата на писмото — „1906 година“, се виждаше, че това не беше много стара работа: тогава Антоан работеше в отделението на Филип, а Жак беше в изправителния дом в Круй. Тази сравнително скорошна дата не съответствуваше с пелеринката, тънката талия и ръкавите буфан.
	Трябваше да се задоволи с предположения.


	Антоан постави обратно тетрадката, затвори чекмеджето и погледна часовника — дванадесет и половина.
	— Трябва да се задоволим с предположения — повтори той полугласно, като ставаше. И си помисли: „Останките от един живот… Но въпреки всичко каква широта е имал този живот. Едно човешко съществуване без съмнение притежава много по-голяма широта, отколкото си мислят другите!“.
	Сякаш за да изтръгне някаква тайна, той се загледа за момент в махагоновия фотьойл, тапициран с кожа, от който току-що бе станал и върху който толкова години г-н Тибо, наведен напред, ту ироничен, ту рязък, ту тържествен, бе произнасял своите сентенции.
	„Какво всъщност знам за него аз? — питаше се Антоан. — Само една функция, бащинската функция: власт, дадена му по божествено право, която е упражнявал върху мен, върху нас тридесет години наред; власт, която е упражнявал впрочем съвестно, навъсен и суров, но с добри намерения, привързан към нас като към свой дълг… Какво друго знам за него? Обществен жрец, когото уважават и от когото се боят. Но той, той самият, човекът, какъвто е бил, когато е оставал сам със себе си, кой е бил той? За това нямам никаква представа. Никога не е изразил пред мен нито една мисъл, нито едно чувство, в което да видя нещо близко, нещо, което да е действително дълбоко негово, без всякаква маска!“
	Откакто Антоан се бе докоснал до тези книжа, откакто бе повдигнал крайчеца на завесата и бе надзърнал в някои неща, той с тревога бе започнал да си дава сметка, че под величествения външен вид току-що бе умрял съвсем обикновен човек, може би един нещастен човек; и че този човек беше баща му, а той съвсем не го познаваше.
	Изведнъж той се запита:
	„А какво знаеше той за мене? Още по-малко! Нищо! Който и да е съученик, когото не съм виждал от петнадесет години, знае много повече за мене! Негова ли е вината? Или моя? Нали аз, неговият син, никога не съм се съветвал — освен формално, след като събирах от другаде сведения и вземах решения сам — с този образован старец, който в очите на толкова забележителни хора минаваше за благоразумен, осведомен, отличен съветник. Когато оставахме насаме двамата, това беше среща на двама души от същата кръв, със същия характер, баща и син, които никога нямаха общ език, никога не намираха възможност за общуване: двама души, напълно чужди един на друг! И все пак, не! — продължи да разсъждава той, след като направи няколко крачки из стаята. — Това не е истина. Ние не бяхме чужди един на друг. Ето най-страшното. Връзките между нас са безспорни. Да, тези връзки между баща и син, между син и баща — тъй абсурдно е дори да се помисли за тях, когато човек знае какви са били отношенията ни, — тези единствени по рода си връзки, които не могат да се сравнят с никои други, са си съществували в душата на всеки един от нас! И дори именно заради тях аз се вълнувам в този момент. За първи път, откакто съм се родил, ясно разбирам, че под това пълно неразбиране между двама ни е имало нещо тайно, нещо погребано: възможност, дори изключителна възможност за взаимно разбиране! Въпреки всичко, въпреки че никога не съм откривал ни най-малкото начало на общуване, сега имам чувството, сигурен съм, че никога не е имало и никога няма да има на този свят друг човек, дори не и Жак, когото бих могъл да разбера така добре в най-дълбоката му същност и който би могъл да проникне изведнъж в дълбочините на моята душа… Защото той беше мой баща, защото аз съм негов син!“
	Антоан стоеше до вратата на вестибюла.
	„А сега да лягаме“ — каза си той.
	Преди да загаси лампата, той се обърна, за да обгърне с поглед кабинета, който сега му се видя като празна клетка.
	„Вече е много късно — заключи той, — всичко е свършено завинаги.“


	Ивица светлина минаваше под вратата на трапезарията.
	— Трябва вече да си тръгвате, господин Шал! — извика Антоан, отваряйки вратата.
	Наведен между два купа съобщения, Шал надписваше пликовете.
	— А, вие ли сте? Тъкмо… Имате ли една минута време? — запита той, без да вдигне глава.
	Мислейки, че се отнася до уточняването на някой адрес, Антоан доверчиво се приближи.
	— Само една минутка? — повтори човечето, като продължаваше да пише. — За какво ли?… Да ви обясня това, което ви бях казал за капиталчето.
	Без да чака отговор, той остави перото, скри протезата си и развеселено погледна нагоре. Видът му обезоръжи Антоан.
	— Не ви ли се спи, господин Шал?
	— О, не! Мислите ми ме държат буден. — Той навеждаше дребното си тяло към Антоан, който беше останал прав. — Пиша адреси, пиша… Но през това време, господин Антоан… — На лицето му се появи хитра усмивка, сякаш някой добродушен фокусник се готвеше да разкрие един от своите номера. — Но през това време то се върти, върти се колкото си иска.
	Преди Антоан да може да намери предлог, за да се измъкне, г-н Шал продължи:
	— Е, с това капиталче, за което ми говорихте, господин Антоан, аз ще мога да осъществя една от моите идеи. Да, една моя идея: кантората. Това е, тъй да се каже, съкратеното име. Кантора. Може също да се каже и бюро. Или най-после магазин. Да. Най-напред магазин. Магазин на оживена улица. Но магазинът — това е само външността. А идеята е вътре.
	Когато темата му беше много присърце, както в този момент, той говореше с къси фрази, като се задъхваше, сключваше и протягаше ръце и се навеждаше ту наляво, ту надясно. След всяко изречение кратка пауза му позволяваше да подреди в главата си следващата фраза. Същото щракане като че ли навеждаше тялото му напред и едновременно изхвърляше приготвените думи; после той се спираше отново, сякаш с едно изречение можеше да изкаже само част от мисълта си.
	Антоан се запита дали умът на г-н Шал не е по-размътен от обикновено поради всички събития вкъщи, поради безсънните нощи…
	— Латош би говорил за всичко това по-добре от мене — поде човечето. — Доста отдавна познавам Латош. Колкото до миналото му, винаги съм имал отлични сведения. Знаменит човек. Винаги пълен с идеи. Като мене. Дори сега двамата имаме една велика идея: нашата знаменита кантора. „Кантора на модерната изобретателност“… Следите ли мисълта ми?
	— Не съвсем.
	— Е, в края на краищата става дума за малки изобретения. Малки практически изобретения… Разни инженерчета, които изнамират по някоя майстория и не знаят как да я използуват. Латош и аз ще събираме такива неща, ще даваме реклами във вестниците на градчето…
	— Какво градче?
	Г-н Шал изгледа Антоан, сякаш не разбираше въпроса му.
	— По времето, когато беше жив покойният — продължи той след кратка пауза, — щях да потъна в земята от срам, ако бих се решил да заговоря за тези неща. Но сега… От тринадесет години предъвквам тази идея, господин Антоан. От изложението. Дори аз сам измислих един куп знаменити неща. Да. Записващ механизъм, който брои крачките ви. Тампон за мокрене на марки — автоматичен и вечен. — Той скочи от стола си и се приближи до Антоан. — Но това, което ще даде най-големи резултати, е яйцето. Четвъртитото яйце. Трябва само да се намери течността. О, за това аз съм вече във връзка с разни изследователи. Селските свещеници, те всички могат да станат мои сътрудници; зимно време, след вечеря, те имат много време да се занимават с разни неща, нали? Всички ги пуснах да търсят течността. Щом веднъж имам такава течност… Но течността, това е дребна работа. Мъчното беше идеята.
	Антоан разтвори широко очи:
	— И щом имате веднъж течността?…
	— Е, щом натопя в нея яйцата… Съвсем за малко и само колкото да се размекне черупката, без да се развали яйцето!… Схващате ли?
	— Не.
	— После ги слагам да изсъхнат в калъпи.
	— Четвъртити?
	— Много естествено!
	Г-н Шал се виеше като прерязан червей. Антоан не беше го виждал никога в такова състояние.
	— Със стотици! С хиляди! Цяла фабрика! Четвъртитото яйце! Няма вече нужда от чашки за яйца. Четвъртитото яйце стои право! Черупката му не се хвърля. От нея се правят кутийки за кибритени клечки, от нея се правят гърненца за горчица! Четвъртитото яйце се подрежда лесно в кутии като парчета сапун! Давате ли си сметка какво означава това за превоза им?
	Той поиска да се покачи отново на „своя“ стол, но веднага скочи на пода като ужилен.
	Лицето му бе станало вишнево.
	— Извинете ме, ей сега ще се върна — пошепна той, като тръгна към вратата. — Пикочният мехур… Това е чисто на нервна почва… Щом заговоря за яйцето…


>>	XI

	На следния ден, който се падаше неделя, Жиз се събуди и не само че не се чувствуваше омаломощена — треската сякаш бе окончателно минала, — но, напротив, бе изпълнена с нетърпение и решителност.
	Още много слаба, за да отиде на черква, тя прекара сутринта в стаята си в молитви и размисъл. Дразнеше се, че не може да мисли ясно за положението, което се бе създало след завръщането на Жак: не виждаше нищо определено пред себе си. И тази сутрин, на дневна светлина, тя не успяваше да си обясни добре защо снощното посещение на Жак бе оставило у нея някакъв вкус на разочарование, почти на отчаяние. Едно обяснение се налагаше. Да се разпръснат недоразуменията. След това всичко би се уяснило.
	Но Жак не се показа цялата сутрин. Откакто бяха поставили г-н Тибо в ковчега, и Антоан почти не се виждаше. Лелята и племенницата обядваха сами. След това момичето се прибра в стаята си.
	Следобедът течеше бавно, мъглив, студен, злокобен.
	Сама, незаета с нищо, отдадена на натрапчивата мисъл, която я тормозеше, Жиз достигна до такава степен на раздразнение, че към четири часа, докато леля й бе още на вечерня, тя се загърна в мантото си, слезе тичешком в партерния етаж и накара Леон да я заведе до стаята на Жак.
	Седнал до прозореца, той четеше вестници.
	Силуетът му се изрязваше срещу белезникавото стъкло на прозореца и Жиз бе поразена от широките му плещи. Когато не бяха заедно, тя постоянно забравяше, че той беше станал вече мъж и винаги си го представяше като юноша с детски черти, такъв, какъвто преди три години я бе притиснал до гърдите си под дърветата в Мезон.
	Още от пръв поглед, без да анализира впечатлението си, тя забеляза начина, по който той бе седнал косо на стола, и безредието, което цареше в стаята: отворения куфар на пода, шапката върху спрелия часовник, неизползуваната писмена маса, двата чифта обуща пред библиотеката — всичко носеше белега на временно лагеруване, на случайно място, с което не го свързват никакви навици.
	Той стана да я посрещне. Когато погледът на сините му очи, в които се четеше малко изненада, я погали отблизо, тя се смути така силно, че не можа да се сети какъв повод бе измислила, за да дойде в стаята му. В главата й имаше само една мисъл, едно неопределимо желание — да се уяснят отношенията им. Затова, оставяйки настрана всички хитрувания, бледа, смела, тя се спря сред стаята и каза:
	— Жак, трябва да поговорим.
	В очите му, които я бяха посрещнали с толкова обич, тя изведнъж зърна кратка, студена искра, която мигащите клепачи почти веднага угасиха.
	— Боже, какъв сериозен вид имаш! — засмя се той малко принудено.
	Иронията му я вледени. Но въпреки това Жиз се усмихна — трептяща усмивка, която се превърна в мъчително сгърчване на лицето. Сълзи изплуваха в очите й. Тя се обърна настрана, направи няколко крачки и седна на кушетката. Понеже трябваше да избърше сълзите си, които се стичаха по бузите й, тя каза с престорено укоризнен тон, като си мислеше, че влага нещо весело в него.
	— На’, виж, разплака ме… Колко глупаво!…
	Жак почувствува как в гърдите му бликва омраза.
	Такъв бе характерът му: гневът, който от детинство таеше в дълбочината на душата си — както според самия него земята крие в недрата си разтопена магма, — тази глуха ярост, това озлобление бликваха понякога като потоци от пламтяща лава, които нищо не можеше да спре.
	— Е, да, говори най-после! — извика той с ожесточение. — И аз също предпочитам да свършим веднъж завинаги!
	Жиз така малко очакваше тази грубост, този изблик на гняв даваше така ясен отговор на въпроса, който бе дошла да зададе, че тя се отпусна на облегалото с побелели и полуотворени устни, сякаш той я бе ударил. Като че ли за да се защити, тя вдигна ръка пред себе си и прошепна: „Жако!…“ с тъй покъртителен глас, че той изведнъж се промени.
	Замаян, забравяйки всичко, той без никакъв преход мина от най-открита неприязън към най-естествения и най-измамлив порив на нежност. Изтича към кушетката, тръшна се до Жиз и прегърна хълцащото момиче, което се отпусна на гърдите му.
	— Горкото ми момиченце!… Горкото ми момиченце!… — шепнеше той и гледаше отблизо матовата тъкан на кожата й и прозрачните тъмни кръгове около очите й, които правеха по-тъжен и благ разплакания поглед, който тя вдигаше към него.
	Но мисълта му бързо се избистри напълно, стана дори по-ясна от преди и докато продължаваше да седи наведен над нея, вдъхвайки аромата на косите й, той хладнокръвно си даде сметка, сякаш се отнасяше до съвсем чужд човек, че тя го привлича чисто физически. „Стой!“ — каза си той. Веднъж се бе вече наложило, когато се намираше по наклонената плоскост на състраданието, да се спре навреме и да избяга за доброто и на двама им. Впрочем, щом можеше в този миг да преценява нещата, да разсъждава, да съзре така добре опасностите и нещастията, на които се излагаха двамата, не доказваше ли това колко повърхностно бе неговото увлечение? И това не показваше ли до каква степен те рискуваха да станат жертва на една нетрайна измама?
	Веднага, без да бъде нужно да удържи много героична победа над самия себе си, той се отказа от насладата да целуне челото й, което устните му вече почти докосваха; задоволи се да я притисне нежно до рамото си и да погали бавно с върха на пръстите си топлата и мека като коприна буза, още влажна от сълзите.
	Сгушена до него, с разбито сърце, Жиз подлагаше бузата си, врата си, тила си на докосването на ръката му. Тя не мърдаше, но беше готова да се хвърли в краката на Жак и да прегърне коленете му.
	Той обаче чувствуваше как с всеки изминал миг пулсът му постепенно става нормален. Спокойствието му, почти чудовищно спокойствие, се възвръщаше. За един момент той дори й се разсърди, че от време на време му вдъхва вулгарни желания; понякога дори я презираше малко затова. Образът на Жени като светкавица премина през съзнанието му и веднага изчезна. После, отърсвайки се от тези мисли, той се вгледа в себе си: и изведнъж усети срам. Жиз беше по-добра от него. Тази жарка любов на вярно животно, която след тригодишно отсъствие бе останала непокътната, както и начинът, по който тя се отдаваше слепешката на любовната си съдба, на трагичната си съдба, която приемаше безропотно и твърдо с всичките й рискове — това несъмнено бяха по-силни, по-чисти чувства от чувствата, които той смяташе, че може да изпита. Той мереше всичко безстрастно и студено и това му позволяваше, без никаква опасност за самия него, да се покаже много нежен към Жиз.
	Така Жак скачаше от една мисъл на друга, докато тя мислеше упорито само за едно-единствено нещо… Така се беше устремила към тази единствена любовна мисъл, такава възприемчивост, такава чувствителност проявяваше към всичко, което се излъчваше от Жак, че изведнъж, без той да е казал нито дума, без да е променил позата си, нито да е спрял да гали притиснатата до гърдите му буза, само по разсеяното и ласкаво движение на пръстите, които милваха страната й от устните до слепоочията, тя интуитивно разбра всичко: че връзката между тях беше скъсана завинаги и че за него тя нямаше никакво значение.
	Изгубила надежда — подобно на човек, който доказва нещо очевидно, — тя реши да разпръсне всички съмнения: затова рязко се дръпна от него и го погледна в очите. Той нема’ време да скрие студенината на погледа си. Веднага й стана ясно, че всичко бе минало, безвъзвратно минало.
	Но същевременно Жиз почувствува детински страх при мисълта, че той може да изговори ужасната истина, че тя може да се оформи в точни думи, които да се врежат завинаги в паметта им. И тя направи последно усилие Жак да не схване смущението й. Намери смелост да се отдръпне още повече от него, да се усмихне и да заговори.
	Направи уклончив жест и оглеждайки стаята, пошушна:
	— От колко време не бях влизала в тази стая!
	При това тя много ясно си спомняше последния път, когато бе седяла до Антоан на същото това канапе. В този ден тя мислеше, че страда! Мислеше, че отсъствието на Жак и смъртната тревога, в която живееше, са ужасно изпитание. Но какво беше онази тревога в сравнение с това, което изпитваше сега! Тогава за нея беше достатъчно да затвори очи и още в същия миг Жак заставаше до нея, покорявайки се на нейния зов, заставаше точно такъв, какъвто би искала да бъде той. Но сега! Сега, когато го беше намерила отново, тя виждаше наистина какво значеше да живее без него. „Как е възможно? — казваше си тя. — Как се случи това?“ И болката й стана така остра, че за няколко секунди трябваше да затвори очи.
	Той беше станал, за да запали лампата. След това отиде до прозореца и дръпна завесата, но не се върна да седне отново до нея.
	— Студено ли ти стана? — запита той, като я видя, че трепери.
	— Ами стаята ти съвсем не е затоплена — рече тя и реши да използува този предлог. — Мисля, че ще бъде по-добре да се кача горе.
	Звукът от гласовете им, който наруши мълчанието, я сепна и тя дойде малко на себе си. Силата, която черпеше от това привидно естествено държане, бе съвсем краткотрайна, но тя изпитваше такава силна нужда от тази лъжа, че продължи да говори още няколко секунди, на пресекулки, като подхвърляше по някоя дума, както сепията пуща боята си.
	Застанал прав, Жак, който не схващаше, че тя се преструва, се усмихваше одобрително; може би той несъзнателно се чувствуваше щастлив, че и тази вечер е успял да избегне обяснението.
	Междувременно Жиз бе намерила достатъчно сили да стане. Те се погледнаха. Бяха почти на еднакъв ръст: „Никога, никога не бих могла да живея без него! — каза си тя. Така се мъчеше да отклони друга една по-жестока мисъл: — Той е силен. Нищо не му струва да мине без мене!“.
	И внезапно си даде сметка, че с хладна мъжка жестокост Жак бе избрал съдбата си, докато тя, тя… О, тя не можеше да избере своята, нито дори поне малко да я насочи!
	Тогава неочаквано Жиз запита:
	— Кога заминаваш?
	Мислеше си, че говори с безразличен тон.
	Той не отговори, направи разсеяно две-три крачки, после се полуобърна към нея:
	— А ти?
	Можеше ли по-ясно да признае, че действително смята да замине и не допуска, че Жиз може да остане във Франция.
	Тя сви неопределено рамене и като се опита да се усмихне за последен път (вече можеше да се усмихва), отвори вратата и изчезна.
	Той не направи нищо, за да я задържи, но я проследи с поглед, изпълнен внезапно с чиста нежност. Как би желал да я прегърне без страх, да я приласкае, да я закриля… Да я закриля, от какво? От самата нея. От себе си. От болката, която й причиняваше и за която имаше доста смътна представа. От болката, която сигурно щеше да й причини, която не можеше да не й причини…


	С ръце в джобовете, той стоеше разкрачен в средата на неразтребената стая. Пред краката му зееше куфар, облепен с разноцветни етикети.
	Той се видя отново в Анкона — или може би в Триест — на едва осветената долна палуба на пътнически кораб между емигранти, които се ругаеха на някакъв непознат език. Адско хъркане тресеше стените на кораба. Изведнъж дрънкане на железа заглуши караниците — вдигаха котва. Треперенето на кораба се засили. Тогава се възцари тишина — параходът тръгваше, впускаше се в нощта.
	Буца заседна в гърлото му. Този болезнен стремеж към някаква борба, към някакво творчество, към пълното овладяване на собствената му личност, които той сам не можеше да определи, се сблъскваха с този дом, с мъртвеца, с Жиз, с цялото минало, още пълно с уловки и вериги.
	— По-скоро да си обирам парцалите! — изръмжа той, като стисна челюсти. — По-скоро да си обирам парцалите!


	Жиз се бе отпуснала на седалката на асансьора. Ще има ли сила да стигне до стаята си?
	Значи, всичко беше свършено. Това обяснение, на което все пак толкова се бе надявала, беше изчерпано докрай, свършено. Четири реплики бяха достатъчни: „Жак, трябва да поговорим!“. На което той бе отговорил: „И аз също предпочитам да свършим веднъж завинаги!“. После два въпроса, останали без отговор: „Кога заминаваш?“ — „А ти?“. Четири малки фрази, които тя си повтаряше като замаяна.
	А сега?
	Връщайки се в обширния тих апартамент, в дъното, на който две калугерки бдяха пред катафалката, у нея вече нямаше нито капка от надеждата, с която бе излязла преди половин час. Сърцето й се сви така мъчително, че страхът да остане сама надделя над слабостта й и над желанието й за почивка. Вместо да се отправи бързо към стаята си, тя влезе при леля си.
	Старата госпожица се беше върнала. Тя седеше, както често й се случваше, пред бюрото си, отрупано с фактури, мостри, проспекти и лекарства.
	Познавайки Жиз по походката, тя обърна към нея схванатото си тяло:
	— А, ти ли си?… Тъкмо…
	Олюлявайки се, Жиз изтича към нея, целуна жълтото като слонова кост чело между двете бели къдрици и понеже беше много голяма, за да се сгуши в прегръдките на дребната бабичка, тя се отпусна като дете в краката й.
	— Тъкмо исках да те попитам, Жиз. Не казаха ли нищо за подреждането, за дезинфекцията?… Ами че за това има специални закони! Питай Клотилд. Ти би трябвало да говориш с Антоан… Най-напред Градската дезинфекционна служба. И след това, за по-сигурно, опушване. Клотилд знае. Запушват се всички дупки. И ти ще дойдеш да ми помогнеш този ден…
	— Но, лельо — пошепна Жиз, чиито очи отново се изпълниха със сълзи, — аз трябва да замина… Чакат ме… там…
	— Там ли? След всичко, което се случи? Сама ли ще ме оставиш? — Нервното треперене на главата й пресичаше думите й. — В това състояние на седемдесет и осем години…
	„Да замина — мислеше си Жиз. — И Жак също ще замине. Ще бъде както преди, но сега вече без надежда… Без никаква, никаква надежда…“
	Слепоочията я боляха. Всичко се бе объркало в главата й. Жак бе станал неразбираем за нея и това бе най-мъчителното от всичко. Неразбираем? А тя си мислеше, че така добре го разбира, когато беше далеч! Как беше станало това?
	„Да вляза в манастир? — каза си тя. — Да намеря покой завинаги, покой във вярата… Но да се отрека от всичко! Да се отрека… Ще мога ли?“
	Тя не можеше вече да се сдържа, избухна в сълзи и като се изправи, внезапно прегърна леля си.
	— О — изстена тя, — това не е справедливо, лельо! Не е справедливо!
	— Но какво? Какво не е справедливо? Чакай, какво приказваш? — измърмори госпожицата, разтревожена и недоволна.
	Жиз седеше безсилна на пода. От време на време, търсейки някаква опора, нечие присъствие, тя галеше бузата си в грапавия вълнен плат, под който стърчаха колената на дребната старица, докато тя клатеше глава и повтаряше със свадлив глас:
	— Да остана сама на седемдесет и осем години, в това състояние…


>>	XII

	Малкият параклис на изправителния дом в Круй беше препълнен. Въпреки студа двете крила на вратата бяха широко отворени. В двора, където стъпките на тълпата бяха превърнали снега в кална вода, двеста осемдесет и шестте питомци на фондацията, обградени от униформени пазачи с револвери на кръста, стояха от един час вече неподвижни и гологлави, препасани с колани, на които блестяха медни токи.
	Опелото бе извършено от абат Векар, но епископът на Бове, който имаше глух басов глас, бе дошъл да даде опрощение на греховете на покойния.
	Черковните песнопения се издигаха едно след друго и се носеха за миг сред тишината на малката черква: „Pater noster…“, „Requiem aeternam dona ei, Domine…“, „Requiescat in pace…“*.
	[* „Отче наш…“, „Дай му вечен покой, Господи…“, „Да почива в мир…“ (лат.). — Б.пр.]
	Хорът, който се намираше в галерията, започна последната молитва.
	Антоан, чийто ум още от сутринта усилено работеше, се разсейваше от церемонията и си казваше: „Вечно с тази мания да свирят на погребения Шопеновия марш. Но той едва ли може да се нарече погребален! Нетрайна тъга и веднага след нея този изблик на радост, тази нужда от илюзии… Това е точно безгрижието на туберкулозно болен, който мисли за смъртта! — Той си спомни последните думи на дребничкия музикант Дерни, който лежа в болницата. — Разнежват се, струва им се, че виждат екстаза на умиращ, който открива небето… Всъщност за нас това е само един от признаците на болестта, нещо като симптом на пораженията, като температурата!“.
	Впрочем той трябваше да признае пред себе си, че голямо, патетично отчаяние би било неуместно в случая: никога погребение не бе извършвано с по-официален блясък. С изключение на г-н Шал, който, щом пристигна, веднага се мушна в тълпата, Антоан беше единственият близък. Братовчедите и далечните роднини, които бяха присъствували на литургията в Париж, не бяха счели за необходимо да дойдат чак до Круй в този студ. Присъствуващите бяха все колеги на покойния и представители на филантропични дружества. „Представители“ — каза си Антоан развеселен. — И аз също съм „представител“ на семейството. — След това с лека меланхолия добави: — Нито един приятел. — Искаше да каже: „Никой от моите приятели. И напълно основателно“. Откакто се бе поминал баща му, той постепенно бе дошъл до извода, че няма лични приятели. С изключение на Даниел може би, той бе имал само другари. Вината беше негова. Толкова дълго бе живял, без да се интересува от хората. До скоро дори бе изпитвал някаква суетна гордост от своето усамотение. Но ето че сега започваше да страда от него.
	Антоан наблюдаваше с любопитство движенията на свещениците около катафалката. „А какво идва сега?“ — запита се той, като видя, че те се оттеглиха в сакристията.
	Почакаха служещите от погребалното бюро да пренесат ковчега до входа на параклиса. Тогава церемониалмайсторът, с отмерената стъпка на посредствен балетмайстор, дойде до Антоан, поклони се и тъжно потропа с черния си дървен жезъл върху каменния под. Всички присъствуващи се струпаха в преддверието, за да чуят речите. Съзнавайки, че привлича погледите на мнозина, Антоан, изправен и изпълнен с достойнство, следваше покорно изискванията на церемониала. Образува се шпалир и всички се притискаха, за да видят как след сина на покойния ще минат подпрефектът, кметът на Компиен, началникът на гарнизона, директорът на конезаводите, всички общински съветници на Круй, облечени в рединготи, един млад владика, който представляваше негово преосвещенство кардинала — парижкия митрополит, и между другите знаменитости, чиито имена се шушнеха из тълпата, няколко членове на Академията за философски науки при Френския институт, дошли да почетат като приятели тленните останки на своя събрат.
	— „Господа! — чу се силен глас. — От името на Френския институт на мен се пада тъжната чест…“
	Известният юрист Лудьон-Костар, едър плешив мъж, загърнат в шуба с кожена яка, си бе поставил задачата да обрисува целия живот на покойния.
	— „… Неговата трудолюбива и жарка младост мина недалеч от фабриката на баща му в руанския колеж…“
	Антоан си спомни снимката на баща си като ученик в колежа; облегнал се беше на куп книги. „Младостта на тате… — каза си той. — Кой би могъл да предвиди тогава какъв човек ще стане той?… Можеш да разбереш един човек едва след смъртта му. Докато е жив, всички неща, които може още да извърши и които ние не знаем, представляват неизвестни величини; именно затова предвижданията излизат неверни. Смъртта най-после очертава границите, човек като че ли се откъсва от своите възможности, отделя се някак си. Едва тогава можеш да го заобиколиш, да го видиш откъм гърба, да произнесеш цялостно съждение за него… Винаги съм го казвал — добави той, като се усмихна вътрешно: — Няма окончателна диагноза преди аутопсията.“
	Той чувствуваше, че далеч не е свършил разсъжденията си за живота и за характера на баща си; че още дълго тези размишления ще му дават повод да се вглъбява в себе си и че този самоанализ ще бъде поучителен и интересен.
	— „… Когато той бе поканен да сътрудничи на нашето бележито Общество, ние се позовахме не само на неговата безкористност, на неговата енергия, на неговата любов към човечеството, нито дори на неговата висока и безспорна почтеност, която направи от него една от най-представителните личности…“
	„И той е «представител»!“ — каза си Антоан.
	Той слушаше тези хвалебствени литании и не бе равнодушен към тях; дори бе склонен да вярва, че дълго бе подценявал баща си.
	— „… и нека заедно се преклоним, господа, пред това благородно сърце, което докрай туптеше за благородни и справедливи каузи.“
	„Безсмъртният“* беше свършил речта си. Той сгъна листчетата си, побърза да мушне ръце в джобовете на шубата си и дойде скромно да заеме мястото си между своите събратя.
	[* Членовете на Френската академия се наричат шеговито „безсмъртните“. — Б.пр.]
	— Господин председателят на Комитета на католическите благотворителни заведения от парижката епархия — обяви дискретно „балетмайсторът“.
	Един достопочтен старец, въоръжен с рог за слушане и подкрепян от своя слуга, също така стар и почти толкова немощен, колкото господаря си, се приближи до ковчега. Той щеше да замести г-н Тибо като председател на епархийския комитет; беше негов личен приятел и последният от групата млади руанчани, които бяха дошли с г-н Тибо да следват право в Париж. Беше съвършено глух, и то много отдавна, защото още от детските си години Антоан и Жак му бяха измислили прякора Гърнето.
	— Чувствата, които ни събират тук, господа, не трябва да бъдат само чувства на съжаление… — крещеше старецът. Чувайки острия му треперлив глас, Антоан си спомни как Гърнето бе влязъл преди два дни в стаята на покойния, като се опираше на несигурната ръка на слугата. „Орест — беше извикал той още от вратата — иска за последен път да засвидетелствува приятелството си на Пилад!“ Бяха го завели до мъртвия и той дълго бе го съзерцавал с потъналите си в червените клепачи очи. После беше станал и задавен от сълзи бе извикал на Антоан, сякаш бяха на тридесет метра един от друг: „Колко хубав беше на двадесет години!“. Сега това възклицание се виждаше забавно на Антоан, „Колко бързо се менят нещата“ — помисли си той: спомни си, че преди два дни в стаята на мъртвеца тези думи го бяха действително трогнали.
	— … Къде беше тайната на тази сила? — ревеше старецът. — От кои извори черпеше Оскар Тибо това душевно равновесие, което никога не го напущаше, този спокоен оптимизъм, тази вяра в самия него, която побеждаваше всички пречки и осигуряваше успеха и на най-трудните начинания? Нима именно това не е вечното щастие на католическата религия, господа — да създава такива люде, да кара хората да водят такъв живот?
	„Това е неоспоримо — съгласи се Антоан. — Във вярата си тате намираше несравнима опора. Благодарение на нея той никога не познаваше това, което спъва човека: скрупулите, прекаленото чувство за отговорност, съмнението в самия себе си и други подобни. Човек, който има вяра, може веднага да почне да действува. — Той дори достигна дотам, че се запита, дали в края на краищата хората като баща му и старото Гърне не бяха поели един от най-спокойните пътища, които човек може да следва от раждането до гроба. — Обществено погледнато — казваше си Антоан, — те са от онези хора, които най-добре успяват да примирят личното си съществуване със съществуването на колектива. Те сигурно се подчиняват на човешката форма на онзи инстинкт, който е направил възможни мравунякът и кошерът. А това все пак е нещо… Колкото и да съм порицавал тези отвратителни черти в характера на баща си: гордост, жажда за почести, страст към деспотизъм, все пак трябва да призная, че благодарение именно на тях той е успял да даде от себе си много повече, отколкото би могъл да получи, обществено погледнато, ако беше гъвкав, примирителен, скромен…“
	— „… Господа, на този голям борец днес не са нужни нашите безплодни уверения в почит — продължаваше глухият, чийто глас започна да преграква. — Моментът е по-сериозен от когато и да било! Нека не се бавим да погребваме мъртвите. Да почерпим сила от същия свят извор и да бързаме, да бързаме… — Увлечен от искреността на своя порив, той поиска да направи крачка напред и трябваше да се залови за огъващото се рамо на слугата си. Но това не му попречи да продължи да крещи: — Да бързаме, господа… да бързаме… да се върнем в битката за правото дело!“
	— Господин председателят на Съюза за нравствено възпитание на децата — извести церемониалмайсторът.
	Дребничкият господин с бяла брадичка, който излезе напред със смутена крачка, бе буквално замръзнал до мозъка на костите. Зъбите му тракаха, лицето му бе безкръвно. Мъчително бе да го гледа човек — толкова явно бе, че страда от големия студ.
	— „Обхванат съм от… от… — Очевидно той правеше свръхчовешки усилия да отлепи замръзналите си устни — от едно мъчително чувство…“
	„Онези деца там ще умрат от студ“ — мърмореше Антоан на себе си. Той започна да става нетърпелив, защото също чувствуваше как студът вледенява краката му и пластронът на ризата му замръзва под палтото.
	— „… Той мина между нас, като правеше добро, и неговата славна епитафия ще бъде: «Pertransiit benefaciendo»* Той ни напуща, господа, отрупан с нашите почести и уважения…“
	[* „Мина, като правеше добро“ (лат.) — Цитат от „Деянията на апостолите“, където св. Петър говорил за Христа. — Б.пр.]
	„Уважения!… Виж ти какво било! — каза си Антоан. — Но чие уважение?“ — Той огледа снизходително редиците на старите, грохнали и премръзнали господа със сълзящи от студа очи, с мокри носове; всеки един от тях обръщаше към оратора ухото, с което чуваше по-добре, и кимаше одобрително в края на всяка фраза. Сигурно те си мислеха за собственото си погребение и завиждаха на „почестите и уваженията“, които така щедро се сипеха по адрес на покойния им колега.
	Дребничкият господин с брадичката се задъхваше и скоро отстъпи мястото си.
	Този, който го зае, беше хубав старец с бледи, стоманени, замечтани очи — вицеадмирал в оставка, занимаващ се с благотворителност. Антоан посрещна враждебно първите му думи.
	— „Оскар Тибо имаше проницателен ум и широк поглед. В пагубните вражди на нашето време той винаги умееше да види правата кауза и да работи за изграждането на бъдещето…“
	„Не, това не е вярно — протестираше Антоан в себе си. — Тате имаше наочници и мина през света, без да види нищо друго, освен това, което се намираше от двете страни на тясната пътека, която си бе избрал. Човек би могъл дори да каже, че той беше тип на пристрастен дух. Още от училищната скамейка напълно се е отказал да търси себе си, да тълкува нещата свободно, да открива, да познава. Знаел е само да върви по отъпкани пътеки. Като слуга в ливрея робуваше на идеите си…“
	— „… Има ли по-завидна съдба — продължаваше адмиралът. — Не е ли един такъв живот, господа, образ…“
	„Униформа — мислеше си Антоан, оглеждайки още веднъж внимателната публика. — И колко е вярно, че всички си приличат. Напълно заменими един с друг. Ако опишеш едного, все едно, че си описал всички. Зиморничави, късогледи, постоянно мигащи, те се боят от всичко: от мисълта, от социалната еволюция, от всички вълни, които се разбиват в подножието на тяхната крепост… Внимание, започвам да ставам красноречив… — каза си той. — Но думата «крепост» е доста сполучлива. Тяхното душевно състояние е като у обсадени хора, които непрекъснато се дебнат едни други, за да се уверят, че са мнозина зад укрепленията.“
	Неприятното чувство, което изпитваше, се засилваше все повече и повече и той не слушаше вече речта, но погледът му бе привлечен от широкия жест, който ораторът направи, приключвайки речта си:
	— „Сбогом, драги председателю, сбогом! Докато са живи тези, които са ви виждали как работехте…“
	Директорът на изправителния дом се отдели от групата на ораторите. Бе последният, който взе думата. Той поне действително бе наблюдавал отблизо човека, над когото произнасяше надгробна реч.
	— „Нашият скъп основател не познаваше изкуството да прикрива мисълта си под евтини елегантни фрази. Понеже винаги бързаше да действува, той имаше смелостта да покаже презрението си към изискванията на празната учтивост…“
	Развеселен, Антоан даде ухо:
	— … Неговата добрина бе скрита под мъжествена грубост, която може би я правеше по-ефикасна. Неговата непримиримост в събранията на дирекционния съвет беше проява на неговата енергия, на неговото уважение към правото, на високото съзнание, което той имаше за задълженията си като ръководител… В него всичко беше борба и бързо се превръщаше в победа! Словото му винаги беше насочено към една непосредствена цел, то беше оръжие, то беше чук…
	„Да, въпреки всичко тате беше сила“ — помисли внезапно Антоан. Той се изненада от убеждението, което се бе затвърдило вече у него: „Тате би могъл да бъде друго нещо… Тате би могъл да стане голям човек…“.
	Директорът протягаше ръка към редиците на строените питомци, обградени от пазачи. Всички глави се обърнаха към малките престъпници, застанали неподвижни и посинели от студ.
	— „… Тази престъпна младеж, обречена на злото още от люлката, на която Оскар Тибо дойде да протегне ръка, тези жалки жертви на един, уви, доста несъвършен обществен строй, са тук, господа, за да засвидетелствуват вечната си признателност и да оплакват с нас благодетеля си, който си отива!“
	„Да, тате бе създаден, за да… Да, тате би могъл…“ — повтаряше си Антоан с настойчивост, в която прозираше смътна надежда. През ума му мина мисълта, че ако този път природата не бе успяла да създаде истински творец от мощното дърво на семейство Тибо, то…
	Неудържим устрем сякаш го понесе. Бъдещето се откриваше пред него.


	Междувременно носачите бяха вдигнали ковчега. Всички нетърпеливо чакаха да се свърши по-скоро погребението.
	Церемониалмайсторът се поклони отново и потропа с жезъла си по плочите на преддверието. Антоан, гологлав, безстрастен, бодро застана начело на шествието, което отвеждаше най-после тленните останки на Оскар Тибо към гроба му. Quia pilvis et es, in pulverem reverteris.*
	[* Защото прах си и на прах ще се превърнеш (лат.). — Б.пр.]


>>	XIII

	Този ден Жак бе прекарал сутринта в стаята си, като бе превъртял два пъти ключа на вратата, макар че беше сам на партерния етаж. (Леон, разбира се, бе пожелал да отиде на погребението.) Като предпазна мярка срещу самия себе си — за да бъде сигурен, че в момента, когато шествието тръгне от къщи, той няма да се опита да зърне в тълпата някои познати лица — Жак бе затворил херметически капаците на прозорците, бе се излегнал на леглото с ръце в джобовете, с поглед, втренчен в сиянието на плафониерката, и започна да си подсвирква.
	Към един часа раздразнението и гладът го накараха да стане. Тържественото опело в параклиса на изправителния дом сигурно бе в разгара си. Госпожицата и Жиз, завърнали се отдавна от службата в „Сен-Тома Аквински“, вероятно бяха седнали да обядват, без да го чакат. Впрочем той твърдо беше решил да не вижда никого през целия ден. Все ще намери нещо за ядене в бюфета.
	Той тръгна към кухнята и преминавайки през вестибюла, зърна няколко писма и вестници, мушнати под вратата. Наведе се и остана смаян: почеркът на Даниел!
	_„Господин Жак Тибо“_
	Треперещите му пръсти не успяваха да скъсат плика:
C>
	„Драги Жак, скъпи приятелю, мило момче! Вчера получих краткото писмо на Антоан…“
C$
	В потиснатото състояние, в което се намираше, този зов проникна в него така болезнено, че той рязко сгъна писмото на четири, после на осем, докато най-после то стана толкова малко, че се побра в сгърчения му юмрук. После, вбесен, се върна в стаята си и заключи отново вратата, без да си спомня защо беше излязъл. Направи няколко стъпки напосоки, след това изведнъж се спря под светлината, разгъна смачкания лист и с мигащи очи прехвърли бързо редовете, без да се мъчи да схване смисъла, до момента, в който зърна името, което търсеше:
C>
	„… През последните години Жени не понасяше добре зимата в Париж, затова от един месец и двете са в Прованс…“
C$
	Със същото рязко движение той отново смачка писмото и този път го мушна на топка в джоба си.
	Най-напред се почувствува разколебан, смаян; но след малко изпита внезапно облекчение.
	Минута по-късно, сякаш прочитането на четирите реда бе изменило неговото решение, той изтича в кабинета на Антоан и отвори разписанието на влаковете. Откакто се бе събудил тази сутрин, мислите му непрекъснато се въртяха около Круй. Ако изтича веднага, ще може да улови експреса в четиринадесет часа. Ще пристигне по светло в Круй, но след свършването на погребалната церемония и дори доста след заминаването на обратния влак. Значи, абсолютно сигурно беше, че няма да срещне никого. Ще отиде право на гробищата и веднага ще се върне.
	„И двете са в Прованс…“
	Той не можеше да предвиди обаче до каква степен това пътуване ще усили нервността му — просто не го сдържаше на едно място. За щастие влакът бе празен. Не само че бе сам в купето, но и в целия вагон имаше само една пътничка — възрастна дама, облечена в черно. Без да прояви интерес към нея, Жак закрачи от единия край на коридора до другия, като звяр в клетка. Той не забеляза веднага, че нервните му разходки бяха привлекли вниманието на възрастната дама и може би дори я бяха обезпокоили малко. Разгледа я крадешком. Защото той не можеше да срещне човешко същество, дори в него да нямаше нищо особено, без да се откъсне от мислите си за няколко секунди и да разгледа този човешки екземпляр, който случайността поставяше на пътя му. Действително тази жена имаше приветливо лице; хубаво, но повехнало, бледо лице, по което животът бе оставил своя отпечатък. Тъжните й топли очи като че ли криеха много спомени. От цялата й фигура, увенчана с бели коси, се излъчваше спокойствие и чистота. Дамата беше грижливо облечена в траур. Вероятно живееше сама от дълги години и с достойнство водеше самотен живот. Сигурно беше провинциална буржоазка, която се връщаше в Компиен или в Сен-Кантен. Никакъв багаж. На пейката до нея лежеше голям букет пармски виолетки, завит до половина с копринена хартия.


	На спирката в Круй скочи от вагона с разтуптяно сърце.
	На перона нямаше никого.
	Въздухът беше леден и прозрачен.
	Щом излезе на гарата и видя пейзажа, сърцето му се сви. Той се отказа от прекия път, дори от главното шосе, и пое наляво по пътя, където беше кръстът; правейки този завой, щеше да върви три километра повече.
	Силни ветрове, които с рев връхлитаха ту от една, ту от друга страна — сякаш извираха от всички небесни посоки, — бръснеха с внезапните си пориви покритата със сняг пустош. Слънцето сигурно залязваше някъде зад белите като памук облаци. Жак вървеше с бърза крачка. Не беше ял от сутринта, но не чувствуваше вече глад; студът го опияняваше. Той си спомняше всичко — всеки завой, всеки склон, всеки храст. Кръстът се виждаше отдалеч, обграден от китка оголели дървета, там, където пътят се разделяше на три. Онзи път там водеше за Воменил. Неведнъж при ежедневните си разходки той се бе скривал от дъжда с пазача си в онази кантонерска къщичка! Два-три пъти с дядо Леон и поне веднъж с Артюр. Артюр с плоското почтено лице на лотарингец, с бледите си очи… с внезапното си двусмислено хилене…
	Спомените го шибаха още по-силно от ледения вятър, който брулеше лицето му и замразяваше пръстите му. Той вече съвсем не мислеше за баща си.
	Късият зимен ден бързо преваляше; светлината изглеждаше тъжна, но наоколо все още се виждаше.
	Пристигайки в Круй, той без малко не заобиколи както някога, за да тръгне по уличката зад къщите, сякаш още се страхуваше да не го сочат с пръст селските хлапаци. Кой би могъл да го познае след осем години?
	Впрочем улицата бе пуста, вратите затворени. Животът в селото като че ли бе замръзнал от студа; но от всички комини се издигаше пушек към сивото небе. Показа се ханчето с ъгловата тераса и със скърцащата от вятъра фирма. Нищо не се бе променило. Нито дори разтопеният и размесен с варовитата пръст сняг, тази белезникава кал, в която му се струваше, че гази с високите си униформени обуща. Ханчето. Там дядо Леон, скъсявайки разходката, го затваряше в празната пералня, за да може да изкара няколко игри на карти в кръчмата. Едно забрадено момиче изскочи от уличката и затропа с дървените си обуща по плочите на терасата. Дали това не е новата им слугиня? Може би е детето на ханджията, хлапето, което винаги бягаше, щом видеше „затворника“. Преди да изчезне в къщата, момичето крадешком погледна непознатия младеж, който минаваше по улицата.
	Жак ускори крачка.
	Беше достигнал края на селото. Щом отмина последните къщи, той видя сред равнината усамотеното, опасано от високи степи голямо здание с дългите редици решетести прозорци, чийто покрив бе покрит със сняг. Краката му се разтрепериха. Нищо не се бе променило. Нищо. Алеята, която водеше към портала и край която нямаше нито едно дърво, представляваше истинска река от кал. Сигурно чужденецът, загубен в зимния здрач, трудно би разчел издълбаните златни букви на първия етаж; но Жак ясно прочете гордия надпис, от който не можеше да откъсне погледа си.
C>
	„ФОНДАЦИЯ ОСКАР ТИБО“
C$
	Едва тогава помисли, че основателят на фондацията беше умрял, че коловозите по пътя сигурно бяха издълбани от файтоните на погребалното шествие и че той бе дошъл тук на поклонение заради баща си. С облекчение обърна гръб на този злокобен декор, върна се назад, тръгна наляво и се насочи към двата кипариса, които растяха от двете страни на входа на гробищата.
	Желязната врата, която обикновено беше затворена, сега зееше широко разтворена. Следите на колелата показваха пътя. Жак вървеше машинално към купчина венци, повехнали от студа, която приличаше по-малко на обсипан с цветя гроб, отколкото на камара изхвърлен зеленчук.
	Пред гроба голям букет пармски виолетки, чиито стебла бяха увити в копринена хартия, лежеше самотен върху снега, сякаш бе сложен там по-късно.
	„Гледай ти“ — каза си той, без впрочем да отдаде внимание на това съвпадение.
	Изведнъж пред тази прясно изкопана земя той си представи заровения в калта труп такъв, какъвто го бе видял за последен път — в последния трагичен и смешен миг, когато чиновникът на погребалното бюро с учтив жест към семейството бе покрил завинаги със савана промененото лице на баща му.
	„Хоп, бързо да вървим на среща!“ — спомни си той с остра болка и внезапно ридание стисна гърлото му.
	Откакто бе пристигнал от Лозана, той живееше с полуприспано съзнание и се оставяше да го водят събитията. Но сега изведнъж у него се събуди стара, детска, дълбока нежност, едновременно нелогична и безспорна, която правеше още по-болезнено смущението и угризенията му. Сега разбираше защо бе дошъл тук. Спомни си за своите избухвания, спомни си как презрението и омразата, с които бе мислил за баща си, и желанието му за отмъщение бяха отровили бавно младостта му. Безброй забравени подробности нахлуваха в ума му сега и го пареха болезнено като рикоширащи куршуми. За няколко минути той забрави озлоблението си и отдаден на синовния си инстинкт, плака за баща си. За няколко минути той бе само едно от двете човешки същества, които, без да се познават, по собствен почин и избягвайки официалните церемонии, бяха почувствували нужда да дойдат днес пред този гроб и да се отдадат на чувствата си; единствените две същества на света, които всъщност оплакаха г-н Тибо.
	Но той бе свикнал да гледа нещата право в лицето, затова абсурдността на неговата скръб, на неговите съжаления му стана ясна доста бързо. Той знаеше много добре, че ако баща му беше още жив, той би го мразил и отново би избягал от него. Но все пак продължаваше да стои там, изнемощял, отдаден на смътни нежни чувства. Сам не знаеше за какво съжалява — може би за това, което би могло да бъде… За миг дори му беше приятно да си представи един нежен и щедър баща, който го разбира, за да може да съжалява, че не е бил безукоризненият син на този любещ баща.
	После, вдигайки рамене, той се обърна кръгом и излезе от гробищата.


	Селото се беше малко оживило. Селяните привършваха работния си ден. Прозорците започваха да се осветяват.
	За да избегне къщите, вместо да вземе посоката за гарата, той тръгна по пътя за Мулен-Ньоф и почти веднага се озова на полето.
	Но той не беше сам. Натрапчива и упорита като някаква миризма, _тя_ го преследваше, _тя_ се прилепваше до него, _тя_ проникваше във всичките му мисли. _Тя_ вървеше до него в тази смълчана равнина под тази светлина, която едва докосваше снега, в този въздух, не така студен вече, откакто вятърът бе спрял. Той не се бореше; отдаваше се на унинието, което вееше от _смъртта_. Яснотата, с която в този миг той виждаше безплодността на живота, и суетата на всички усилия предизвикваха в него някаква сладостна екзалтация. Защо да желае човек? На какво да се надява? Всяко съществуване е абсурдно. Нищо, абсолютно нищо не си струва трудът, когато човек знае, че смъртта съществува! Той се чувствуваше засегнат в най-съкровените си копнежи. Нямаше вече никаква амбиция, никакво желание за господство, никакъв стремеж да постигне каквото и да било. Не можеше да си представи, че някога ще се излекува от тази тревога и ще намери спокойствие. Дори нямаше вече волята да вярва, че дори животът да е кратък, човек все пак има понякога време да запази от разрушение поне частица от себе си, че понякога му е позволено да издигне къс от мечтата си над вълната, която го отнася, за да остане нещо от него на повърхността и след като той потъне в дълбочините.
	Той вървеше право пред себе си с бързи и отсечени крачки, с вдървено тяло, като човек, който бяга, притиснал до гърдите си нещо чупливо. Да избягаш от всичко! Не само от обществото и неговите нокти; не само от семейството, от приятелството, от любовта; не само от себе си, от тиранията на атавизма и на навика; но да избягаш от най-потайната си същност, от този абсурден инстинкт за съществуване, който приковава към живота и най-жалките човешки отломки. Отново логичната мисъл за самоубийство, за доброволно и пълно изчезване му се натрапи под абстрактна форма. Да потънеш в пълно безсъзнание. Той внезапно видя отново баща си умрял, с хубаво, успокоено лице.
	„… Ние ще си починем, чичо Ваня, ще си починем…“
	Неволно вниманието му бе отвлечено от фенерите и шума на няколко коли, които идеха насреща му, като се клатушкаха, преминавайки през коловозите, придружени от виковете и смеховете на коларите.
	Мисълта да срещне хора му бе непоносима. Той скочи без колебание в пълната със сняг крайпътна канавка, премина разораната нива, препъвайки се о втвърдените буци пръст, достигна до малка горичка и навлезе в гъсталака.
	Замръзналите листа пращяха под обущата му, сърдитите върхове на клоните шибаха лицето му. Нарочно бе мушнал ръце в джобовете си и потъваше с опиянение в храсталака, щастлив от това самобичуване, без да знае къде отива, но решен да бяга от пътищата, от хората, от всичко!
	Той бързо премина тясната ивица залесена земя. През стволовете забеляза отново пресечената от пътя бяла равнина под тъмното небе и точно насреща си — линия светлинки, която се издигаше над хоризонта: етажът с работилниците и занималните на изправителния дом.
	Безумна мисъл завладя въображението му и мина като на филм пред очите му: той се покатерва на ниската стена на навеса, възсяда билото на покрива и достига прозореца на склада; счупва стъклото и хвърля през решетката запалена слама. Запасните легла пламват като факел, пламъците обхващат административното здание; някогашната му килия, масата му, столът му, черната дъска, леглото изгарят… Огънят унищожава всичко!
	Той прекара ръка по издрасканото си лице. С мъчително чувство си даде сметка колко е безсилен и смешен.
	Обръщайки решително гръб на фондацията, на гробищата и на миналото, той тръгна с широки крачки към гарата.
	Пропуснал бе влака от седемнадесет и четиридесет само за няколко минути. Трябваше да почака, за да вземе пътническия в деветнадесет часа.
	Чакалнята беше ледена и миришеше на мухъл.
	Той дълго се разхожда напред-назад по пустия перон с пламнали бузи, като мачкаше писмото на Даниел в джоба си — беше се заклел да не го отваря.
	Най-после се приближи до фенера, който осветяваше часовника, облегна се на стената, измъкна листа от джоба си и започна да чете:
C>
	„Драги Жак, скъпи приятелю, мило момче! Вчера получих писмото на Антоан и не можах да мигна цяла нощ. Ако можех за това време да дойда при тебе, да те видя жив за пет минути само, бих прескочил стената без колебание. Да, бих го направил, въпреки рисковете, само за да те видя, скъпи приятелю, за да те видя жив пред себе си. В тази подофицерска спалня, която деля с други двама хъркачи, през цялата нощ гледах как на варосания, осветен от луната таван минаваше цялото ни детство, целият ни общ живот, годините, прекарани в лицея и след това, и всичко, всичко. Приятелю, стари приятелю мой, братко! Как съм могъл да живея всичкото това време без тебе! Слушай: никога нито за минута не съм се съмнявал в твоето приятелство. Пиша ти още от сутринта, виждаш ли, щом като свършиха ученията, без да знам нищо определено, без дори да се питам с какво око ще погледнеш на това мое писмо и без да знам още защо си ме наказал с това тригодишно гробно мълчание. Как ми липсваше, как ми липсваш и днес! Нямаш и представа как ми липсваше, особено преди да постъпя в казармата, в цивилния ми живот! Силата, която ти ми придаваше, всичките красиви неща, съществуващи у мен само като възможности, които ти накара да разцъфнат и които без тебе, без твоето приятелство, никога…“
C$
	Ръцете на Жак трепереха, когато вдигаше до лицето си измачканите листчета, които той едва разчиташе под слабото осветление и през насълзените си очи. Точно над него един звънец дрънкаше безкрайно и острият му пронизителен звън се забиваше в главата му като свредел.
C>
	„… Предполагам, че никога не си подозирал това, защото по онова време аз бях прекалено горд, за да го призная, особено пред тебе. Когато ти изчезна, аз не можех да повярвам, че това е истина, и не разбирах нищо. И колко страдах! Особено от тайнствеността на твоето изчезване! Може би един ден ще разбера. Но и в най-тежките мигове на безпокойство и дори на озлобление, никога не ми е минавало през ума, че твоите чувства към мене (ако си жив) са могли да се променят. И виждаш ли: и днес аз не се съмнявам в тях.
	Прекъснат бях от неприятности по служба.
	Дойдох да се уединя в един ъгъл на лавката, макар че в този час това е забранено. Ти вероятно не знаеш какво представлява този казармен живот, този свят, който ме е хванал и който ме държи от тринадесет месеца. Но аз ти пиша не за да ти говоря за казармата.
	Виждаш ли колко е ужасно — вече не знам какво да кажа и как да говоря! Лесно можеш да отгатнеш хилядите въпроси, които са на върха на писалката ми. Но какъв смисъл има да ги задавам? Бих искал само да се съгласиш да отговориш на един от тях, защото той е наистина много болезнен: Ще те видя ли? Свършен ли е този кошмар? Върна ли се? Или… Или отново ще ми се изплъзнеш. Слушай, Жак, понеже съм сигурен, че поне това писмо ще бъде прочетено от тебе, понеже може би само в този миг мога да те достигна, нека да ти извикам това: способен съм да разбера всичко, да приема всичко от тебе, но умолявам те, каквито и планове да имаш, не изчезвай вече така изцяло от моя живот! Имам нужда от тебе. (Ако само знаеше колко се гордея с теб, какви велики дела очаквам от теб и колко държа на тази гордост!) Готов съм да приема всички твои условия. Ако държиш да нямам адреса ти, за да няма никаква връзка между нас, да не ти пиша никога, дори ако настояваш да не съобщавам никому, дори на горкия Антоан, новините, които получавам от тебе, дори и това бих ти обещал. Да, приемам всичко, задължавам се предварително да изпълня всичко. Но само да получавам от време на време някакъв признак на живот, доказателство, че съществуваш и че си мислил за мен! Съжалявам за последните думи, зачерквам ги, защото знам, сигурен съм, че ти мислиш за мен. (Никога не съм се съмнявал в това. Никога не съм помислял, че може да живееш и да не мислиш за мен, за нашето приятелство.)
	Пиша, пиша, без да мога да разсъждавам, и чувствувам, че не успявам да се изразя добре. Но това няма значение, все пак е прекрасно след това гробно мълчание.
	Би трябвало да ти говоря за себе си, за да може, когато мислиш за мен, да мислиш за човека, който съм станал, а не само за онзи, когото си оставил. Антоан ще ти говори за мен може би. Той ме познава добре. Много се виждахме, откакто замина ти. Не знам откъде да започна. Виждаш ли, толкова много се е натрупало, че губя кураж! И освен това ти добре знаеш какъв съм аз: живея, вървя напред, винаги отдаден на настоящето — не умея да се връщам назад. Тази военна служба прекъсна работата ми в момента, когато ми се струваше, че съзирам съществени неща — съществени за мен, за изкуството, — неща, които смътно винаги съм търсил. Но идиотско е да ти говоря за себе си сега. Впрочем не съжалявам за нищо. Военният живот е нещо ново и много силно за мен, голямо изпитание, а също така голям опит, особено откакто ми дадоха да командувам войници. Но идиотско е сега да ти говоря за тия неща.
	Единственото, за което съжалявам много, е, че от една година съм далеч от мама; особено като чувствувам, че те и двете страдат от тази раздяла. Трябва да ти кажа, че здравето на Жени не е блестящо и на няколко пъти… ние бяхме доста разтревожени. Казвам «ние», но всъщност аз се тревожех, защото мама, както знаеш, никога не допуща, че нещата могат да тръгнат зле. Все пак тя се съгласи, че през последните години Жени не понасяше добре парижката зима и от един месец и двете са в Прованс, в нещо като почивен дом, където ще се грижат за Жени до пролетта, ако е възможно. Те имат толкова поводи за грижи и тревоги. Баща ми е все същият, да не говорим за него. Сега е в Австрия, но има безкрайни истории.
	Мили, скъпи приятелю, изведнъж се сещам, че твоят баща се е поминал. С това именно исках да започна писмото си, но извинявай. Впрочем не знам как да ти говоря за тази смърт. И все пак се вълнувам, като си мисля какво трябва да си изпитал: почти съм сигурен, че това събитие е било ненадеен и жесток удар за тебе.
	Ще спра, защото става късно и за да не изпусна куриера. Искам да получиш това писмо, и то колкото е възможно по-скоро. Скъпи мой, да става каквото ще, но искам за всеки случай да ти напиша и следното: аз не мога да дойда в Париж, вързан съм тук и няма начин да дойда при тебе. Но Люневил е на пет часа от Париж. Тук с мен се отнасят добре. (Полковникът, разбира се, ме накара да украся канцеларията.) Имам доста свободно време. Не биха ми отказали един ден отпуска, ако ти… О, не, дори не искам да мечтая за това! Повтарям ти, че съм готов _да приема всичко и да разбера всичко_ и никога няма да престана да те обичам като моя единствен, най-голям и вечен приятел.
@	Даниел“
C$
	Жак прочете осемте страници на един дъх. Стоеше разтреперан, разчувствуван, объркан, засрамен. Но това, което изпитваше, не беше само събудилото се приятелско чувство, тъй бурно, че беше готов да скочи още тази вечер в първия влак за Люневил; по-силно го измъчваше тревогата, която дълбоко разяждаше друга част от сърцето му, част болезнена и тъмна, която той не можеше и не желаеше да освети.
	Той направи няколко стъпки. Трепереше повече от нервност, отколкото от студ. Продължаваше да държи писмото в ръка. Върна се, за да се опре на стената под адското дрънчене на звънеца, и започна, колкото може по-спокойно, да препрочита писмото отначало.


	Осем и половина часът беше ударил, когато той излезе от Северната гара. Нощта беше хубава и ясна. Водата по улиците беше замръзнала, но тротоарите бяха чисти.
	Жак умираше от глад. На улица Лафайет той зърна една бирария, влезе и се тръшна на канапето. Без да свали шапката си, нито дори да свали вдигнатата си яка, той изгълта три твърди яйца, една порция кисело зеле и четвърт кило хляб.
	Когато се насити, изпи една след друга две халби бира и погледна пред себе си. Залата беше почти празна. Срещу него, на друго канапе, една жена седеше сама на маса пред празна чаша и го гледаше как яде. Тя беше чернокоса, с широки рамена и още млада. Той забеляза съчувствения й поглед и това леко го развълнува. Беше облечена доста скромно, за да бъде някоя от професионалните проститутки, които се навъртат около гарите. Може би е начинаеща?… Очите им се срещнаха. Той отклони погледа си, защото при най-малкия знак от негова страна тя щеше да дойде да седне на масата му. Изразът на лицето й бе наивен и същевременно носеше тъжен отпечатък на опитност, не без известен чар и сладост. Изкушен, той се поколеба за миг: би било така освежително да прекара тази вечер с едно непресторено, естествено същество, което не знае нищо за него… Тя го наблюдаваше открито и сякаш отгатваше колебанието му. Той обаче грижливо отбягваше погледа й.
	Най-после се овладя, плати на келнера и бързо излезе, без да обърне очи към нея.
	Вън студът просто го грабна. Да се върне пеша? Много бе уморен. Той се изправи до бордюра на тротоара и започна да следи колите; направи знак на първото свободно такси, което мина.
	Тъкмо когато колата спря пред него, някой докосна рамото му. Жената го беше проследила.
	— Елате с мене, ако искате. Улица Ламартин — каза тя неловко, докосвайки лакътя му.
	Той приятелски направи отрицателен знак с глава и отвори вратичката на колата.
	— Закарайте ме поне до улица Ламартин, номер деветдесет и седем — замоли го жената настойчиво, сякаш си бе наумила да не се отделя от него.
	Шофьорът гледаше Жак усмихнато:
	— Е, шефе, на улица Ламартин ли?
	Жената помисли или се престори, че е взела мълчанието на Жак за съгласие, и скочи в колата.
	— Е, добре, улица Ламартин — отстъпи Жак.
	Колата тръгна.
	— Какво си придаваш важност? — запита тя веднага с топъл глас, който много й подхождаше. После се наведе към него и с гальовен тон добави: — Да не мислиш, че не личи колко си оплел конците!
	Тя го прегърна мило с двете си ръце и тази ласка, тази топлота размекнаха Жак.
	Поддавайки се на изкушението да го съжаляват, той задуши една въздишка и не отговори. Тълкувайки въздишката и мълчанието му като знак, че се предава, тя го притисна още по-силно до себе си, свали му шапката и опря главата му на гърдите си. Той не се противеше. Внезапно се почувствува крайно потиснат и заплака, без сам да знае защо.
	— Някоя каша си забъркал, а?
	Жак бе толкова смаян, че не възрази. Той изведнъж си даде сметка, че в това сухо и студено време с изкаляните си до колене панталони и с издрасканото си от клоните лице можеше да мине за престъпник. Затвори очи — чувствуваше сладостно опиянение, задето го вземат за бандит.
	Тя отново схвана мълчанието му като признание и страстно притисна главата му до себе си. С променен глас — енергичен и съучастнически — тя му предложи:
	— Искаш ли да те скрия у дома?
	— Не — отвърна той, без да мръдне.
	Тя като че ли бе свикнала да се съгласява дори и с неща, които не разбира.
	— Не искаш ли поне малко парички? — поде тя с известно колебание.
	Този път той отвори очи и се понадигна.
	— Какво?
	— Имам триста и четиридесет тука, искаш ли ги? — рече тя, като вдигна чантичката си. Във вулгарната й реч имаше някаква груба нежност и яд като на по-стара сестра.
	Жак бе така трогнат, че не можа да отговори веднага.
	— Благодаря… Няма нужда — прошепна той, като разтърси глава.
	Колата забави ход и се спря пред една къща с ниска врата. Тротоарът беше слабо осветен и пуст.
	Жак помисли, че тя ще го покани да се качи у нея. Какво да прави?
	Но той нема време да се колебае. Тя стана, обърна се към него, сложи коляно на седалката и прегърна Жак за последен път в тъмнината.
	— Горкото момче! — въздъхна тя.
	След това потърси устните му, целуна го страстно, сякаш искаше да изтръгне тайната му и да вкуси от нещо престъпно; после веднага се отдръпна:
	— Гледай само да не те пипнат, глупчо!
	Тя скочи от колата и затръшна вратичката. Подаде пет франка на шофьора и каза:
	— Карайте по улица Сен-Лазар. Господинът ще ви каже къде да спрете.
	Колата тръгна. Жак едва успя да види как непознатата изчезна, без да се обърне, в един тъмен коридор.
	Той прекара ръка по челото си. Беше съвсем смаян.
	Колата се движеше бързо.
	Той спусна стъклото и свежият въздух го удари в лицето. Пое дълбоко дъх, усмихна се и се наведе към шофьора:
	— Закарайте ме на улица Дьо л’Юниверсите 14-а — извика той весело.


>>	XIV

	Щом погребението свърши, Антоан замина с кола за Компиен, под предлог, че иска да даде указания на майстора относно надгробния паметник, но всъщност той гледаше да избегне допира със смесената тълпа във влака. С бързия влак в седемнадесет и тридесет можеше да се върне в Париж преди вечеря. Той се надяваше да пътува сам, но се намеси случайността.
	Пристигайки на перона няколко минути преди заминаването на влака, той неочаквано се озова лице с лице с абат Векар и направи усилие да прикрие досадата си.
	— Негово преосвещенство — обясни абатът — има добрината да ми предложи място в колата си, за да си поговорим… — Той забеляза навъсеното и уморено лице на Антоан. — Бедни приятелю, трябва да сте капнал от умора… Толкова свят… и всички тези речи… Но все пак по-късно този ден ще остане измежду най-дълбоко врязаните в паметта ви спомени… Съжалявам, че Жак не присъствува на…
	Антоан понечи да обясни защо при тези обстоятелства отсъствието на брат му му се струваше естествено, но абатът го прекъсна:
	— Разбирам ви, разбирам ви… По-добре е, че не дойде. Вие ще му разкажете колко… назидателна беше тази церемония, нали?
	Антоан не се въздържа и се залови за думата му.
	— Назидателна ли? За други може би — измърмори той, — но не и за мен. Признавам ви, че тази тържественост, това официално красноречие… — Погледът му срещна очите на свещеника и той забеляза лукаво пламъче в тях. Абатът и Антоан еднакво преценяваха произнесените през следобеда речи.
	Влакът влизаше в гарата.
	Те забелязаха един слабо осветен, но празен вагон и се настаниха в него.
	— Не пушите ли, господин абат?
	Свещеникът важно сложи пръст на устните си.
	— Какъв сте изкусител! — рече той и си взе цигара.
	Запали я с присвити очи, после я измъкна от устата си и я разгледа ласкаво, като изпущаше дим през ноздрите си.
	— В една церемония от този род — поде добродушно той — неизбежно е да има и този елемент — да кажем, като вашия приятел Ницше: човешки… дори прекалено човешки… Все пак подобна колективна проява на религиозно чувство, на морално чувство е доста трогателна и човек не може да остане равнодушен. Не е ли така?
	— Не знам — промълви Антоан след кратко мълчание.
	Той се обърна към абата и за миг го загледа мълчаливо.
	От двадесет години Антоан добре познаваше това спокойно лице, този настойчив и благ поглед, този доверителен тон, тези отпуснати на гърдите ръце, този навик на свещеника да наклонява главата си наляво, което му придаваше вид на постоянна съсредоточеност. Но тази вечер той усещаше, че нещо се бе променило в отношенията им. Досега бе гледал на абат Векар само като на нещо свързано с господин Тибо — абатът бе просто изповедникът на баща му. Сега смъртта премахваше тази функция; и съображенията, които доскоро го караха да бъде въздържан и предпазлив спрямо свещеника, бяха вече изчезнали. За него абатът бе станал човек като всички други. И понеже след този ужасен ден му бе по-трудно да даде умерен израз на мислите си, той изпита облекчение, когато заяви без заобикалки:
	— Признавам, че тези чувства ми са напълно чужди…
	Абатът заговори със закачлив тон:
	— Но все пак, ако не се заблуждавам, измежду разните човешки чувства, струва ми се, религиозното чувство доста често се среща… Как ще обясните това, драги приятелю?
	Антоан нямаше намерение да се шегува:
	— Винаги си спомням една фраза на абат Льоклер, директора на училището, който ми каза един ден, когато бях последна година в лицея: „Има умни хора, които нямат никакво артистично чувство. Може би вие пък нямате религиозно чувство“. Този почтен човек просто искаше да направи остроумна забележка, но аз винаги съм мислил, че този ден той прояви голяма проницателност.
	— Ако подобно нещо беше възможно, бедни приятелю — рече абатът със същия тон на дружелюбна ирония, — вие действително бихте били за оплакване, защото половината свят ще остане затворен за вас!… Да, почти няма големи въпроси, за които да не може да се каже, че този, който се заема с разрешаването им без религиозно чувство, е осъден да види една много малка част от тях. Красотата на нашата религия… Защо се усмихвате?
	Антоан сам не знаеше защо. Може би беше само нервна реакция след цяла седмица вълнения и особено след днешния ден, който бе изчерпал всичкото му търпение.
	Абатът се усмихна на свой ред.
	— Какво? Ще отречете ли, че нашата религия е красива?
	— Съвсем не — отвърна весело Антоан. — Съгласен съм, че е красива… за да ви направя удоволствие — добави той. — Но все пак…
	— Е?
	— Но все пак това, че е красива, не означава, че е… разумна!
	Абатът кротко размърда ръце пред гърдите си.
	— Разумна! — промълви той, сякаш тази дума повдигна море от въпроси, които не можеше да разгледа сега, но чийто ключ притежаваше.
	Той се позамисли и след това каза с по-боен тон:
	— Може би сте от онези, които си въобразяват, че религията губи почва между модерните умове?
	— Не знам — каза Антоан, чиято умереност изненада абата. — Може би не. Дори е възможно усилията на модерните умове — и аз имам пред вид именно онези, които са най-отдалечени от вярата, взета в буквален смисъл — смътно да се стремят да събират елементите на една религия, т.е. да свързват понятия, които в своята съвкупност биха образували едно цяло, доста малко различаващо се от представата, наречена от вярващите бог.
	Свещеникът одобри думите му.
	— И как би могло да бъде другояче. Стига само да помислим каква е човешката участ. Религията единствено може да уравновесява низките инстинкти, които човек има в себе си. Тя е единственото му достойнство. И единствената утеха за неговите страдания, единственият извор на примирение.
	— А, това е вярно! — извика Антоан иронично. — Толкова малко хора ценят истината повече от удобствата си! А религията е върхът на душевното удобство!… Не се засягайте от това, което ще ви кажа, господин абат; все пак има някои умове, за които желанието да разберат е по-силно от нуждата им да вярват. И тези умове именно…
	— Тези умове ли? — възрази свещеникът. — Те винаги застават на толкова тясна, толкова несигурна плоскост, на плоскостта на разума и на разсъждението. И никога не се издигат над тях. Ние трябва да ги съжаляваме, защото нашата вяра живее и се развива в друга, толкова по-широка област — в областта на волята, на чувствата… Не е ли така?
	Антоан се усмихна двусмислено. Но светлината в купето беше толкова слаба, че абатът не забеляза усмивката му. Той продължи и неговата настойчивост сякаш показваше, че не случайно бе употребил думата „ние“:
	— Човек мисли, че е много силен днес, защото иска „да разбере“. Но да вярваш, това значи да разбираш. А да разбираш, това значи да вярваш, или по-скоро аз бих казал, че „разбирам“ и „вярвам“ са несъизмерими понятия. Днес някои хора отказват да приемат за вярно това, което техният разум, недостатъчно подготвен или покварен в едно тенденциозно образование, не успява да докаже. Това просто значи, че те не отиват достатъчно напред. Напълно възможно е да познаеш бога със сигурност и да докажеш съществуването му с разум. Още от Аристотел, който, нека не забравяме, беше учителят на свети Тома, разумът доказва убедително…
	Антоан оставяше абата да говори, без да го прекъсва, но го гледаше скептично.
	— … Нашата религиозна философия — продължи свещеникът, малко стеснен от мълчанието на събеседника си — ни дава най-точни разсъждения, най…
	— Господин абат — прекъсна го най-после Антоан весело, — имате ли право да кажете: „религиозни разсъждения“, „религиозна философия“?
	— Право ли? — възкликна абат Векар объркан.
	— Ами да! Всъщност почти не съществува религиозна мисъл, защото да мислиш, значи най-напред да се съмняваш!
	— О, о, млади приятелю, къде отиваме? — извика свещеникът.
	— Знам много добре, че черквата не се смущава от такива дребни работи… Но всички връзки, които тя с такава изобретателност се мъчи да установи от сто и повече години насам между вярата и философията или модерната наука, са повече или по-малко… нагласени — извинявайте за думата, — тъй като това, което подхранва вярата, това, което е неин предмет, това, което привлича тъй силно религиозните темпераменти, е именно свръхестественото, което философията и науката отричат.
	Абатът започна да се върти на мястото си — чувствуваше, че опонентът му не е дете. Лека отсянка на недоволство пролича в гласа му:
	— Вам, изглежда, ви е напълно неизвестно, че именно с помощта на ума си, чрез философски разсъждения, повечето млади хора днес достигат до вярата.
	— О, о — възрази Антоан.
	— Какво?
	— Признавам ви, че не мога да схвана вярата, освен като интуитивна и сляпа. Когато тя претендира, че се основава на разума.
	— Нима вие мислите още, че науката и философията отричат свръхестественото? Заблуда, млади приятелю, груба заблуда. Науката не се занимава с него, но това е съвсем друго нещо. Колкото до философията, всяка философия, достойна за това име…
	— Достойна за това име?… Браво, ето как отстранихме опасните противници!
	— … Всяка философия, достойна за това име, води неизбежно до свръхестественото — продължи свещеникът, като не остави Антоан да го прекъсне. — Но да отидем по-далеч: дори ако вашите съвременни учени успееха да докажат, че между същественото в техните открития и учението на черквата съществува основно противоречие — нещо, което при сегашното състояние на нашата апологетика е всъщност само коварна и абсурдна хипотеза, — какво би могло да докаже това, питам ви аз.
	— О, дявол да го вземе! — рече Антоан усмихнат.
	— Абсолютно нищо! — продължи абатът с жар. — Това просто би значило, че човешкият ум не е още способен да обедини знанията си и че той не крачи напред, а куца. А че той куца — добави свещеникът с приятелска усмивка, — няма да бъде счетено за голямо откритие от всички хора… Ама слушайте, Антоан, ние не живеем вече във времето на Волтер! Нужно ли е да ви припомням, че тъй нареченият „разум“ на вашите атеистични философски системи е печелил само привидни и съвсем краткотрайни победи над религията? Съществува ли една-единствена точка, по която религията да е била заловена в нелогичност?
	— Нито една, съгласен съм — прекъсна го Антоан, смеейки се. — Черквата винаги е съумявала да се коригира навреме в дадена точка. Вашите богослови са майстори в изкуството да фабрикуват тънки и привидно логични аргументи, които им позволяват да не остават изложени дълго време на нападките на философите. Особено от известно време, трябва да призная, в тази игра те проявяват… смайваща, находчивост! Но това създава илюзии само у тези, които предварително желаят да си създадат илюзии.
	— Не, драги приятелю. Напротив, вярвайте ми, логиката на черквата е имала винаги последната дума, защото тя е…
	— … по-гъвкава, по-упорита…
	— … по-дълбока от вашата. Може би вие ще се съгласите с мене, че нашият разум, оставен на собствените си сили, не успява да построи нещо друго, освен сгради от думи, от които нашето сърце не печели нищо. Защо така? Не само защото има един порядък от истини, които сякаш не се поддават на обикновената логика, нито защото понятието за Бога като че ли надминава възможностите на средния ум, а защото, разберете ме добре, на нашия разсъдък, предоставен на себе си, липсва сила, липсва опора в тези отвлечени области на знанието. Иначе казано, една истинска вяра, една жива вяра има правото да търси обяснения, които задоволяват напълно разума; но самият наш разум трябва да се стреми да се поучи от божественото просветление. Божественото просветление озарява разсъдъка. Истински вярващият се устремява не само с целия си ум, когато търси бога; той смирено трябва да се предложи на бога, на бога, който го търси; и когато се издигне до бога с рационалната си мисъл, той трябва да отвори душата си, трябва да стане… съсъд, за да приеме, да възприеме бога, който е неговата награда.
	— Което в края на краищата значи, че мисълта не е достатъчна, за да се постигне истината, и че е нужно да се добави това, което вие наричате божествено просветление… Това е признание, и то доста сериозно признание — забеляза Антоан след кратко многозначително мълчание.
	Тонът му беше такъв, че свещеникът веднага отвърна:
	— А, бедни ми приятелю, вие сте жертва на вашето време… Вие сте рационалист!
	— Аз съм… Винаги е трудно да кажеш какво си! Но признавам, че държа разумът да бъде задоволен.
	Абатът размаха и двете си ръце:
	— Вас ви съблазняват съмненията… Това е останка от романтизма. Човек чувствува някакво суетно удоволствие от замайването си, ласкае се, че страда от по-висша мъка…
	— О, съвсем не е това, господин абат — извика Антоан. — Аз не познавам нито това замайване, нито тази мъка, нито всички тези мъгляви душевни състояния, за които говорите. Няма по-малко романтичен човек от мен. Безпокойството ми е съвършено непознато.
	Казвайки тези думи, той си даде сметка, че твърдението му е престанало да бъде точно. Абсолютно сигурно беше, че той не изпитва никакво религиозно безпокойство в смисъла, в който го схващаше абат Векар. Но от три-четири години и той също с тревога бе изпитал смайването на човека пред вселената.
	— Впрочем — поде той, — ако нямам вяра, би било неподходящо да кажа, че съм я загубил. По-скоро ми се струва, че никога не съм я имал.
	— Хайде, хайде — възрази свещеникът. — Забравихте ли, Антоан, какво набожно дете бяхте?
	— Набожно ли? Не. А просто покорно; прилежно и покорно. Нищо повече. Бях дисциплиниран по природа: изпълнявах религиозните си задължения като добър ученик. Нищо повече.
	— Вие нарочно омаловажавате вярата, която сте имали в детските си години.
	— Не вярата, а религиозното възпитание. Това е съвсем различно.
	Антоан не се стремеше толкова да учуди абата, колкото да бъде искрен. Лекото възбуждение, което го караше да държи на своето, бе притъпило умората му. Той се впусна в анализ на миналото си, нещо доста ново за него, като разсъждаваше на глас:
	— Да, възпитанието… Вижте как едно нещо води към друго, господин абат. Още от четиригодишна възраст майката, прислужницата, всички онези хора, от които зависи едно дете, му повтарят при всеки повод: „Дядо господ е на небето; дядо господ те познава, той те е създал; дядо господ те обича, дядо господ те вижда и те съди; дядо господ ще те накаже, дядо господ ще те възнагради…“. Чакайте!… На осемгодишна възраст го завеждат на литургия, на вечерня. То е между големите, които коленичат. Показват му сред цветята и светлините един красив позлатен потир сред облак от тамян и музика: това е все същият дядо господ в тази бяла просфора. Така. На единадесет години му обясняват от катедрата с авторитет, с убедителен тон, светата троица, въплъщението, изкуплението, възкресението, непорочното зачатие и т.н… Детето слуша и възприема. И как няма да възприема? Как би могло да се усъмни и най-малко във вярванията на родителите си, на съучениците си, на учителите си, на всички вярващи, които изпълват черквата? Как би могло то, едно такова малко същество, да се колебае пред тези тайни? То, което е загубено в света, което се чувствува обкръжено още от раждането си с тайнствени явления?… Помислете за това, господин абат: аз смятам, че това е основното. Да. Основата на въпроса е там! За детето всичко е неразбираемо. Земята, която то вижда плоска, се оказва кръгла; тя изглежда неподвижна, но всъщност се върти като пумпал в пространството. Слънцето кара семената да кълнят. Пиленцето излиза живо от яйцето… Божият син е слязъл от небето и се е оставил да го разпънат на кръст, за да изкупи греховете ни… Защо не?… Бог беше слово и словото стана плът… Нека разбира, който може, няма значение: номерът е изигран!


	Влакът бе спрял. Някой крещеше в тъмнината името на гарата. Пътник, който мислеше, че купето е празно, отвори изведнъж вратата и мърморейки, я затвори отново.
	Студен вятър облъхна лицата им.
	Антоан се обърна към свещеника, чиито черти той не различаваше добре, защото светлината на лампата бе още повече намаляла.
	Абатът мълчеше. Тогава Антоан продължи с по-спокоен тон:
	— Е, може ли да се нарече „вяра“ наивното вярване на детето? Разбира се, не. Вярата е това, което идва по-късно. Вярата има други корени. И затова аз мога да кажа, че не съм имал вяра.
	— По-добре кажете, че не сте я оставили да се разцъфти в душата ви, която впрочем е била така добре подготвена — рече абатът с глас, който изведнъж затрепери от възмущение. — Вярата е дар от бога, както паметта, и както нея, както всичките божи дарове трябва да бъде подхранвана… Но вие… вие!… Подобно на много други, вие сте се поддали на гордостта, на духа на противоречието, на суетното желание да мислите свободно, на изкушението да се разбунтувате срещу един установен ред…
	Той веднага се упрекна за своя свещен гняв. Беше решил да не се оставя да бъде увлечен в религиозен спор.
	Впрочем абатът си обясняваше погрешно тона на Антоан: беше склонен да се съмнява в пълната искреност на този хаплив глас, това увлечение, тази почти весела атака, които придаваха на младежкия му жар тон на малко пресилена смелост. Голямото му уважение към Антоан си оставаше непокътнато; и в това уважение имаше надежда — повече от надежда дори, сигурност, — че по-големият син на г-н Тибо няма да остане дълго с тези жалки, тези несъстоятелни възгледи.
	Антоан мълчеше замислен.
	— Не, господин абат — възрази той, като обмисляше думите си. — Това стана от само себе си, без никаква гордост, без никакво желание за бунт. Без да е трябвало да мисля по тези въпроси. Доколкото мога да си спомня, още от първото си причастие започнах да чувствувам смътно, че има нещо — не знам как да кажа, — нещо объркано, нещо обезпокоително във всичко това, което ни говореха за религията; нещо тъмно не само за нас, децата, но и за всички… Да, и за големите също. И за самите свещеници.
	Абатът не можа да се сдържи и раздвижи ръце.
	— О — продължи Антоан, — аз ни най-малко не съм подозирал, нито сега подозирам искреността на свещениците, които съм срещал, нито тяхната пламенност или по-скоро тяхната нужда от пламенност… Но те изглеждаха така, сякаш се движат трудно в тази тъмнина, вървят слепешком, с несъзнателно смущение се въртят около тези непроницаеми догми. Те ни уверяваха. В какво ни уверяваха? В това, което са ги уверявали и тях. Разбира се, те не се съмняваха в истините, които препредаваха. Но дали тяхното вътрешно приемане на тези истини беше така дълбоко, така сигурно, както твърденията им? Ето на’, аз не успявах да се убедя в това… Сигурно се възмущавате от думите ми… Не успявах, защото ние имахме възможност да ги сравняваме с нашите светски преподаватели. Те, трябва да призная, бяха по-уверени в себе си. Бяха много по-силни в своята специалност. Говореха ни за граматика, за история, за геометрия и като че ли бяха напълно разбрали това, за което говореха.
	— Все пак би трябвало да се сравняват сравними неща — рече абатът, като сви устни.
	— Но аз нямам пред вид предмета, материала, който те преподават; мисля само за отношението на тези светски лица спрямо това, което ни преподаваха. Дори когато тяхната наука се оказваше недостатъчна, в тяхното държане нямаше нищо неясно: колебанията им, дори невежеството им се излагаха на показ. Това наистина вдъхваше доверие; не можеше да събуди и най-малката мисъл за… измама. Не, не исках да кажа „измама“, но все пак признавам, господин абат, че колкото повече отивах към горните класове, все по-малко свещениците от училището ми вдъхваха онова чувство за сигурност, което по-късно изпитвах спрямо нашите професори в университета.
	— Ако свещениците, които са ви преподавали — отвърна абатът, — бяха истински богослови, вие щяхте да запазите впечатление за абсолютна сигурност от общуването си с тях. — Абат Векар мислеше за професорите в семинарията, за своята прилежна младост и за собственото си чувство на сигурност.
	Но Антоан продължаваше да разсъждава:
	— Помислете си! Хлапакът, комуто малко по малко разкриват математиката, физиката, химията! Пред него се открива безкрайното пространство, в което неговият дух може да се впусне. Тогава религията му се вижда тясна, неразумна, лъжовна… Той не й се доверява вече…
	Този път абатът се облегна назад и протегна ръка.
	— Неразумна? Можете ли сериозно да кажете „неразумна“?
	— Да — каза Антоан убедено. — И сега съзирам нещо, за което никога не бях помислял: вие изхождате от едно твърдо вярване и за да го защитите, викате на помощ разсъждението; докато ние, хората като мене, ние изхождаме от съмнението, от безразличието и се оставяме на разума да ни води, без да знаем къде ще ни заведе той. Господин абат — продължи той веднага, усмихвайки се и без да остави свещеника да му възрази, — ако започнете да спорите с мене, бързо ще ми докажете, че не разбирам нищо от тези неща. Предварително се съгласявам с вас. Това са въпроси, за които аз почти не мисля; може би дори никога не съм мислил за тях и преди. Вие виждате, че не заставам в позата на някакъв голям ум. Аз само се опитвам да ви обясня как моето католическо възпитание не ми е попречило да стигна дотам, където съм — до пълно неверие.
	— Вашият цинизъм не ме ужасява, драги приятелю — каза абатът с малко пресилено добродушие. — Аз ви считам много по-добър, отколкото вие сам се смятате! Продължавайте, продължавайте, слушам ви!
	— Ето, всъщност аз продължавах — и дълго след това продължавах — да изпълнявам религиозните си задължения. С безразличие, което не признавах дори пред себе си, с… учтиво безразличие. Дори по-късно никога не съм се залавял да анализирам, да ревизирам схващанията си; може би защото всъщност не им отдавах достатъчно значение… Аз бях твърде далеч от душевното състояние на един мой другар, който се готвеше да постъпи в училището за приложни изкуства и занаяти и който един ден, след като бе минал през една криза на съмнения, ми писа: „Направих преглед на целия механизъм. Драги мой, не им вярвай, твърде много болтове липсват, за да се държи машинката…“. По това време тъкмо навлизах в медицината. Скъсването — или по-скоро безразличието — беше вече свършен факт: не дочаках полунаучните лекции през първата година на университета, за да си дам сметка, че човек не може да вярва без доказателства…
	— Без доказателства!
	— … и че трябва да се откаже от идеята за абсолютна истина, защото едно нещо може да се приеме за вярно само под резерва и до доказване на противното… Сигурно думите ми продължават да ви дразнят. Не се сърдете, господин абат, но — и това е всичко, което исках да изтъкна, — но аз съм един, наречете го чудовищен, случай на естествено, инстинктивно неверие. Това е факт. Радвам се на добро здраве, мисля, че съм доста уравновесен, деен съм по темперамент и винаги отлично съм минавал без мистицизъм. Нищо от това, което знам, нищо от това, което съм наблюдавал, не ми позволява да вярвам, че онзи дядо господ от детските ми години съществува; и досега, трябва да призная, прекрасно съм минавал без него. Моят атеизъм се е формирал едновременно с ума ми. Не е било нужно да се отричам от каквото и да било. Не си мислете, че съм от онези загубили вярата си хора, които продължават да призовават бога в сърцето си, от онези неспокойни духове, които отчаяно протягат ръце към небето и след като вече са открили, че то е пусто. Не, не, аз съм човек, който съвсем не протяга ръце. Един свят без провидение ни най-малко не ме тормози. Нали виждате, аз се чувствувам много удобно в този свят.
	Абатът размаха ръка в знак на отрицание.
	— Напълно удобно — настоя Антоан. — И ето че това трае вече най-малко петнадесет години…
	Той очакваше, че възмущението на свещеника ще избухне веднага. Но абатът мълчеше и кротко клатеше глава.
	— Това е чисто материалистическа доктрина, бедни ми приятелю — рече той най-после. — Нима сте останали толкова назад? Като ви слуша човек, ще си помисли, че вярвате само в тялото си. Като че ли вярвате само в половината — и то в коя половина? — на самия себе си… За щастие всичко това става само привидно, тъй да се каже, по повърхността. Вие сам не познавате вашите истински източници и не знаете каква скрита сила е оставило във вас християнското ви възпитание. Вие отричате тази сила, но тя ви води, бедни ми приятелю!
	— Какво да ви отговоря? Аз пък твърдя, че не дължа нищо на черквата. Умът ми, волята ми, характерът ми са се развили извън религията. Дори бих могъл да кажа, в противовес на нея. Аз се откъснах както от католическата, така и от езическата митология. За мен религия, суеверие — това са едни и същи неща… Не, действително, обективно погледнато, това, което християнското възпитание е оставило у мен, е равно на нула!
	— Слепец! — извика абатът, като рязко вдигна ръка. — Не виждате ли, че целият ви ежедневен живот: трудът ви, изпълнението на дълга, предаността към ближния изрично опровергават вашия материализъм! Няма много хора, в чийто живот бог да се проявява повече! Никой повече от вас не съзнава мисията си! Никой няма повече чувство за лична отговорност! Е, тогава? Не трябва ли да приемем, че божията повеля е очевидна? Спрямо кого се чувствувате отговорен, ако не към бога?
	Антоан не отговори веднага и абатът за миг помисли, че ударът е попаднал в целта. Всъщност възражението на свещеника се струваше на Антоан лишено от всякакво основание: да бъдеш съвестен в работата си, не означава непременно, че приемаш съществуването на бога, нито стойността на християнското богословие, нито някаква метафизическа увереност. Собственият му живот не беше ли доказателство за това? Но той отново почувствува, че между липсата на духовна вяра и крайната добросъвестност, която съблюдаваше в живота си, съществуваше необяснима несъвместимост. Човек трябва да обича работата си. Но защо пък да „трябва“? Защото човек, като обществено животно, трябва да допринася с усилията си за добрия ход на обществото, за неговия напредък? Необосновани твърдения, смешни, постулати! _В името на какво?_ Винаги същият въпрос, на който никога не беше намерил истинския отговор.
	— Хм… — прошепна Антоан най-после. — Съвест? Наслоени понятия? Оставени у всички ни от деветнадесет века християнство… Преди малко може би прибързано оцених на нула коефициента на моето възпитание… или по-скоро на моята наследственост…
	— Не, драги приятелю. Тези останки в душата ви, това е свещената подкваса, за която намеквах. Един ден този квас наново ще започне да се надига и ще накара да бухне цялото тесто. И в този ден вашият духовен живот, който се развива сам, както може и въпреки волята ви, ще намери своята ос, истинския си смисъл. Докато отблъсваш бога, ти не можеш да го разбереш; може би дори не можеш да го разбереш и когато го търсиш… Ще видите един ден, без да сте пожелали това, ще забележите, че сте влезли в пристанището. И в този ден вие най-после ще научите, че е достатъчно да вярвате в бога, за да се освети и съгласува всичко!
	— Но аз приемам това още отсега — отвърна Антоан усмихнато. — Зная, че много често нашите нужди създават сами лекарствата си и съм напълно готов да се съглася, че у голямото мнозинство хора нуждата да вярват е толкова повелителна, толкова инстинктивна, че тях малко ги е грижа дали това, в което вярват, е достойно за вярване: те наричат истина всичко онова, към което ги хвърля нуждата им да вярват… Впрочем — добави той, сякаш говореше на себе си — аз не мога да се отърва от мисълта, че повечето интелигентни католици, и особено мнозина културни свещеници, са повече или по-малко прагматици*, без сами да знаят това. Това, което за мен е неприемливо в догмите, трябва също така да бъде неприемливо за всички съвременни образовани умове. Само че вярващите държат на вярата си и за да не се разколебаят, избягват да мислят много, като се залавят за сантименталната, за моралната страна на религията. И освен това така добре са се погрижили да ги убедят, че черквата отдавна е опровергала без остатък всичките възражения срещу себе си, та те дори и не помислят да проверяват верността на тези твърдения… Извинявайте, но това беше казано само в скоби. Аз исках просто да обясня, че нуждата да се вярва, колкото и да е разпространена, не може да бъде достатъчно оправдание на християнската религия, която е така изпълнена с неясноти, със стари митове…
	[* Прагматизъм — философско течение, което приема, че истинността на дадено твърдение се определя от практическата му стойност. — Б.пр.]
	— Не става въпрос да се доказва съществуването на бога, когато човек го чувствува — заяви свещеникът и за първи път през целия разговор тонът му не допущаше възражение. После, като се наведе и направи приятелски жест, той продължи: — Това, което е непонятно, е, че именно вие, Антоан Тибо, говорите така. В много християнски семейства, уви, децата виждат, че родителите им живеят, като че ли няма бог; виждат, че ежедневният живот тече така, като че ли бог, за когото са им говорили, не съществува. Но вие! От най-ранно детство сте могли да откриете присъствието на бога във вашия дом! Вие, който сте видели как бог нашепва на бедния ви баща всяко от неговите дела…
	Последва мълчание. Антоан гледаше втренчено абата, сякаш се въздържаше да отговори.
	— Да — каза той накрая със стиснати устни, — именно аз съм виждал бога, уви, само чрез баща си. — Държането и тонът му доизказваха мисълта му. — Но днес не е подходящо да се разпростираме по този въпрос — добави той, за да прекрати разговора. Обърна глава и залепи чело о стъклото на прозореца. — Ето Крей — рече той.
	Влакът забави ход и спря. Лампата на тавана блесна и светлината стана по-жива. Антоан се надяваше, че някой пътник ще влезе в купето и присъствието му ще прекрати разговора. Но гарата изглеждаше празна.
	Влакът отново тръгна.
	След доста дълго мълчание, през което и двамата като че ли се бяха отдали на собствените си мисли, Антоан отново се наведе към свещеника.
	— Виждате ли, господин абат, две неща най-малко винаги ще ми пречат да се върна към католицизма. Най-напред въпросът за греха: аз съм неспособен, струва ми се, да изпитвам ужас от греха. И после въпросът за провидението: никога няма да мога да приема идеята за личен бог.
	Абатът мълчеше.
	— Да — продължи Антоан. — Това, което вие, католиците, наричате грях, за мен, напротив, е нещо живо и силно, инстинктивно, поучително! То именно позволява — как да кажа? — да се докоснеш до самата същност на нещата. Както и да вървиш напред. Никакъв прогрес… — о, аз не се мамя повече от който и да било друг относно стойността на думата „прогрес“, но тя е толкова удобна — никакъв прогрес не би бил възможен, ако човек покорно беше отбягвал греха… Но това би ни завело много далеч — прибави той и се усмихна иронично, като видя, че свещеникът леко вдига рамене. — Колкото до хипотезата за някакво провидение, о не! Единственото понятие, което приемам за безспорно, е понятието за безразличието на вселената.
	Абатът подскочи:
	— Но нима вашата наука върши друго? И тя, ще не ще, установи съществуването на един висш ред. Нарочно избягвам по-точния израз „божествен план“. Но, бедни ми приятелю, ако си позволяхме да отречем висшия разум, който ръководи явленията и чиито следи се виждат във всичко на този свят, ако се откажехме да приемем, че всичко в природата се стреми към някаква цел, че всичко е било създадено, за да се осъществи една хармония, ние не бихме могли да разберем абсолютно нищо!
	— Но… Добре, нека да е така! Вселената е неразбираема за нас. Приемам това като факт.
	— Това неразбираемо, драги приятелю, е бог!
	— Но не и за мене. Още не съм отстъпил на изкушението да наричам бог всичко, което не разбирам.
	Той се усмихна и помълча няколко секунди.
	Абатът го гледаше, готов да отбие следващото нападение.
	— Впрочем — подхвана Антоан, като продължаваше да се усмихва — за повечето католици идеята за божественото се свежда до детското понятие за „дядо господ“, за един малък личен бог, който е втренчил очи във всеки един от нас и с нежна грижа следи най-малките колебания на нашето съзнание, съзнанието на дребни като атоми същества, за един бог, от когото всеки от нас неуморно иска в молитвите си: „Боже, просветли ме… Боже, дай ми…“ и т.н. Разберете ме, господин абат, ни най-малко не искам да ви засегна с лесни сарказми. Но аз не разбирам как човек може да предположи съществуването на най-малката психологична връзка, на най-малката размяна на въпроси и отговори между който и да е от нас, безкрайно малка случайност в живота на вселената — дори между земята, тази прашинка между прашинките, — от една страна, и това огромно всичко, този принцип на вселената! Как мога да вложа в него човешка чувствителност, бащинска нежност, състрадание? Как да възприема сериозно ползата от причастието, от молитвите или пък — да речем какво? — от платената литургия, която се отслужва _за_ еди-кого си, _за_ една душа, временно хвърлена в чистилището? Хайде де! Действително няма никаква съществена разлика между тези обреди, тези вярвания на католическия култ и обредите на коя да е примитивна религия, езическите жертвоприношения, жертвите, които диваците принасят на идолите си!
	Абатът понечи да отговори, че съществува естествена религия, обща за всички хора, и че догмата е именно това; но отново се сдържа. Сгушен в ъгъла, със скръстени ръце, мушнал пръстите си в ръкавите в търпелива, примирена и същевременно малко иронична поза, той като че ли чакаше края на тази импровизирана реч.


	Пътуването наближаваше края си. Колелетата на вагона започнаха да тракат силно, преминавайки над стрелките на линиите в парижките предградия. Многобройни светлинки блещукаха в нощта през замъглените стъкла.
	Антоан, който имаше да прибави още нещо, побърза да продължи:
	— Впрочем, господин абат, не се заблуждавайте от думите, които току-що употребих. Макар че нищо не ми дава право — това ми е напълно ясно — да се впущам в областта на философията, искам да бъда откровен докрай. Аз ви говорих за висш ред, за принцип на вселената… Всъщност, струва ми се, че бих имал точно толкова основание да се съмнявам в този ред, колкото и да вярвам в него… От своя зрителна точка животното, наречено човек, какъвто съм аз, констатира един обширен, безкраен хаос от развихрени сили… Но подчиняват ли се тези сили на общ закон, закон, различен от тях и извън тях? Или се подчиняват на… — как да кажа? — на вътрешни закони, които лежат във всеки атом и ги карат да осъществяват някаква лична съдба, на закони, които не господствуват над тези сили, които не идват отвън, но които са се слели с тях, които някак си само ги оживяват?… И също така, до каква степен е свързана играта на явленията? Аз също така бих приел, че причините се пораждат безкрайно едни от други, като всяка причина е последица на друга причина и всяка последица причина на други последици. Защо непременно трябва да си представяме някакъв висш ред? Дали това не е изкушение на нашия логичен дух? Защо да искаме да намерим обща насока в тези движения, които се сблъскват едни с други до безкрайност? Често пъти съм си казвал: светът върви, сякаш нищо не води до нищо, сякаш нищо няма никакъв смисъл…
	След като загледа Антоан мълчаливо, абатът наведе очи и с ледена усмивка изрече:
	— След всичко това, струва ми се, ще ми бъде трудно да сляза още по-ниско…
	После той стана, за да закопчае палтото си.
	— Моля ви да ме извините, загдето ви казах всичко това, господин абат — каза Антоан с искрен изблик на съжаление. — Такива разговори никога не водят до нищо, само дразнят хората. Не знам какво ме прихвана днес.
	Те стояха прави един до друг. Абатът погледна тъжно младия човек.
	— Вие ми говорихте открито, като на приятел. Поне за това съм ви признателен.
	Той като че ли се поколеба дали да каже още нещо, но влакът вече спираше на гарата.
	— Да ви отведа ли в къщи с кола — предложи Антоан със съвсем различен тон.
	— С удоволствие, с удоволствие…


	В таксито Антоан, загрижен, обхванат вече от сложните задължения, които го чакаха, почти не говореше. Неговият спътник също мълчеше, сякаш бе потънал в размисъл.
	Но когато минаха по моста на Сена, абатът се наведе към Антоан:
	— На колко… години сте? На тридесет?
	— Скоро ще стана на тридесет и две.
	— Вие сте още млад човек… Ще видите. И други като вас са разбрали в края на краищата. И вашият ред ще дойде. В живота има часове, когато човек не може да мине без бога. Има един час, по-страшен от всички други: последният…
	„Да — мислеше си Антоан. — Този ужас от смъртта… който тегне тъй силно над всеки цивилизован европеец… Докато най-после повече или по-малко убие у него радостта от живота…“
	Свещеникът една не намекна за смъртта на господин Тибо, но се въздържа.
	— Представяте ли си какво значи — подхвана той — да се изправиш на прага на вечността, без да вярваш в бога, без да виждаш на другия бряг всемогъщия и милосърден баща да ти протяга ръце? Да умреш в пълна тъмнина, без най-слабия лъч от надежда?
	— О, господин абат, аз зная това така добре, както и вие. — И той също току-що бе помислил за смъртта на баща си. — Моят занаят — продължи той след кратко колебание, — моят занаят, както и вашият е да помагаме на умиращите. Аз може би съм виждал да умират повече невярващи от вас и имам толкова ужасни спомени от тези мигове, че ако можех да направя на болните си инжекции за вяра в последния момент… Не съм от онези, които изпитват мистично благоговение пред стоицизма, проявен в предсмъртния час. За самия себе си аз си желая, без да се срамувам, в този миг да бъда в състояние да възприема най-утешителната увереност. Толкова се страхувам от край без надежда, колкото от агония без морфин…
	Той усети разтрепераната ръка на абата върху своята. Очевидно свещеникът искаше да изтълкува това неочаквано признание като добро предзнаменование.
	— Да, да — поде той, като стискаше лакътя на Антоан с жар, в който се чувствуваше благодарност. — Е, послушайте ме: не си затваряйте всички врати към този утешител, от когото, както всички нас, и вие някой ден ще се нуждаете. Искам да кажа: не се отказвайте от молитвата.
	— Молитвата ли? — възрази Антоан, като поклати глава. — Този глупав зов… Към какво? Към този проблематичен ред! Към един сляп и ням, един… безразличен ред?
	— Няма значение, няма значение… Да, именно този „глупав зов“! Послушайте ме! Все пак, каквото и да бъде временното заключение, до което достигне вашата мисъл, каквато и да бъде тъмната представа за този ред и този закон, който стои зад явленията и който вие съзирате в минути на проблясък, все пак вие трябва да се обърнете към него, скъпо дете, и да се молите! О, по-добре приемете каквото и да е, заклевам ви, отколкото да се погребете във вашата самота! Поддържайте допира, запазете възможен език с безкрайното, дори ако в момента няма общение, дори ако в момента това общение е привидно само монолог!… Няма значение дали това е неизмерима нощ, безличност, неразгадаема загадка, все пак молете се на нея! Молете се на непознаваемото, но се молете. Не се отказвайте от „глупавия зов“, защото един ден вие ще разберете, че на този зов отговаря изведнъж една вътрешна тишина, едно чудно успокоение…
	Антоан не отговори.
	„Непроницаема преграда…“ — помисли си той.
	Но чувствуваше, че свещеникът е дълбоко развълнуван и реши да не казва нищо, което може още по-силно да го огорчи.
	Те вече пристигнаха на улица Грьонел.
	Колата спря.
	Абат Векар улови ръката на Антоан и я стисна. После, преди да слезе, навеждайки се в тъмнината на колата, той прошепна с променен глас:
	— Католическата религия, драги приятелю, е съвсем друго нещо, вярвайте ми: тя е много повече, отколкото ви е било дадено да прозрете…
