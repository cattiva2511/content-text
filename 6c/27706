	Едни сиромаси имали гъска. Като не могли вече да я хранят, рекли да я заколят и да я изядат. Сложили я на трапезата. Но нямали хляб.
	— Не може тъй — рекъл мъжът. — Аз ще занеса гъската на богатия ни съсед, че дано ми даде нещо за нея.
	Взел печената гъска и право в къщата на богаташа.
	— Добър ден, съседе. Донесох ти една печена гъска.
	— Благодаря, благодаря, съседе — отговорил богатият. — Раздели я на всички ни в къщи и дай всекиму каквото му се пада.
	Богатият имал жена, два сина и две дъщери — всичко шест души. Донесли на селянина нож. Той взел ножа, помислил малко, отрязал главата на гъската, подал я на стопанина и казал:
	— Ти си глава на къщата; на тебе се пада главата.
	Отрязал опашката, дал на жената и рекъл:
	— Ти седиш дома, въртиш къщата — тебе се пада опашката.
	Отрязал краката, подал ги на синовете и казал:
	— Вие, като млади, много ходите, много тичате — на вас краката.
	Отрязал крилете, дал ги на дъщерите и рекъл:
	— Вие няма да живеете дълго при баща и майка; ще порастете и ще изхвръкнете от къщи — на крилете.
	— Пък другото се пада на мене — рекъл той, взел го и си тръгнал.
	— Чакай, чакай! — извикал засмяно богаташът. — Де отиваш? Я дайте да го почерпим!
	Почерпили го, дали му хляб и го изпратили с много здраве.
	Научил се за тая случка друг селянин. Той бил завистлив. Заклал пет гъски, опекъл ги и отишел у богатия. Той се надявал, че ще го наградят много добре.
	— Добър ден! — казал, като влязъл.
	— Добре дошел. Какво ходиш тъй, приятелю?
	— Донесох ти тези гъски.
	— Благодаря. Раздели ги помежду ни по равно.
	Мислил селянинът, кроил тъй и инак — не можел да ги раздели; гъските пет, хората шест.
	— Не може — казал най-после той.
	— Идете повикайте бедния съсед! — рекъл богаташът.
	Повикали го.
	— Защо ви трябвам? — запитал той.
	— Да разделиш тези гъски на всинца ни, та никой да не се сърди!
	— Добре.
	Взел една гъска, подал я на богатия и жена му и рекъл: „Тая гъска и вие двама — ставате три“.
	Взел друга, дал я на синовете и казал: „Една гъска и вие двама — ставате три“.
	Взел трета, подал я на дъщерите и рекъл: „Тая гъска и вие двете — ставате три“.
	Взел най-после останалите две гъски, сложил ги пред себе си и рекъл: „Две гъски и аз един — ставаме три“.
	— Много добре! Да си жив! — извикал засмяно богатият. — Раздели ни гъските по равно и себе си не забрави.
	Той го наградил и го изпроводил с много здраве, а завистливият селянин си отишел засрамен и с празни ръце.
