	Баща и син карали да продават магаре на пазара. Срещнал ги селянин и казал:
	— Гледай колко глупав човек! Магарето без товар, а той и момчето му ходят пеш.
	Бащата качил момчето на магарето.
	Срещнали ги две жени и рекли:
	— Това момче не жали баща си. Качило се на магарето, а той ходи пеш.
	Като поотминали, бащата свалил момчето. Качил се той. Срещнали ги три моми и рекли:
	— Тоя баща язди, а момчето му едвам се влачи от умора.
	Бащата покачил и момчето на магарето.
	Срещнал ги старец и попитал:
	— Това магаре ваше ли е?
	— Наше — отговорил бащата.
	— Като гледа човек как го измъчвате, никога няма да помисли, че е ваше. Сега, както се е уморило добичето, вие трябва да го носите, а не то да мъкне двама ви.
	Бащата и синът слезли от магарето. Вързали му краката. Прекарали под въжето прът и понесли магарето на рамо.
	Стигнали до един мост. Отдолу течала дълбока река. Магарето се уплашило от водата. Тъкмо когато минавали моста, то се разшавало, скъсало връвта и паднало в реката. Удавило се.
	Бащата погледнал, погледнал, па казал:
	— Бягай, синко, да бягаме, доде не е казал някой да се хвърлим и ние при магарето!
