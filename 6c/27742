	Цигулар чуден в гора засвирил. Свирил и дирил приятел верен.
	Дочул го Вълчо. Дошъл при него. Спрял се, послушал, па заговорил:
	— Бай Цигуларко, хубаво свириш. Можеш ли някак да ме научиш така да свиря? С хубава свирня ще си примамвам лесно овчици!
	— Бива, Вълчане — рекъл свирачът. — Ела след мене!
	И Вълчо тръгнал. Стигнали скоро дърво свалено. Свирачът с мъка го понадигнал.
	— Пресегни с крака! — рекъл на Вълчо. — Под това дърво има цигулка. Вдигни я леко! С нея ще свириш.
	Подпъхнал крака Вълчо зарадван. Но цигуларят пуснал дървото и му притиснал здраво краката.
	Дръпнал се Вълчо, почнал да вие:
	— Олеле, майко, какво дочаках!
	— Тъй ти се пада! — рекъл свирачът. — Кой овце граби, гуслар не става!
	Тръгнал свирачът сам из гората. Дръпнал пак лъка и си засвирил.
	Чула го Лиса. Дошла при него.
	— Хубаво свириш, бай Цигуларко. Можеш ли някак да ме научиш така да свиря, та по-лесничко пилци да хващам?
	— Мога, кумице — рекъл свирачът. — Ела след мене!
	Тръгнала Лиса.
	Стигнали скоро тясна пътечка. Свирачът привел един клон жилав.
	— Дай си краченце — рекъл на Лиса. — Ще го завържа да се огъне, та по-пригодно да държиш лъка.
	— Вземи, вържи го — рекла му Лиса.
	Той й завързал крака о клона. После огънал друг клон отсреща и пак й рекъл:
	— Другото краче дай тука, Лисо!
	И той завързал здраво и него. Па пуща двата клона нагоре. Те се изправят, Лиса увисва. Замахва крака и заскимтява.
	— Тъй ти се пада! — рекъл свирачът. — Кой пилци хваща, гуслар не става!
	Тръгнал свирачът пак из гората. Дръпнал си лъка и си засвирил, дано го чуе приятел верен.
	Зачул го Заю. Дошъл при него. Спрял се, послушал, па заговорил:
	— Бай Цигуларко, хубаво свириш. Я да научиш и мен да свиря. На нашите зайци свирач ще бъда. От всеки заек зелка ще вземам — богат ще стана!
	— Защо не, Зайо, ще те науча — казал свирачът. — Ела след мен!
	И той го завел под едно дърво и там му рекъл:
	— Ти имаш предни крака възкъси. Мъчно ще свириш. Ще трябва да се разтегнат малко.
	И той му вързал здраво краката, па го увесил на една клонка.
	Люшнал се Заю, заплакал жално.
	— Тъй ти се пада! — рекъл свирачът. — Кой зелки сбира, гуслар не става!
	И цигуларят пак си засвирил. Колкото свирел, по` се унасял.
	Окъсан дървар дошъл при него. До едно дърво се пооблегнал, разтворил уста: слуша ли, слуша.
	Спрял цигуларят, той не продумва — стоял омаян. Най-подир рекъл:
	— Да си жив, момко! Цял ден съм сякъл дърва в гората, но както свириш — до утре слушвам!
	— Пък аз на тебе цял живот свирвам! — рекъл свирачът. — Ти ще ми бъдеш приятел верен!
