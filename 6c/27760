	Трохичката питаше. Хлябчо отговаряше.
	— Бате Хлябчо, я кажи, защо аз съм слабичка, а ти — едър и силен?
	— Защото си самичка, отделена от всички. А у мен са събрани и до една сдружени безброй много трохички.
	— А защо са сдружени?
	— Да са здрави и силни.
	— Защо им е силата?
	— Да си хранят юначе с накривено калпаче. Юначето ще расне. Орач ще си порасне, ще разоре нивята.
	— Защо му са нивята?
	— Да засее зърната.
	— Защо му са зърната?
	— Да му родят класове.
	— Защо му са класове?
	— Да пожъне пшеница.
	— Защо му е пшеница?
	— Да си мели брашънце.
	— Защо му е брашънце?
	— Да си меси хлебчета.
	— Защо му са хлебчета?
	— Да нахрани орачи, да нагости сеячи, ранобудни жътвари, работливи вършачи, сладкодумни мливари, бързоръки хлебари. Да нахрани момченца със звънливи гласчета, девойчета мънички с работливи ръчички. Да се трудят всичките, да пълнят главичките с ум и разум, с наука, да достигнат сполука!
	Провикна се трохата:
	— Бате Хлябчо, жив да си! Отвори ми очите! Колко мъка, колко труд за нас дава селякът! А хлебните трошички носят здраве и сила на работните душички. И аз много желая да зарадвам селяка. Но нали съм мъничка, отделена самичка от моите сестрички, какво мога да сторя?
	— Успокой се, трохичке! И ти ще си постигнеш, каквото си желаеш!
	Това Хлябчо щом рече, вратата се отвори. Влезе малко девойче, видя хляба и рече:
	— Гледай, хляб тук оставен! И пръснати трохички!
	Девойчето посегна. Прибра хляба в долапа. Събра в шепа трохите. Прозореца разтвори, подхвърли ги и рече:
P>
	„Долетете, птиченца,
	милички сестриченца,
	трошички си клъвнете,
	в полето си хвръкнете,
	запейте си в трънака,
	зарадвайте селяка.“
P$
	Долетяха птичките. Едно сиво птиченце най-сладичко църкаше. Трохата го молеше:
P>
	„Клъвни мене, птиченце,
	миличко сестриченце,
	запей песен в трънака,
	та зарадвай селяка.“
P$
	Клъвна си я птичето. Хвръкна към горичката. Запя сладко в трънака и зарадва селяка. Разора той земята. Зася с песен нивята.
