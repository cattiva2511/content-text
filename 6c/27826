	Още някъде през шестия век един учен английски монах, запленен от огромното, безкрайно и загадъчно море, написал епическата поема „Беоулф“. Оттогава по страниците на книгите страховитото чудовище Грендел — олицетворение на морската стихия, и Беоулф — силният, смел човек, непрестанно подхващат ожесточените си схватки, в които накрая все пак най-често победител е Беоулф.
	В английската литература, отразяваща живота на този малък остров, морската тема е неизчерпаем източник на сюжети. Отвъд водата е големият свят, отвъд водата са богатствата на земята, отвъд е всичко. Бойно поле за англичаните от времето на Елизъбет — това е пак морето, по непознатите му ширини проправят път търговците, авантюристи и пирати намират в него удовлетворение на своите амбиции и утоляват жаждата си за приключения и плячка. Легенди, хроники, морски дневници вдъхновяват старите поети, подвизите на Хоукинсите, на Фробишър, на Джилбърт, на Дрейк, на Дейвис и на Роли задържат въображението и стимулират драматурзи и писатели.
	През 1719 година Дениъл Дефо създава корабокрушенеца Робинзон Крузо. Един век по-късно Тобиъс Смолет разработва истинския морски сюжет. Следват го капитан Мериът, Стивънсън, Киплинг, Джоузеф Конрад… Но всъщност, повече и по-малко, всеки от известните английски автори е написал по нещо за морето.
	Ала колкото и да се е променил днес светът, колкото и друго да е сегашното ни всекидневие, предизвикателството на морската стихия си остава непроменяемо и все тъй примамливо, както по времето на Беоулф. Няма съвременни изобретения, които да заместят мъжеството, няма машини, по-могъщи от човешкото дръзновение и волята да оцелееш. Затова и сега морската тема продължава да привлича перото на писателите.
	В този сборник са поместени английски новели и разкази, написани през последните петдесетина години. Наше желание при съставянето му беше както да се представят някои от най-изтъкнатите автори, така и да се покаже разнообразието в разработването на морската тема. Тук ще се срещнете с Джоузеф Конрад — неоспорвания познавач на моряшкия живот, с Джордж Маки Браун — един от най-видните съвременни представители на английския морски разказ, с лиричната Катрин Менсфийлд, продължителката на „чеховското“ в кратката белетристична форма, с В. С. Притчет и неговия „Моряк“, с Шалимар, с Джон Уелмън; Джон Хаумсън ще ви разкаже за суеверието, честия спътник на моряците в „Писмата на Вандердекен“, Уилиям Трейвис — за радостите на подводния лов. Всеки от поместените автори си е извоювал име на литературното поприще и всеки от тях обича морето и мореплавателите. И както ще видите, всички те дълбоко вярват в стиховете, написани през седемнадесетия век от поета Томъс Треън:
P>
	Ти истински не можеш да се радваш, на света,
	ако соленото море не бие в твойте жили,
	ако не си наметнат с небесата
	и със звездите — увенчан!
P$
