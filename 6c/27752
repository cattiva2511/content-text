	Имало едно време прочут шегобиец. Мало и голямо говорело за неговите хитрини. Дощяло се на един селянин да го види. Наканил се да отиде в къщата му. Но не искал да се яви с празни ръце. Уловил една стара кокошка. Занесъл му я.
	— Какво те носи, приятелю? — попитал шегобиецът.
	— Дойдох да те видя и да ти донеса тая кокошчица.
	— Добре си ми дошъл! Влез вътре да те нагостя!
	Влязъл. Похапнал. Посръбнал. Отишъл си весел.
	Минало се, каквото се минало, селянинът дошъл пак. Похлопал на вратата.
	— Кой хлопа? — попитал шегобиецът.
	— Аз съм. Отвори! Нали помниш, че ти донесох кокошка.
	— А, така ли! Навреме си дошъл. Ела да обядваме.
	Селянинът се вмъкнал и пак се наял хубаво.
	Подир няколко дни дошъл друг селянин. Почукал на вратата.
	— Кой чука? — попитал шегобиецът.
	— Аз чукам.
	— Кой си ти?
	— Съсед съм на оня селянин, който ти донесе кокошката.
	— Добре си ми дошъл! Ела да похапнем!
	На сутринта дошъл друг селянин, похлопал и рекъл:
	— Аз съм съсед на съседа на оня селянин, който ти донесе кокошка.
	Шегобиецът отговорил:
	— Истина ли казваш? Влез тогава да те нагостя.
	Стопанинът сложил паница с гореща вода пред безочливия селянин и рекъл:
	— Сърбай, приятелю!
	Селянинът засърбал.
	— Как ти се вижда чорбата? — попитал шегобиецът.
	— Постничка.
	— Вярно, че е постничка, но ще прощаваш, гостенино. Защото това е чорбата, що сварих от остатъците на чорбата, с която гостих твоя съсед. А пък неговата чорба бях сготвил от остатъците на оная кокоша чорба, с която нагостих селянина, който ми донесе кокошката.
	— Че то не е чорба тогава, а топла водица.
	— Вярно, топла е, приятелю! Но ако дойде и твоят съсед след тебе, направо от кладенеца ще сърба.
