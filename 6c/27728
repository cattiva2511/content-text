	Скри се Гошо зад черната дъска. Обърна си кожухчето. Наложи хартиена шапка. Изписа си с въглен дълги мустаци. Излезе пред учениците и викна високо:
	— Елате, момчета! Ще видите чудото на чудесата: как от едно перо стават двадесет!
	Разсмяха се момчетата. Струпаха се около Гоша. Всекиму се искаше да види как от едно перо ще станат двадесет!
	— Показвай де! Показвай, да видим! — викаха всички.
	Гошо сложи на ръка едно перце за писане. Всички впериха очи.
	— Дайте друго, момчета! Това не става! — рече Гошо и протегна ръка.
	Тоз миг сложиха още едно в ръката му.
	— И това не става.
	Някой сложи трето, четвърто.
	А Гошо все викаше:
	— И туй не става. Трябва по-остро!… Още по-остро!… Малко по-остричко!
	В туй време момчетата го гледаха в ръцете и чакаха да видят чудото на чудесата!
	Малкият Ваню сложи едно дълго перце. Гошо смъкна шапката. Поклони се пред другарите си и викна засмяно:
	— Свършено, момчета! Имах само едно перце, а сега в ръката ми са двадесет. Които ми харесват, ще ги взема за награда. А лошите ще ви върна, че да има и друг път какво да слагате, когато гледате ново чудо на чудесата!
