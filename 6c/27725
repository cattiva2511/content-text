	Имало едно време един дядо и една баба. Те много обичали да ядат медени питки. Един ден бабата опекла доста питки. Яли, яли на обед, останали им и за вечерта.
	Дядо рекъл на баба:
	— Хайде, бабо, да се обзаложим.
	— За какво, дядо?
	— За питките. Който се удържи да не проговори до вечерта, той ще изяде питките.
	— Съгласна съм, дядо.
	Седнали дядо и баба — мълчат ли, мълчат.
	По едно време в къщи влязъл крадец.
	Почнал да тършува навсякъде. Гледали го бабата и дядото, но мълчали. Думица не продумвали. Нито пък помръдвали.
	Крадецът, като видял, че стопаните са страхливи, станал още по-безочлив. Разбутал и разхвърлял навсякъде. Най-сетне отворил долапа и намерил питките. Взел ги, задигнал и други неща, па тръгнал да си отиде. Бабата не се стърпяла и извикала:
	— Дядо, гледай! Крадецът ще отмъкне и питките!
	Засмял се дядото и отвърнал:
	— Изгуби, бабо, изгуби! Ти първа проговори. Аз ще изям питките.
	— Нито ти, нито бабата — отвърнал крадецът. — Щом за такава празна работа сте мълчали, заслужава и да не ядете тая вечер.
	И той взел питките, па избягал.
