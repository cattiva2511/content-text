	Хитрец вързал десетина диви петли на една пръчка, сложил ги на рамо, тръгнал по улицата и завикал:
	— Продавам врабци, врабци! Който купи, доволен ще остане. Евтино ги давам!
	Срещнал го богат минувач. Попитал го:
	— Колко ги продаваш, приятелю?
	— Пет за една жълтица!
	На минувача се видели доста евтини толкова хубави диви петли, извадил една жълтица и я дал на продавача.
	Хитрецът бръкнал в торбата си, гдето имало няколко врабчета, извадил ги, подал ги на купувача и рекъл:
	— Ето ти пет врабци за една жълтица.
	— Ами защо мъкнеш тия диви петли, като продаваш скрити врабци? — попитал богатият минувач.
	— За да привличам други диви петли, които ме мислят за глупав, а сами са по-глупави от мене.
