	Един умник влязъл с магаренце в манастирски двор. Под ореха сред двора трима монаси ядели печено прасе.
	— Да ви е сладко, братя! — рекъл умникът.
	— Сполай ти, странниче, сполай ти, по каква работа си се запътил? — отговорили монасите.
	— А бе патила ме моята работа, ами вие дали не можете ме нагости?
	— Можем, но ако ни наддумаш.
	— Питайте, аз ще отговарям.
	Започнал първият монах:
	— Где е средата на Земята?
	Умникът показал с тоягата предния десен крак на магарето и казал:
	— Там, дето е ей тоя крак на магарето ми.
	— А отгде знаеш? — възразил монахът.
	— Ако не вярвате, благоволете да измерите — рекъл умникът — дали ще излезе там, или другаде.
	Монахът млъкнал поразен.
	Тогава заговорил вторият монах:
	— Колко звезди има на небето?
	— Толкова, колкото косми има моето магаре — отсякъл умникът.
	— А как ще докажеш, че са именно толкова? — настоявал пак монахът.
	Умникът отговорил:
	— Ако не вярваш, преброй ги и ако излязат повече или по-малко, тогава ще се препираме.
	— Приятелю — не преставал монахът, — нима могат да се преброят космите на магарето?
	— А звездите на небето могат ли да се преброят! — отговорил умникът.
	Монахът останал засрамен.
	Сега дошъл ред на третия монах.
	— Слушай, приятелю, кажи колко косми имам в брадата си? — попитал той.
	Умникът, без да се замисли, отговорил:
	— Толкова, колкото косми има опашката на моето магаре.
	— Как ще докажеш това? — попитал монахът.
	— Лесно — забелязал умникът. — Ще скубем по косъм от брадата ти и от опашката на магарето. Ако не излязат точно, ти ще бъдеш прав.
	Монасите останали изненадани от остроумието на пътника и го на гостил и богато.
