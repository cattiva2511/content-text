	Един скъперник много обичал да се подиграва с другите.
	Той си купил от пазара кошница яйца. Отишъл при носачите и рекъл:
	— Който дойде с мене да ми носи кошницата, ще му кажа три поуки.
	Един носач се съгласил. Дигнал кошницата и я понесъл.
	Като повървели малко, носачът се обърнал към скъперника и рекъл:
	— Кажи ми първата поука.
	А той отговорил:
	— Ако ти кажат, че е по-добре да си гладен, отколкото сит, да не вярваш!
	— Добре — рекъл оня.
	Повървели още малко. Носачът пак казал:
	— Кажи ми другата поука.
	Скъперникът отговорил:
	— Ако ти кажат, че е по-добре да вървиш пеш, отколкото да яздиш кон, да не вярваш!
	— Добре — рекъл пак носачът.
	Като наближили къщата, носачът се спрял и попитал:
	— Каква е третата поука?
	Скъперникът отвърнал:
	— Ако ти кажат, че има по-глупав от тебе, да не вярваш!
	Носачът не казал нищо. Пристъпил още няколко крачки и изведнъж изпуснал кошницата. Тогава той се обърнал към скъперника и рекъл:
	— Ако ти кажат, че е останало здраво яйце в кошницата, да не вярваш!
