	Шарко мразеше Петлето. За какво — и той не знае. Казват, че било, загдето то си пее, а той лае.
	Веднъж Петлето бе гладно. Залък някакъв кълвеше. Шарко лавна кръвожадно:
	— Тоя залък мой си беше! Крадльо, по-далече стой! Залъкът е само мой!
	— Твой ли, мой ли — не се знай! Аз кълва ли, ти не лай!
	Шарко кипна:
	— Я го виж! Знаеш ли пред кого стоиш?
	— Зная, зная — пред палиш!
	Шарко скочи разлютен. Петлю изкрещя смутен. Хукна, в къщи чак се скри. Ала Шарко го откри и към него връхлетя.
	Петлю припна, полетя. На водника кацна в миг и нададе страшен вик.
	— Кукуригу! Оле, ох! Туй за туй си отидох!
	Но тоз час торба съзря над водника и в торбата се навря.
	Шарко спря се, па извика:
	— Туй торбище де се взе? То Петлето ми отне!
	През туй време чу се шум. Като хала влезе Крум, на стопаните момчето. Бързо той торбата сне и помъкна я с Петлето, а то сгушено мълчеше.
	— Тичай, Славе, да летим! — рече Крум на Славя вън. — Чуй училищния звън! До стената ще стоим!
	— Бързай! — отговори Слави. — Пак нас ще накажат прави. Ей звънецът спря да бий. Тичай, тичай, дано сварим, учителя да преварим!
	Те презрамиха торби, като вихър полетяха. Щом в училище се спряха, и учителят дойде. Нов урок ще предаде. И той почна да разказва:
	— Ще опишем днеска как сутрин Слънчо се показва…
	Но той спря, направи знак:
	— Круме, прибирай торбата кога в час се преподава! И какво там в нея шава?
	Очи впериха децата.
	Петлю хукна към дъската.
	Да живее свободата!
	Всички скочиха за миг. Олелия, шум и вик:
	— Дръж, бре! Дръжте! Дръж! Хвани го!
	Но вън Петлю отлетя, криле плесна и запя:
	— Кукуригу!
