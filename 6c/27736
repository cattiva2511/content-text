	__Дана.__ Ех да знаеш, Колчо, какъв сън съм сънувала нощес?
	__Колю.__ Какъв?
	__Дана.__ Сънувах, че чичо Тевекелко ме заведе в новата сладкарница. Седнахме на една маса. Донесоха ни пълна чиния с различни сладки. Аз изядох една, още една, че още една… Колко бяха вкусни!
	__Колю.__ Ами сети ли се поне една сладка да вземеш за мене?
	__Дана.__ Сетих се, но не ти донесох, защото нали знаеш, че от сладки те боли стомаха.
	__Колю.__ Болял ме — вятър! Свидла! Гледала само за нея да има! Пък аз и насън каквото имам, все на тебе го давам. Нощес сънувах, че държа един бонбон, обвит в бяла хартишка. Ти ми го поиска и аз ти го дадох. Като го разви, бонбонът беше като бял прах. Не бях виждал такъв бонбон. Поисках и аз да опитам. Но доде те видя, ти го изсипа в устата си…
	__Дана.__ Е, после?
	__Колю.__ После почна да викаш, да плюеш и да тропаш с крака… Тогава чак разбрах, че съм ти дал онзи прах хинин, дето го скрихме в долапа, когато беше болна. Уж да го не вземеш, пък мама ти купи още пет!
	__Дана.__ Мълчи, Колю! Подгорче ми в устата.
	__Колю.__ Нищо, нищо, Данке. Хапни си от нощесните сладкиши и ще ти мине!
