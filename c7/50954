P>
	Денят се ражда… Жажда пустинна
	като талаз накипя и запя…
	Жена милоока! — добра и невинна —
	денят се ражда, а аз ще заспя…

	Сърцето чакало, но не дочакало,
	плакало, докато сипне зората…
	На двора тревясал и утрото плакало,
	плакало с бистра роса по тревата…

	Бяла и румена като циклама
	в дните ми горестни ти се яви!
	Мълком те гледам… Път към теб няма!
	Късно е вече, уви!…

	Чашата само скръбта ми разбира
	и ще остане тя — ален завет!
	Един ще се ражда, друг ще умира
	в ръка с пистолет…

	Съдба неотменна — задача решена!
	Стройна и свежа, с походка лека
	дори да се върнеш пак в рокля зелена —
	самотна ще бъде една пътека…
P$
