>	1.

	Карло Друз се влачеше по паважа.
	Вървеше с ленива крачка по разнебитения кален тротоар с напукани и неравни плочи под голите клони на дъбовете, болезнено усещайки заобикалящата го среда. Миризмата на цигарен дим бе увиснала в студения нощен въздух зад ъгъла, където бе оставил колата си. Трийсетина метра след него се бе гмурнал в басейн от аромати — дезодорант или някакъв евтин парфюм. От втория етаж на една от къщите гърмеше парче на „Мотли Крю“. Чуваше се съвсем ясно от улицата, вътре ревът сигурно бе оглушителен.
	От дясната му страна две пресечки по-нататък, в осветения прозорец, се мярна безплътна кремава сянка. Погледът му се задържа на прозореца, но повече нищо не мръдна. Покрай него се завъртя самотна снежинка, после още една.
	Друз можеше да убива, без да влага никакви чувства, но това не означаваше, че е глупав. Внимаваше много: никак не му се искаше да прекара остатъка от живота си в затвора. Затова, пъхнал ръце в джобовете, той крачеше безгрижно — най-обикновен гражданин, излязъл да се поразходи. Да огледа. Да усети. Яката на скиорското му яке покриваше ушите, а отпред стигаше до носа. Над челото му бе надвиснала плътно придърпаната надолу козирка на бейзболна шапка. Ако някой се разминеше с него — случаен минувач, закъснял с разходката на кучето — нямаше да види нищо освен очи.
	Набелязаната от него къща, както и гаражът зад нея, се виждаше от края на пресечката. На алеята нямаше никой, жива душа не се мяркаше наоколо. Отпред стърчаха няколко боклукчийски кофи като пластмасови табуретки пред бар. На приземния етаж светеха четири прозореца, а на горния — още два. Гаражът тънеше в мрак.
	Друз не се озърна — беше твърде добър актьор за такова евтино изпълнение. Малко вероятно бе някой от съседите да гледа, но знае ли човек? Някой старец, измъчван от поредния пристъп на безсъние, застанал до прозореца, наметнал халат върху отпуснатите си рамене и зареял скучаещ поглед надолу към тъмната улица… Друз го виждаше много ясно в съзнанието си и действията му бяха предпазливи: хората тук имаха пари, а той, Карло, бе просто някакъв непознат в тъмнината. Всяко плахо и неуверено действие, също като неудачна реплика на сцена, щеше да бъде моментално забелязано. И ченгетата щяха да дойдат на минутата.
	По-скоро с непринудено направена крачка, отколкото с внезапно движение, Друз кривна в тъмната част на алеята и се приближи към гаража, който бе свързан с къщата посредством топла връзка. Вратата в другия й край нямаше да е заключена — тя водеше направо в кухненското помещение.
	— Ако не е в кухнята, тя ще е в хола и ще гледа телевизия — бе му казал Бекър възбудено, с блеснало лице, заляно от гореща вълна на несдържано удоволствие.
	На откъснат от бележника си лист бе нарисувал схема на приземния етаж, прекарвайки очертанията на коридорите с връхчето на молива си. Той трепереше в ръцете му, оставяйки по бялата хартия криволичещи линии от графита като следи от развълнуван червей.
	— Исусе Христе, какво не бих дал да съм там и да гледам.


	Друз измъкна ключа от джоба си, издърпвайки го за верижката, на която бе прикачен. После захвана верижката за гайката на колана си, да не би да вземе да изпусне ключа някъде из къщата и да го загуби. Протегна пъхнатата си в ръкавица ръка към топката на вратата и я изви. Беше заключено. Ключът се превъртя в ключалката с лекота. Бутна вратата и влезе, като веднага я затвори зад гърба си. После застина в тъмнината, без да помръдва, и затаи дъх, ослушвайки се напрегнато. Лек шум? Може би мишка? Вятърът, шумолящ вън в клоните на дъбовете? Той стоеше неподвижен като статуя и се ослушваше.
	Друз беше трол*. Като малък бе горял в пожар. В някои нощи, лоши нощи, споменът за това се втурваше невъзпиран от нищо в съзнанието му и той се мяташе под одеялото, усуквайки чаршафите, докато преживяваше отново събитието, знаейки прекрасно какво ще последва, и примираше от страх. Събуждаше се в детското си легло и виждаше пламъците около себе си, по тялото си, по ръцете, по лицето, плъзгащи се като течен огнен ад в носа, поглъщащи косата, майка му пищи, хвърляйки попаднали й подръка чаши с вода и мляко, баща му крещи и с голи ръце безуспешно тупа…
	[* Палаво джудже от скандинавската митология. — Б.пр.]
	Откараха го в болницата чак на сутринта. Майка му го бе намазала с мас, надявайки се да избегне разноските за лечение, и цяла нощ Друз бе вил от болка. Но на сутринта, вече на дневна светлина, видяха носа му и го откараха.
	Прекара четири седмици в окръжната болница, пищейки от болка, докато сестрите го прекарваха през мъките на баните, на стъргането, а лекарите извършваха кожната трансплантация. За да му закърпят лицето, заеха кожа от бедрата и задника му — думата _заеха_ се впи в съзнанието му като кърлеж и си остана там до ден-днешен.
	Когато накрая свършиха, той имаше по-добър вид, но не съвсем. Чертите на лицето му изглеждаха слети, като че на главата му бе нахлузен невидим найлонов чорап. Положението с кожата бе същото — парчета, тук-таме едва забележимо неравни, съшити като на футболна топка. Докторите положиха всички усилия да оправят носа му, но се получи твърде къс и ноздрите му изпъкваха като черни фарове. Устните му бяха твърди и тънки и много бързо изсъхваха. Той ги облизваше през няколко секунди — езикът му като на гущер се стрелваше за миг навън и отново се прибираше.
	Лекарите му бяха дали ново лице, но очите си бяха негови.
	Антрацитеночерни, с лек опалов проблясък, те навяваха смътна асоциация с избелялата боя около очите на завръщащ се от бойната пътека индианец. Тези, които не го познаваха, отначало го мислеха за сляп, но той не беше. Очите му бяха огледало на душата му. Друз обаче я бе загубил в нощта на пожара…


	В гаража бе тихо. Никой не подвикна, нито пък телефон иззвъня. Друз пъхна ключа в джоба на панталона си и извади тънко като писалка десетсантиметрово фенерче. В тесния му лъч светлина той заобиколи колата и внимателно си проправи път през разхвърляното помещение. Бекър го бе предупредил за това — жената била запалена градинарка. Мястото, незаето от колата, бе задръстено от лопати, гребла, белове и какви ли не още градински сечива, глинени саксии — счупени и здрави — разкъсани торби тор. В единия ъгъл, наредени един до друг, в мрака изпъкваха силуетите на мощен култиватор, сенокосачка и снегорин. Миришеше на земя, на бензин — приятен, запомнящ се букет миризми, който го пренесе в годините на детството му. Друз бе отрасъл във ферма — беден, живеещ в каравана с пропанова бутилка, сбутана по-близо до курника, отколкото до къщата. Ароматът на земя, на градински машини с потънали в прах и масло двигатели и всепроникващата миризма на конски тор му бяха до болка познати.
	Вратата между гаража и топлата връзка беше затворена, но не и заключена. Самата топла връзка бе широка около два метра и претъпкана също като гаража.
	— Тя я използва вместо оранжерия през зимата — бе го напътил Бекър. — Внимавай със сандъчетата домати. Заемат цялата южна страна. Ще трябва да си светиш, но тя няма да може да види светлината нито от кухнята, нито от хола. Провери прозорците отляво. Те са на кабинета и тя би могла да те види през тях, но няма да е там. Никога не влиза вътре. Всичко ще е наред.
	Бекър планираше нещата с германски педантизъм, радвайки се на точната си работа. Докато бе показвал посоката на Друз с молива по схемата на първия етаж, на едно място той бе спрял, за да се изсмее. Смехът е най-лошата му черта, реши тогава Карло. Хрипкав, стържещ, той бе прозвучал като крясък на врана, подгонена от сови…


	Друз прекоси с лекота топлата връзка, пристъпвайки право към осветения прозорец на вратата в края. Беше едър, но не дебел. Всъщност би могло да се каже, че дори е спортист: умееше да прави различни фокуси, да жонглира, да танцува, да върви по въже, можеше да подскочи във въздуха, да тракне с токове и да се приземи толкова тихо, че публиката да чуе само едно _трак_ като кратко възклицание. Обаче някъде по средата му се счу глас и той замръзна на място.
	Да, някой пееше. С тънко и наивно гласче като на училищен хорист. Жена. Думите на песента не се долавяха. Позна мелодията, но не се сети за заглавието. Беше нещо от шейсетте. Джоан Бейс или нещо такова.
	Увереността му укрепна. Нито за миг не се съмняваше какво ще направи с нея. Убийството на Стефани Бекър нямаше да бъде по-трудно от това да заколиш кокошка или да прережеш гърлото на прасенце. Плът, каза си той. Обикновено месо…


	Друз бе извършил още едно убийство. Преди много, много години. Двамата с Бекър бяха седнали на по чаша бира и той му бе разказал. Не като признание, а така, просто да се намират на приказка. И сега, след толкова години, събитието му приличаше повече на инцидент, отколкото на убийство. Дори на смътен спомен за епизод от филм, чийто край отдавна сме забравили. Някаква жена, нюйоркчанка. Може би проститутка. При всяко положение наркоманка. Създаде му известни главоболия, затова я уби. Просто така, като експеримент, да види дали това ще събуди у него някакви емоции. Нищо подобно не стана.
	Не знаеше името й, дори не бе сигурен дали би могъл да намери сградата, където я бе убил, ако още съществуваше. Даже не си спомняше по кое време на годината бе станало това — дали не беше през лятото, запита се той бегло. В паметта му се мержелееше някакъв спомен за жега, вонящи казани за боклук, мирис на пресечено мляко, на гниещи зеленчуци по тротоарите…
	— Изобщо не се притесних — бе казал той на Бекър, който го бе засипал с въпроси. — Не приличаше на… Мамка му, не приличаше на нищо… Но запуших устата на кучката, това поне е сигурно.
	— А удари ли я? По лицето — настояваше Бекър с упорството на учен, нямащ търпение да разбере резултата от поредния експеримент.
	Точно в този момент, даде си сметка Друз, станаха приятели с Бекър. Спомняше си го съвършено ясно — бара, миризмата на тютюнев дим, четиримата студенти в другия край, седнали около пицата на масата, кискащи се на собствените си глупости… Бекър бе облечен в кремав мохерен пуловер — любима дреха — на чийто фон лицето му много добре се открояваше.
	— Завъртях я и я треснах в стената — отвърна тогава Друз в желанието си да му направи впечатление. Ново чувство. — И когато падна на земята по корем, аз й застъпих гърба с коляно, обгърнах врата й с ръка и _щрак_… това бе всичко. Вратът й просто изпука. Чу се звук, все едно отхапваш бисквита. Вдигнах си панталоните и си излязох…
	— Не те ли хвана страх?
	— Не. Чак като се измъкнах навън може би… И то нещо съвсем простичко… само се запитах сега какво ще правят ченгетата… И така… Просто си излизаш. Кривнеш ли зад първия ъгъл, те изобщо нямат шанс. А и в това шибано място вероятно са я намерили чак след два дни, и то защото беше адски горещо. Не ме беше _страх_… Повече приличаше на… желание да побързам.
	— Голяма работа си!
	Одобрението на Бекър беше нещо като еуфорията, която Друз изпитваше от аплодисментите, само че по-приятна, по-ограничена, по-концентрирана. С по-тясно предназначение. Само за него. Бе останал с впечатлението, че Бекър също има какво да сподели, но той се сдържа да го стори. Вместо това попита:
	— И повече не си го правил?
	— Не. Като че ли… не ми стана приятно.
	Бекър го гледа известно време, без да помръдне, после се усмихна:
	— Страхотна история, Карло.


	Не изпита кой знае какво, като уби момичето. Не усещаше нищо особено и сега, прокрадвайки се в потъналата в мрак топла връзка, скъсявайки разстоянието. Напрежение, сценична треска, но без каквато и да било неприязън към предстоящата работа.
	В края на топлата връзка го очакваше още една врата — дървена, с прозорец в горната половина. „Ако жената е в кухнята — помисли си Друз, — най-вероятно ще е с гръб към мен. А ако се намира пред мивката, печката или хладилника, изобщо няма да може да ме види.“ Вратата наистина щеше да се отвори безшумно, обаче ако се поколебаеше дори и за миг, жената можеше да усети течението.
	_Каква беше тази песен?_ Гласът на жената долетя до него като полъх, като вълнуващ шепот в тъмнината. Приближавайки се съвсем бавно, той надникна предпазливо през прозорчето на вратата. Не беше седнала на масата: двата дървени стола стърчаха празни в центъра на стаята. Той обхвана плътно топката на бравата, вдигна единия си крак и избърса подметката на маратонката си в крачола на другия, след което повтори операцията и с другата маратонка. Ако в грайферите им се бяха набили камъчета, чаткането им по покрития с теракота под на кухнята щеше да го издаде. Бекър му бе подсказал тази идея, а Друз бе човек, който умее да оцени добрия съвет.
	Стиснал здраво топката, той бавно изви юмрука си. Хваната в кожената ръкавица, топката безшумно се завъртя едва-едва, като секундната стрелка на часовник. Във вратата бе монтирана пружина и щеше да се затвори сама… А тя продължаваше да пее. Нещо като _Анджелина, там-тарарам, Анджелина_. Сбогом, Анджелина? Истинско сопрано — гласът й бе като камбанка.
	Вратата се отваряше безшумно, както му бе казал Бекър. Топъл въздух, като пухена възглавничка, погали лицето му — чуваше се тихият шум на съдомиялна машина. Друз вече бе вътре и крачеше безшумно по теракотовите плочки на пода, вратата тихо се затвори зад гърба му. Право пред него бе барчето за сервиране — бяла формика*, с една-единствена роза, мушната в ниска ваза в другия край, чашка с чинийка в средата и със зелена бутилка на отсамния край. Сувенир от едно пътуване до Мексико, бе му казал Бекър. Ръчна изработка, тежка като камък, с високо, солидно гърло.
	[* Вид пластична материя (амер. търговска марка). — Б.пр.]
	Друз вече крачеше бързо — тъмна лавина, надвиснала над края на барчето, после жената изведнъж влезе в полезрението му вляво, пред мивката, с гръб към него, продължавайки да пее. Тъмната й коса бе сресана и падаше свободно по раменете й, обгърнати от ефирно неглиже, спускащо се в плавни гънки до коленете й. В последната секунда тя усети присъствието му — може би леко раздвижване на въздуха, хладен полъх — и се извърна. _Тук нещо не е наред…_ Друз налиташе на жената на Бекър и вече бе твърде късно да промени посоката си, когато разбра, че нещо не е наред…


	_Човек в къщата. В банята. Идва._
	_На Стефани Бекър й бе приятно топло, чувстваше се идеално, все още леко влажна от душа, който бе взела току-що — една капка се плъзна по тила и заседна между лопатките на гърба й… Зърната я боляха, но приятно. Той се бе бръснал, но не наскоро… Тя се усмихна. Глупаво момче, сигурно малко са го кърмили като бебе…_
	_Стефани Бекър усети хладния полъх в гърба си и се извърна да се усмихне на любимия си. Но не него видя тя — зад нея се бе изправила Смъртта. Каза само „Кой е?“ и в този въпрос се събра всичко, прекосило в същия миг съзнанието й и разсипало се като шепа кристали — и плановете за бизнеса, и прекрасните дни, прекарани на брега на езерото, и кокер шпаньолът, с който си играеше като момиченце, и лицето на баща й, сгърчено от болка след получения удар, и неспособността й да има деца…_
	_И домът й — теракотовият под в кухнята, античните делви в ъглите, самотната роза във вазата на барплота, яркочервена като капка кръв…_
	_Миналото._


	Нещо не беше наред…
	— Кой е? — попита тя не много силно, полуизвърната, с широко отворени очи, със замираща на устата усмивка.
	Бутилката бе вече в края на описаната широка дъга — проблеснала за миг мълния в зелено стъкло. Ръката й започна да се вдига. Твърде късно. Твърде малка. Твърде деликатна.
	Тежката бутилка се впи в слепоочието й с мокро шляпване — като подгизнал от дъжда вестник, паднал с плясък на прага пред вратата й. Главата й рязко се килна назад и тя се срина на пода така, сякаш костите й изведнъж се бяха изпарили. Тилът й се стовари върху ръба на барплота и от удара тя се обърна по гръб.
	Друз се хвърли върху нея, притискайки я към пода с тежестта си, с дланите си — едната му ръка усети набъбналото зърно на гръдта й.
	Заудря я по лицето, удар след удар, по лицето и само по лицето…
	Тежката бутилка се счупи и той спря задъхан, вдигна нагоре главата си с широко раззината уста, промени позата си и заби нащърбения остатък от бутилката в очите й…
	— Направи го много пъти — бе настоял Бекър. Приличаше на треньор по бокс, инструктиращ възпитаника си как да нанася удари, енергично показвайки с ръце. — Направи го така, както би го направил наркоман… Господи, как ми се иска да бъда там!… И не забравяй очите. Гледай в никакъв случай да не забравиш очите!
	— Знам как да го направя — бе отвърнал Друз.
	— Но трябва да ги вземеш… — В ъгълчето на устата на Бекър се бе събрала бяла засъхнала слюнка. Така ставаше винаги, когато бе възбуден. — Донеси ми очите й…
	Нещо не беше наред.
	Бе се разнесъл и някакъв друг звук, който сега вече бе престанал. Дори докато нанасяше удар след удар върху лицето й, дори докато впиваше острите като бръснач назъбени краища на счупената бутилка в очите й, в съзнанието си Друз отбеляза, че е облечена неглиже. Не биваше да е в такъв вид, не и в тази ветровита и студена априлска нощ, когато би трябвало да е сама в къщата. Жените бяха артистични натури, с вроден усет към това какво подхожда на дадена обстановка, усет, който бе нещо повече от обикновено удобство. Не би трябвало да е облечена така, ако е сама…
	Той я удари още веднъж в лицето и в този миг дочу стъпките по стълбите и изви тяло натам — приклекнал, стиснал счупената бутилка в облечената си в ръкавица ръка. Мъжът се появи иззад ъгъла до стълбището, увил се в хавлия. По-висок от среден ръст, доста як, но не дебел. Оплешивяваща руса коса, влажна по слепоочията и несресана. Бледа кожа, рядко докосвана от слънце, със започнали да побеляват косми по гърдите, с розови петънца от душа по раменете.
	Мъжът за миг замръзна на място, после отрони: „Господи!“ — и хукна. Друз рязко се опита да поеме след него, но загуби равновесие. Кръвта в кухнята не се забелязваше — червено върху червените плочки — и краката му забуксуваха върху нея. Размаха ръце, опита да се задържи, но само успя да се извърне, стоварвайки се по гръб върху жената на пода, и размазаните черти на лицето й се отпечатаха на черното му яке. Мъжът, любовникът на Стефани Бекър, тичаше нагоре по стълбите. Намираха се в стара къща и вратите бяха от дъб. Ако се заключеше в някоя от спалните, Друз нямаше да може да се добере до него веднага. А оня вече сигурно щеше да е набрал 911…
	Карло пусна бутилката на пода, както бе планирано, изправи се и изтича бързо през вратата. Бе вече в другия край на топлата връзка, когато я чу да се тръшва зад него — гръмна като изстрел и го стресна. _Вратата_, автоматично отбеляза съзнанието му, но той вече тичаше, разритвайки сандъчетата с домати. Ръката му намери тънкото фенерче, когато вече излизаше от коридора. Светейки си с него, той прекоси гаража за две секунди, изхвръкна вън на алеята и веднага забави крачка. _Върви бавно! Върви БАВНО!_
	След още десет секунди вече крачеше по тротоара — прегърбен, вдигнал високо яка. Стигна до колата си, без да срещне жива душа. Минута след срещата със Стефани Бекър автомобилът му потегли…
	_Не мисли за това!_
	Друз не си загуби времето да разсъждава. Всичко бе предварително отрепетирано, всичко бе ясно. Следвай сценария! Гледай да спазваш графика! Заобикаляш езерото, минаваш по Франс авеню и излизаш на магистрала 12, след това се връщаш до отбивката към I-94, тръгваш по деветдесет и четворката и стигаш до Сейнт Пол.
	После изникна мисълта: _Той видя лицето ми._
	И кой, по дяволите, беше? Такъв закръглен, розов, толкова стъписан. Друз нанесе яростен удар по волана. _Как можа да се случи? Бекър толкова хитро беше…_
	Нямаше откъде да знае кой е бил любовникът, но съпругът й сигурно знаеше. Или пък най-малкото ще се досети.
	Погледна часовника на таблото — 22:40. Десет минути до първото уговорено обаждане по телефона.
	Сви на следващата отбивка, спря пред огромен супермаркет и взе малкото фишече с монети от по четвърт долар, което бе оставил на пода в колата: не му се искаше да прозвъннат, като влиза в къщата на Бекър.
	На външната стена на супера бе монтиран монетъчен телефон и Друз, притиснал свободното си ухо с ръка, за да не чува уличните шумове, набра друг автомат в Сан Франциско. Мелодичен глас, записан на магнетофон, го помоли да пусне монети от по четвърт долар и той го послуша. След секунда телефонът на Западния бряг иззвъня. Бекър бе там.
	— Да?
	Карло трябваше да каже само една дума — „да“ или „не“ — след което да затвори. Вместо това обаче каза:
	— Там имаше и някакъв мъж.
	— Какво?
	До този момент никога не бе чувал Бекър толкова изненадан.
	— Чукаше се с някакъв тип — рече Друз. — Влязох вътре и я обработих, а оня в същия момент едва не налетя отгоре ми. Беше се увил с хавлия.
	— Какво?
	Не, това не беше изненада. Беше изумление.
	— Събуди се, за бога, мамка му! Стига си повтарял „какво, какво“! Имаме проблем.
	— А какво стана с жената?
	Съвзема се, не споменава имена.
	— Тя е едно огромно, шибано „да“. Обаче оня тип ме видя. Само за миг. Бях със скиорското яке и шапката, но лицето ми… Не знам колко се е виждало…
	Последва дълга пауза и накрая Бекър каза:
	— Сега няма да го обсъждаме. Ще ти се обадя или тази вечер, или утре, в зависимост от това какво ще стане… Сигурен ли си за… жената?
	— Да, да, колко пъти да ти повтарям? Тя е едно огромно да.
	— Значи все пак сме свършили някаква работа — каза Бекър със задоволство. — Остави ме сега малко да помисля за другото.
	И затвори.
	Отдалечавайки се с колата от супера, Друз си затананика с хрипкав глас няколкото такта от мелодийката — _там-тарарам, Анджелина, сбогом, Анджелина…_ Не, не беше така. Проклетата песничка щеше да му се върти из главата, докато не се сетеше коя е. _Там-тарарам, Анджелина._ Може би нямаше да е зле да се обади на някоя радиостанция да му я пуснат или нещо такова. Мелодийката направо го подлудяваше.
	Той отново изкара колата на I-94, стигна до магистрала 280, оттам през I-35W до I-694 и се насочи на запад бързо, дори твърде бързо, наслаждавайки се на скоростта, докато заобикаляше градовете по околовръстните пътища. Правеше това от време на време, когато искаше да избистри мозъка си. Обичаше да чува шума на вятъра в сваленото един пръст стъкло, да слуша златните стари парчета по радиото. _Там-тарарам…_
	Кървавата маска засъхна на гърба на якето му и вече не се виждаше. Той дори изобщо не разбра, че е там.


	Докато се подсушаваше с хавлията, любовникът на Стефани Бекър чу странното думкане. Звукът бе неестествен, яростен, неритмичен, но нито за миг не му мина през ума, че Стефани е нападната и в момента умира, просната в кухнята. Сигурно мести нещо по пода, мина му през ума — вероятно някой от старинните столове. Или пък се мъчи да отвори консерва и я блъска по ръба на барплота. Не знаеше какво да мисли.
	Той уви хавлията около кръста си и отиде да види. И без никакво предупреждение прекрачи в кошмара — някакъв мъж със зверско лице, надвесен над Стефани, с вдигната като кама счупена бутилка в ръка, целият потънал в кръв. Лицето на Стефани… Какво й бе казал той там, в леглото, преди час? „Ти си красива жена — бе й рекъл, чувствайки се при това неловко, леко докосвайки устните й с връхчетата на пръстите си. — Толкова красива си…“
	Бе я видял на пода, бе се извърнал и хукнал. _Какво още може да направи тоя_, запита някаква далечна част от съзнанието му. А друга още по-далечна част, онази, дето кара кучето да подвива опашка и да върви с нас чак от пещерните времена, каза: _Страхливец!_
	Хукна нагоре по стъпалата, прескачайки ги по две, по три, искаше му се да литне от страх, да тръшне вратата на спалнята зад себе си, да врътне ключа за ужаса зад него, и точно в този момент чу трясъка на вратата в топлата връзка — тролът се бе измъкнал навън. Той хлътна в първата стая, тръшна вратата, завъртя ключа и грабна телефона. Започна да боде с пръст цифрите — 9, 1… Но още след натискането на първото число съзнанието му заработи бързо и пръстът му увисна във въздуха. Той спря. Ослуша се. Никакви съседи, викове в нощта. Никакви сирени. Нищо. После погледът му се върна на телефона и ръката му бавно постави слушалката на мястото й. Може би…
	Той навлече панталоните си.
	После отвори вратата едва-едва, напрегнат, готов за нападение. Нищо. Слезе по стълбите, стъпвайки безшумно с боси крака. Нищо. Прокрадвайки се бавно, предпазливо, влезе в кухнята. Да, Стефани бе на пода, просната по гръб, нямаща нужда от никаква помощ — лицето й бе превърнато в кървава каша, цялата й глава бе обезформена от ударите. Около нея на плочите бавно се разстилаше локва кръв. Убиецът бе стъпил в нея и бе оставил следи — по пътя към вратата се виждаше черен отпечатък от единия ръб на маратонка и цяла пета.
	Любовникът на Стефани Бекър посегна да пипне шията й, за да види дали има пулс, но в последния миг се спря и отдръпна ръка. Беше мъртва. Той застина така за момент, обхванат от предчувствие, че ченгетата идват, тълпят се по тротоара, приближават входната врата… Щяха да го заварят тук, надвесен над трупа като невинния човек от сериите на Пери Мейсън, щяха да го посочат с пръст, да го обвинят в убийство.
	Той се извърна към входната врата. Нищо. Никакъв звук.
	Пое обратно нагоре по стълбите, разсъждавайки бързо. Стефани се бе заклела, че не е казвала на никого за връзката им. Имаше близки приятелки от университета, сред артистичните среди и съседките — и най-малкото изпускане на непредпазлива дума на някое от тези места щеше да породи огромна вълна от клюки. И двамата го знаеха, както и до какви съсипващи последици би довело това.
	Той щеше да загуби положението си след грандиозен скандал. Стефани, от своя страна, се страхуваше от мъжа си до смърт — какво щеше да направи той, тя дори не се наемаше да мисли за това. Връзката им бе глупава, но никой от двамата не намери сили да й се противопостави. Бракът му тлееше, а нейният отдавна бе умрял.
	Той изхлипа, сдържа се, после отново изхлипа. Не бе плакал от дете, не можеше да заплаче и сега, но неизказаната мъка, гняв и страх напираха да излязат на свобода. Дръж се! Започна да се облича и тъкмо докато закопчаваше ризата си, стомахът му се разбунтува — спусна се към тоалетната, строполи се на колене пред чинията и повърна. После остана няколко минути така, коленичил пред тоалетната чиния, усещайки сухите спазми, повдигащи гърдите му, докато най-сетне се появиха и сълзите. Бавно и постепенно спазмите се уталожиха, той се изправи и се дооблече, без да се обува. „Трябва да пазя абсолютна тишина“, каза си.
	Внимателно прегледа нещата си — портфейла, ключовете, кърпичката, монетите. Връзка, сако. Палто и ръкавици. Наложи си да седне на леглото и мислено да си представи къде е минавал през къщата. Какво бе докосвал? Топката на входната врата. Масата в кухнята, лъжичката и купичката, в която тя му бе сипала черешовото нещо, вече бе забравил какво. Топките на вратите на спалнята и на банята, крановете в банята, седалката в тоалетната…
	Взе памучните гащички на Стефани, захвърлени на бюрото, слезе отново долу и започнал от топката на входната врата, мина старателно из цялата къща. Влязъл отново в кухнята, той се стараеше да не гледа към проснатото на пода тяло. Не го виждаше, но през цялото време долавяше присъствието му с периферното си зрение — ту крак, ту ръка… достатъчно, за да не стъпи в кръвта.
	Отново в спалнята, след това в банята. Докато бършеше крановете там, се сети за сифона на пода. Косми. Отново се ослуша. Тишина. Не бързай! Решетката на сифона бе прикрепена за него с месингов болт. Той го разви с помощта на монета и избърса с тоалетна хартия тръбата, доколкото можа да стигне, после я изплакна с вода. Хартията хвърли в тоалетната и пусна водата — веднъж, втори път. Още косми? Леглото. Върна се в спалнята, отново обхванат от отчаяние. Щеше да забрави нещо… Дръпна чаршафите от леглото, захвърли ги на пода, извади нов комплект и следващите пет минути внимателно ги постла, като оправи и завивките върху тях. После избърса нощното шкафче и дървената табла зад главите, спря и се огледа.
	Достатъчно.
	Сви гащичките на топка и ги напъха в мръсните чаршафи, обу си обувките и слезе долу, понесъл вързопа бельо в ръка. Огледа хола, коридора и кухнята за последен път. Погледът му се плъзна по Стефани…
	Повече нямаше какво да прави тук. Облече си палтото и натъпка вързопа чаршафи под него. И без тях изглеждаше едър, но с тях бе направо дебел. Идеално. Ако го видеше някой…
	Излезе през входната врата, мина по четирите бетонни стъпала пред входа и пое по дългата улица към ъгъла, където бе оставил колата си. Стараеха се да бъдат дискретни и сега тази предпазливост щеше да го спаси. Нощта бе студена, прехвръкваше сняг и той не срещна никого.
	Подкара колата надолу по хълма, заобиколи езерото, излезе на Хенепин авеню и забеляза обществения телефон. Спря, извади четвърт долар от джоба си, пусна монетата в процепа и набра 911. Чувствайки се глупаво, но в същото време зарадван от изобретателността си, покри слушалката с гащичките и каза:
	— Убита е една жена…
	После даде името на Стефани и адреса й. Докато операторката го молеше да не прекъсва връзката, той затвори, внимателно избърса слушалката и се върна в колата. „Не! Промъкна се към нея — помисли си той. — Като плъх. Никога няма да ми повярват! Никога!“ Опря глава на волана. Затвори очи. И въпреки обхваналите го емоции, съзнанието му щракаше като добре смазана машина.
	Убиецът го бе видял. И не приличаше на някой обезумял наркоман или на дребен крадец, убил, без да иска, под влияние на момента. Изглеждаше силен, добре хранещ се, целенасочен. Убиецът можеше да тръгне да го търси…
	„Трябва да дам повече информация на следователите“, реши той. В противен случай щяха да хвърлят всичко върху него, нейния любовник. Налага се да ги насочи към убиеца. Ще разберат, че Стефани е имала сексуален контакт — патологът ще го разбере…
	Господи, беше ли се измила? Разбира се, че го бе направила, но дали добре? Ще намерят ли достатъчно сперма за ДНК проба?
	Не можеше да попречи на това. Обаче би могъл да даде на следователите информация, с която да открият убиеца. Да изкара една разпечатка на писмени показания, да я фотокопира няколко пъти на различни копирмашини, с различни настройки, за да не разберат от какъв принтер е излязла…
	Лицето на Стефани изплува от небитието.
	В един момент седеше и мислеше, но в следващия изведнъж я видя до себе си. Затворила очи, килнала глава на една страна, заспала. В главата му се появи натрапчивата мисъл, че ако се върне, ще я намери засмяна на вратата, ще разбере, че всичко е било кошмарен сън…
	Гърдите му отново се заиздигаха тежко и той пак изхлипа.
	И любовникът на Стефани, седнал в колата, внезапно се запита: Бекър? Той ли бе направил това? Запали двигателя.
	Бекър.


	Не беше съвсем човек… Нещото, което се влачеше по пода на кухнята. Човек, но не съвсем — без очи, с потекъл от главата мозък, потънал в кръв. Но човек или не, бе живо същество и имаше една цел — телефона. Нямаше убиец, нямаше любим, нямаше пространство, нямаше време. Имаше само болка, студени плочи… и някъде телефон.
	Съществото постепенно се довлече с бавни гърчове до стената, където бе апаратът, протегна трепереща ръка към него, почти го стигна, аха да го докосне… и не успя.
	Съществото умираше, когато хората от „Бърза помощ“ дойдоха, стъклото на вратата се пръсна на парчета и пожарникарите нахлуха през вратата.
	Съществото, наричало се съвсем доскоро Стефани Бекър, чу думите „Исусе Христе“ и след това вече потъна в небитието, оставяйки един-единствен кървав отпечатък от ръка на десет сантиметра под бленувания телефон.


>	2.

	Дел беше висок мъж, може би малко ръбест и неугледен. Той си вдигна краката на седалката и крачолите на джинсите му се дръпнаха нагоре, за да открият кожените му кафяви обувки и връзките им, намотани през дупките в тях. Обувките бяха напукани и с токове, покрити със засъхнала кал. Такива, каквито можеш да видиш в боклукчийския контейнер, помисли си Лукас.
	Изпи последните глътки от диетичната си кола и хвърли поглед през рамо към вратата. Нищо.
	— Тоя шибаняк закъснява — каза мързеливо Дел.
	Лицето му проблесна първо в жълто, после в червено, заедно с рекламата на „Будвайзер“ от витрината.
	— Ще дойде.
	Лукас улови погледа на бармана и посочи празната си кутия кола. Мъжът кимна и бръкна във фризера. Беше дебел човек, с изцапана с горчица престилка, завързана пред изпъкналото му шкембе, и едва се поклащаше, докато идваше към тях да донесе поръчката.
	— Кинта — изръмжа той кратко.
	Лукас му подаде еднодоларова банкнота. Барманът внимателно ги огледа, накани се да ги пита нещо, после се отказа и бавно се върна зад бара.
	„Не изпъкваме много в обстановка като тази“, каза си Лукас. Дел бе облечен в джинси и сива като на затворник блуза с охлузена яка, дънково яке, а главата му бе обхваната от стегната лента, направена от вратовръзка. Не се бе бръснал от седмица насам и очите му бяха като на настъпена жаба.
	Над кашмирения си пуловер Лукас бе облякъл кожено яке, а на краката си бе нахлузил дънки и каубойски ботуши. Тъмната му каса бе рошава и падаше по твърдото му квадратно лице, малко бледо след отиващата си вече зима. Бледността му почти скриваше белезникавия белег, спускащ се по диагонал през веждата и бузата му — виждаше се само ако стиснеше челюсти. Когато това ставаше, белегът изпъкваше като бледа браздичка, издълбана върху още по-бледа кожа.
	Сепарето им бе разположено до прозорец. Стъклата му обаче бяха покрити със сребърно фолио, така че хората отвътре виждаха навън, но тези отвън не можеха да видят какво става вътре. Под прозореца бяха подредени сандъчета с цветя, редуващи се през едно с радиаторите. Бяха пълни с изкуствени, пластмасови петунии и някакви други цветя, чиито имена, ако имаха такива изобщо, едва ли някой знаеше. Дел дъвчеше „Дентайн“ — някаква нова дъвка — и през няколко минути я сменяше с нова. Добре раздъвканото парче изваждаше от устата си и го пъхаше в сандъчето. След цял час чакане изкуствените петунии бяха заприличали на новогодишни елхички, нацвъкани с малки розови петънца дъвка.
	— Ще дойде — повтори Лукас. Но не беше толкова сигурен. — След малко ще дойде.
	Четвъртък вечер, силен пролетен дъжд, който ту спираше, ту отново започваше, и ето че барът ставаше тесен за клиентите. Три проститутки — две чернокожи и една бяла, се бяха скупчили на бара, пиеха бира и допрели глави една до друга, разглеждаха някакво списание. И трите бяха влезли с еднакви, блестящи червени найлонови шлифери, които прилежно бяха сгънали и сложили на табуретките, за да седнат върху тях. Проститутките винаги гледаха връхните дрехи да са им подръка.
	В края на бара седеше самотна бяла жена. Бе с руса фризирана коса, с воднистозелени очи и голяма уста с тънки устни, като че ли вечно готови да потрепнат. Раменете й бяха свити, сякаш непрекъснато седеше нащрек. Още една проститутка — обръщаше джин след джин с тевтонско постоянство.
	Мъжете в бара не се интересуваха от тях. Двама бяха обикновени безделници — с камуфлажни шапки на главите, единият с калъфче със сгъваем нож на колана. Убиваха времето в игра на минибоулинг. Други двама, които май живееха в този квартал, си приказваха с бармана. Пети мъж седеше сам на маса пред купичка фъстъци и давеше мъката си в чаша уиски. Сръбваше, лапваше фъстък и промърморваше нещо в яката си. Още половин дузина мъже и една жена седяха по паянтовите столове около очуканите и прогорени от цигари маси в другия край на бара и потънали в собствения си цигарен дим, гледаха плейофите на NBA.
	— Напоследък не казват нищо по телевизията за дрога — рече Лукас, опитвайки се да подхване някакъв разговор.
	Партньорът му цяла вечер се мъчеше да каже нещо, но още не го бе изплюл.
	— Медиите изприказваха всичко, което имаха — отвърна Дел. — Сега се опитват да разнищят нещо за някаква нова дрога. Май й викат лед и като че ли идва от Западния бряг.
	— Шибан лед — промърмори Лукас и поклати глава.
	Погледът му попадна върху собственото му отражение във витрината. Не е зле, каза си. Побеляващите кичури в тъмната коса не се виждаха, не се забелязваха и тъмните кръгове около очите, бръчките, започнали да се оформят около устата му. Май нямаше да е зле да отчупи едно парче от това стъкло и да се обръсне с него.
	— Ако чакаме още малко така, ще се наложи спешно да й се направи банкнотопреливане — каза Дел, кимайки към пияната курва.
	Лукас й беше дал двайсетачка, от която вече й бяха останали само центове.
	— Ще дойде — упорито настоя той. — Тоя шибаняк бленува за поредната си доза.
	— Ранди не е толкова умен, че да бленува — каза Дел.
	— Сигурно скоро ще цъфне — продължи да настоява Лукас. — Не може да я остави да виси тук вечно.
	Проститутката беше примамка. Дел я беше намерил в бар в Сейнт Пол преди два дни и я бе довлякъл обратно в Минеаполис с една стара заповед за обиск. Лукас пък бе пуснал слух, че е пропяла за Ранди, за да отърве присъда за притежание на кокаин. Ранди, от своя страна, бе накълцал лицето на една от информаторките на Лукас. Курвата бе присъствала на сцената.
	— Ти още ли пишеш стихове? — попита Дел след малко.
	— Нещо май се отказах вече — отвърна му.
	Дел поклати глава:
	— Не е трябвало.
	Лукас погледна към пластмасовите цветя под витрината и тъжно каза:
	— Остарявам вече. За да пишеш поезия, трябва да си или млад, или наивен.
	— Ти си три-четири години по-млад от мен — възрази партньорът му.
	— Ама и двамата не сме чиста вода ненапита — отбеляза Лукас.
	Опита се да придаде шеговит тон на думите си, но не успя.
	— Е, това е самата истина — каза сериозно Дел.
	Наркоманът винаги изглежда изпит и изцеден. Дел обичаше да лети малко повече, отколкото трябва, и често си вреше носа в коката. Това вървеше с работата — наркоченгетата никога не излизаха чисти. Обаче Дел… торбичките под очите бяха най-забележителната му черта, косата му бе сплъстена и мръсна. Като смъртно болна котка, той вече не можеше да се грижи сам за себе си.
	— Наоколо е пълно със задници и вече започвам да ставам като тях.
	— Колко пъти водим този разговор? — попита го Лукас.
	— Най-малко сто — отвърна Дел.
	Отвори уста да продължи, но бе прекъснат от внезапно надигналите се шумни възгласи от дъното на бара и от възбуден мъжки глас:
	— Видя ли го тоя негър как лети?
	Едната от чернокожите курви на бара рязко изправи глава, присви очи нататък, но след това отново насочи вниманието си към списанието, без да каже дума.
	Дел вдигна ръка към бармана.
	— Двойка бири — подвикна той. — И два чипса.
	Барманът кимна и Лукас се обърна към партньора си:
	— Мислиш, че Ранди няма да дойде ли?
	— Става късно — отвърна Дел. — И ако пия още една кола, ще трябва да ми трансплантират още един пикочен мехур. — Бирите дойдоха и той продължи: — Чу ли за онова убийство снощи? Дето някой убил онази жена на хълма? Пребита до смърт в собствената й кухня.
	Лукас кимна. Точно това май искаше да му каже Дел цяла вечер.
	— Аха. Видях го по новините. И подочух още някои неща из службата…
	— Тя ми беше братовчедка — каза Дел, притваряйки очи. После отпусна глава назад, сякаш обхванат от пристъп на умора. — Израснахме заедно около реката. Нейните цици бяха първите, които видях в живота си.
	— Братовчедка? — възкликна Лукас и изпитателно изгледа другия.
	Нещо като защитна реакция, ченгетата често се шегуваха на тема смърт. Колкото по-ужасна беше, толкова по-солени ставаха шегите. Обаче трябваше да внимаваш с езика, ако в семейството на твой приятел има смъртник.
	— Ходехме заедно за риба, можеш ли да повярваш? — Дел се извъртя така, че да се облегне на рамката на витрината. Брадатото му лице бе удължено и сериозно. Като на някой генерал от Гражданската война, помисли си Лукас. — Стигахме до язовирчето „Форд“, дето е само на две пресечки от дома ти. С отрязани от някое дърво пръчки вместо рибарски пръти, найлонова корда и топчета тесто за стръв. Тя падна от скалата. Подхлъзна се на мъха и плесна долу във водата…
	— Не е внимавала…
	— Тогава беше… на колко… на петнайсет. Беше облечена с тениска… отдолу без сутиен — продължи Дел. — И тениската бе залепнала за нея. Тогава й казах: „Абе така и така всичко се вижда, защо не вземеш поне да я свалиш?“. Майтапех се, разбира се, но тя го направи. Зърната й бяха като розички, човече, разбираш ли? Такива едни… светлорозови. Цели два месеца ходих надървен… Стефани се казваше.
	Известно време Лукас не каза нищо, загледан в лицето на другия, после проговори:
	— Да не би да работиш по това?
	— Ами! Не ме бива по такива работи, да мисля за разни неща — каза Дел, обръщайки длани към Лукас безпомощно. — Вчера бях цял ден с вуйчо и вуйна. Като утрепани са. И не могат да разберат защо не мога да направя нищо.
	— Защо, какво искат да направиш?
	— Да арестувам мъжа й. Доктор е в университета. Патолог. — Дел отпи от бирата си. — Майкъл Бекър.
	— Стефани Бекър? — пророни замислено Лукас и челото му се набръчка. — Звучи ми познато.
	— Сигурно. Обичаше да се бърка в разни движения. Може даже да си я виждал. Преди около две години се занимаваше с проучвателна дейност за ония от гражданските права. Работата обаче е там, че когато е била убита, нейният старец е бил в Сан Франциско.
	— Значи той отпада — заключи Лукас.
	— Освен ако не е наел някого. — Дел вече се бе навел напред и очите му бяха широко отворени. — Твърде удобно ми изглежда това алиби. Лично аз мисля, че на него нещо му хлопа дъската.
	— Какво искаш да ми кажеш?
	— У Бекър има нещо ненаред. Не съм сигурен дали я е убил, но мисля, че може да го е направил — опита се да поясни Дел.
	Един мъж с тениска се спусна към бара, размахвайки банкноти, плесна ги на бара, подвикна на бармана: „Рестото после“ — и хукна обратно към мястото си пред телевизора, понесъл три бири.
	— А има ли мотив? — попита Лукас.
	Дел сви рамене:
	— Обичайния. Пари. Мисли, че по-добър от него няма и не може да се начуди защо, въпреки това, е беден.
	— Беден? Доктор, пък бед…
	— Сещаш се какво искам да кажа — прекъсна го Дел. — Да, доктор е и трябва да е богат, а в университета работи за седемдесет-осемдесет бона годишно. Патолог е, а такива сред обикновените граждани не се търсят особено.
	— Хм — изсумтя Лукас.
	Вън на тротоара, отвъд еднопосочното стъкло, мъж и жена, свили глави под един чадър и придобили по този начин известно чувство за уединение, забавиха крачка, за да запалят една цигара с марихуана. Жената бе облечена с къса бяла пола и черно кожено яке. Поршето на Лукас бе спряно до тротоара и мъжът се спря да го огледа, предавайки цигарата на момичето. То опъна здраво, задави се за миг, после я върна.
	— Време е за лекарството — каза Дел, загледан в тях.
	Протегна ръка и с няколко бързи движения на пръста нарисува на мокрото стъкло усмихнато лице.
	— В службата чух, че… при нея имало някакъв тип. При братовчедка ти, искам да кажа.
	— Още не знаем за какво става въпрос — призна Дел, бърчейки чело. — Имало е някой при нея, вярно. Имали са сексуален контакт, медиците ни казаха, и не е било изнасилване. А мъжът, за когото става въпрос в протокола…
	— Свада между влюбени?
	— Не мисля. Убиецът явно е влязъл отзад, убил я е и е излязъл по същия път. Тя е правела нещо на мивката. Когато от полицията влезли вътре, още е имало пяна по ръцете й и в мивката. Няма никакви следи от борба, никакъв знак за оказана съпротива. Както си е миела чиниите — _чат_.
	— Не ми прилича на свада между влюбени.
	— И на мен. Един от отряда се запитал как убиецът е успял да се добере толкова близо до нея, като се има предвид, че не е бил любовникът… Как е успял да стигне толкова близо, без тя да го усети. Направили проверка и установили, че пантите на вратата били смазани съвсем наскоро. Най-много преди една-две седмици.
	— Аха. Бекър.
	— Да, ама не е кой знае колко…
	Лукас отново обмисли чутото. Силен порив на вятъра запрати дъжда в прозореца и капките яростно барабаниха няколко секунди по стъклото, след това също тъй рязко престанаха. По тротоара мина жена с червен чадър.
	— Виж какво — каза Дел. — Не съм седнал тук просто да си чеша езика… Надявах се да те накарам да хвърлиш поглед на тази работа.
	— Ооох, човече… Мразя убийствата. Освен това толкова отдавна не съм вършил оперативна работа, че… — Лукас разпери ръце безпомощно.
	— Но това е друго. На теб ти трябва някой интересен случай — възрази Дел, насочвайки показалец към него. — Ти си по-скапан и от мен, а аз съм направо развалина.
	— Благодаря…
	Лукас отвори уста да зададе следващия си въпрос, но вниманието му беше привлечено от двама минувачи, бавно движещи се пред витрината. Единият от тях бе африканка с много светла кожа, с тъмен шлифер и широкопола шапка в тон с него. Другият бе високо, мъртвешкибледо момче, нахлупило на главата си малка алпийска шапчица с втъкнато в нея перо.
	Лукас изправи гръб.
	— Ранди.
	Дел обърна поглед към улицата, после се пресегна през масата и хвана партньора си за лакътя.
	— По-спокойно, а?
	— Тя беше най-добрата ми информаторка, човече — каза Лукас със стържещ като чакъл глас. — Почти приятелка.
	— А стига глупости бе! Спокойно.
	— Остави го да влезе вътре… Ти ставаш първи, прикриваш ме. Оня ме знае по физиономия…
	Пъхнал дълбоко ръце в джобовете на палтото си, Ранди влезе първи. После застана пред вратата и постоя малко така, но никой не го забеляза. До края на мача по телевизията оставаха още дванадесет секунди, „Селтикс“ изоставаха с една точка, в момента им бяха били фал и им вкараха още две. Всички в бара, с изключение на пияната курва и киселия старец на масата, който си говореше в яката, бяха вперили поглед в екрана.
	След Ранди влезе жената и затвори вратата.
	Лукас излезе от сепарето, плътно следвайки Дел. _Красива е_ — каза си той, хвърлил поглед през рамото на партньора си към жената, и веднага след това сниши глава. — _За какво се мъкне с такива лайна като Ранди?_
	Ранди Уиткоум беше на седемнадесет години и голям фукльо с пистолет и нож, а понякога и с черен бастун с голяма златна топка в единия му край. Имаше дълго, обсипано с лунички лице, гъста рижа коса и два предни зъба, които леко се подаваха навън, стърчейки в различни посоки. Той се отърси като куче и от скъпото му палто от туид се разхвърчаха капки. Беше твърде млад за палто от туид и твърде слаб и откачен, за да оцени качествата му. Оглеждайки се още веднъж, той тръгна по посока на бара към пияната курва, приближи се до нея и се спря в очакване да го забележи. Тя обаче изобщо не вдигна глава, докато Ранди не извади едната си ръка от джоба и не плъзна по плота към нея голям железен ключ, който издрънча в малката купчинка монети до нея.
	— Мариии — пропя Ранди с гальовен глас.
	Барманът дочу необичайния за бара му тон и се извърна към него. Дел и Лукас бързо се приближаваха, но Ранди не ги виждаше. Цялото му внимание бе насочено към Мари.
	— Мариии, бебче — изчурулика той отново с меден глас. — Чух, че си бъбрела с ченгетата…
	Мари се опита да се смъкне от табуретката, оглеждайки се с див поглед за Лукас. Табуретката падна назад и тя се хвана за бара, залитайки. Ранди тръгна да заобикаля ъгъла на барплота, но Лукас вече бе точно зад него. Сграбчи момчето за едната ръка, притисна лакът в гърба му и го тресна в бара с лицето напред.
	Барманът викна:
	— Хей, хей…
	Дел обаче бързо му тикна значката под носа, докато в същото време Мари падна на пода и чашата й се счупи.
	— Полиция! Никой да не мърда! — извика Дел.
	После измъкна късоцевния черен револвер от кобура на кръста си и го вдигна пред лицето си така, че всеки да го види.
	— Ранди Ърнест Уиткоум, лайно такова — започна Лукас, притискайки гърба на момчето с лакът към бара и подпирайки глезените му с крак. — Ти си арес…
	Бе проснал Ранди по корем върху бара и с една ръка го стискаше отзад за лакътя, докато с другата бъркаше под якето да извади белезниците. Хлапакът кресна: „Не“, но продължаваше да лежи.
	Лукас посегна да го хване за крака, но Ранди се разрита и се заблъска в бара. Единият му крак закачи бузата на полицая съвсем леко, но достатъчно, за да го заболи, и той залитна назад.
	Ранди се изхлузи през бара, падна от другата му страна, бързо претича на четири крака, изправи се в другия му край и стиснал бутилка водка „Абсолют“, замахна към главата на Дел. После се обърна към задния вход на бара и хукна натам. Лукас се хвърли след него, макар да знаеше, че задната врата е заключена. Ранди се блъсна в нея веднъж, втори път, после се обърна към тях с обезумял поглед, размахвайки в ръка проблясващо шило. Това бе модерно напоследък сред измета на града. Защипано за джобчето на ризата, то приличаше на най-обикновена химикалка. Обаче махнеш ли капачката, отдолу се появява десетсантиметров стоманен скалпел със зловещ, остър като игла връх.
	— Хайде, скапано ченге такова! — викна Ранди, пръскайки слюнка така, че стигна чак до лицето на Лукас. Очите му бяха изхвръкнали от орбитите, гласът му бе писклив и непрекъснато се повишаваше. — Хайде, ченгенце, ела да те клъцна…
	— Хвърли шибания нож! — викна Дел.
	Бе насочил оръжието си право в главата на Ранди. Хвърляйки поглед, Лукас усети как картината като че ли се забавя. Дебелият барман бе все още зад бара, запушил ушите си с длани, като че ли със спирането на шума щеше да спре и борбата. Мари се бе изправила на крака, взираше се в кървавата си длан и пищеше. Двамата безделници се бяха отдръпнали от минибоулинга и единият от тях — с треперещи пръсти и подскачаща нагоре-надолу адамова ябълка — бъркаше под якето си за ножа…
	— Шибано ченге, трепи ме, ако ще ме трепеш! — пищеше Ранди, пристъпвайки ту наляво, ту надясно. — Аз съм шибан малолетен бе, гадняри…
	— Хвърли това скапано нещо, Ранди! — викна отново Дел и хвърли кос поглед към Лукас. — К’во ще правиш сега, човече?
	— Нека аз го пипна, нека аз го пипна — отвърна Лукас и посочи: — Онова лайно там има нож.
	Дел се извърна към двамата безделници и Лукас остана лице в лице с Ранди, впил широко отворени очи в него.
	— Искаш да се ебаваме ли, Ранди?
	— Мамка му, позна, пич — задъхано отвърна хлапакът с изплезен език. _Пълна откачалка_, каза си Лукас. — Позна, без да искаш.
	— Тогава дано да имаш добра памет, пич, защото ще ти намушкам това шилце право в мъдурите. Какво направи на Бети с оня голям ключ, помниш ли? Тя ми беше приятелка. И аз те търсих…
	— Е, намери ме, храбрецо, шибаняк такъв… Ела сега да ме хванеш, та да те накълцам хубавичко и теб — писна Ранди в отговор.
	Едната му ръка бе вдигната напред, бе се разкрачил, а в другата стискаше острието и го размахваше нагоре-надолу с плавни движения. Правило номер едно на ченгето: ако някой размаха нож на три метра от теб, няма значение дали имаш пистолет или не, дали ще стреляш или не — ще се порежеш при всички случаи.
	— Спокойно, човече, спокойно! — викна Дел зад гърба му, очевидно на безделника с ножа.
	— Къде е жената? — кресна Лукас, без да се обръща, разперил ръце като борец. — Къде е жената?
	— До вратата…
	— Хвани я.
	— Човече…
	— Хвани я! Аз ще се погрижа за тоя задник тука…
	Лукас се хвърли право към него, направи лъжливо движение с дясната ръка, избегна лявата ръка на Ранди и когато ножът се спусна към него, вдигна ръка и стисна десния му ръкав, докато лявата му ръка описа красива дъга и юмрукът й с всичка сила се стовари в лицето на Ранди. Хлапакът се блъсна във вратата зад него, отново посягайки, но вяло, с ножа, докато Лукас, пуснал вече ръкава, го блъскаше с десния си юмрук в лицето.
	— Лукас… — викна някъде зад него Дел.
	Въздухът обаче бе започнал да посинява, движенията се забавяха, забавяха… главата на хлапака отскочи от стената, ръката на Лукас работеше методично, после се включи и коляното, лакътят, а след това двете ръце заедно като парен чук… красиви забавени движения, дълга серия комбинации… едно, две, три… едно, две… едно, две, три… като кикбоксьор с тренировъчна круша… ножът бавно се завъртя във въздуха, блесна за миг на светлината на мижавата лампа и издрънча на пода.
	Изведнъж Лукас залитна назад — опита се да се извърне, но не успя. Ръката на Дел го бе хванала в здрава мъртва хватка и го дърпаше назад…
	Нормалната скорост на заобикалящия го свят отново се върна. Хората в бара не отделяха от него смаяните си погледи. Всички бяха скочили на крака и удължените им лица приличаха на барелефи в третокласна картинна галерия. Баскетболният мач по телевизията продължаваше, възбудените викове от екрана се носеха свободно над потъналия в тишина бар.
	— Божичко! — задъхано каза Дел. Гласът му прозвуча по-високо от необходимото. — Помислих, че те наръга с това шибано шило… Никой да не пипа ножа! — викна към хората. — Трябват ни отпечатъци. А` го е пипнал някой, а` е влязъл в пандиза.
	Ръката му продължаваше да стиска Лукас.
	— Нищо ми няма — каза му той.
	— Добре ли си? — Дел се извърна към него и изрече само с устни: _Свидетели_. Лукас кимна и партньорът му продължи на глас, за да го чуят всички: — Не те ли наръга тоя?
	— Май нищо ми няма…
	— На косъм се измъкна — продължи Дел все така високо. — Хлапето беше откачило. Видя ли го как превъртя, като извади ножа? Никога не съм виждал такова нещо…
	„Подковава свидетелите“, каза си Лукас и се огледа за Ранди. Момчето бе проснато на пода с потънало в кръв лице и не помръдваше.
	— Къде е приятелката му?
	— Заеби я — отвърна Дел, прекрачи Ранди и продължавайки да държи Лукас под око, коленичи до момчето, закопчавайки ръцете му отпред. — Помислих, че ще го утрепеш, шибан откачалник такъв.
	Едната от курвите, смъкнала се от табуретката и наметнала червения шлифер, хвърли поглед на Ранди и със спокоен канзаски акцент проточи в мъртвата тишина:
	— Вземете да извикате линейка. Тоя шибаняк там май пострада _доста_.


>	3.

	Бекър бе човек с две лица.
	Имаше един Ежедневен Бекър, човек на науката, човекът с бялата манта, работещ делово като високоскоростна центрофуга, човекът със скалпела.
	И след това идваше Красотата.
	Красотата бе върхът. Красотата бе светлина. Красотата бе полет…
	Красотата бе декстроамфетамин — оранжеви сърцевидни таблетки и капсулки — наполовина черни, наполовина прозрачни. Красотата бе в белите таблетки метамфетамин хидрохлорид, в блестящите черни капсулки амфетамин и зелено-черните пчелички фендиметразин. Всичко напълно законно.
	Обаче Красотата беше най-вече в _незаконните_ — с нищо небиещи на очи бели таблетки _MDMA_, наречени „екстаз“, както и в перфорираните квадратчета попивателна хартия със зодиакалните знаци, всеки съдържащ по една капка сладка киселина и кокаин.
	Красотата беше в анаболните стероиди за тялото и синтетичния хормонален растеж за борба с годините…
	Ежедневния Бекър бе мрачен и потиснат.
	Бекър бе на кървавочервени капсулки кодеин — дилаудид. Нищожното съдържание на бензодиазепин притъпяваше тревогите му. И още ксанакс, либриум и клонопин, транксен и валиум, далмейн и паксипам, ативан и серакс. Молиндонът — за нерви. Всички напълно законни.
	И незаконните.
	Белите таблетки метакуалон, идващи от Европа. И най-вече фенциклидинът, известен още под името _РСР_.
	Мощта.
	Едно време Бекър носеше елегантна златна кутийка за лекарствата си, но тя вече не му бе достатъчна. От един антикварен магазин в Минеаполис той си купи месингова табакера, вътрешността на която обши с кадифе. Спокойно побираше сто хапчета. Храна и за двамата — и за Бекър, и за Красотата…
	Красотата впери поглед в табакерата и отново преживя моментите от сутринта. Като Бекър, той бе отишъл в Дома на покойника и бе поискал да види жена си.


	— Господин Бекър, наистина мисля, че обстоятелствата…
	Агентът от погребалното бюро бе нервен — на лицето му се изписваше ту фалшивото топло изражение на професионалиста от неговия занаят, ту съвсем неподправена тревога. Госпожа Бекър не спадаше към най-добрите му достижения. Никак не му се искаше господин Бекър да повърне на килима.
	— По дяволите, искам да я видя! — настоя сприхаво Бекър.
	— Сър, трябва да ви предупредя… — Ръцете на агента не можеха да си намерят място.
	Бекър втренчи в него студен поглед, поглед на пор.
	— Аз съм патолог. Знам какво ще видя.
	— Е, предполагам, че… — Устните на агента оформиха едно голямо О на отвращение.


	Тя лежеше на сатенените възглавници в бронзовия ковчег. С леко положен върху страните й руж, усмихваше се едва доловимо. Горната част на лицето й — от основата на носа — приличаше на избеляла снимка. Всичко бе от восък, всичко лято по калъп, с нанесен върху него грим, всичко като че ли беше наред, но не съвсем. Очите определено ги нямаше. Бяха я сглобили по най-добрия възможен начин, но като се има предвид този, по който бе убита, не бяха успели да свършат кой знае каква работа…
	— Божичко! — каза Бекър, протягайки ръка към ковчега.
	В гърдите му се надигна тържествуваща вълна. Бе се отървал от нея.
	Толкова дълго я бе мразил, гледайки я с нейните мебели и килими, стари картини в тежки инкрустирани рамки, мастилници, поставки за писалки и моливници, прашни бутилки, изкопани от отдавна изчезнали от лицето на земята места. Обгръщаше ги с гальовни пръсти, полираше ги, местеше ги от място на място, продаваше ги. Гледаше ги с влажни, кравешки очи, разтапяйки се в умиление… Можеше да говори за тях с дни, седнала с нейните префърцунени приятелчета — антикварите, на някакви древни и паянтови столове на чаша чай: _Махагон на бамбукови крака, позлатена кожа, но изобщо не бихте могли да познаете какво се крие под тази невероятна полировка… е, разбира се, явно не е знаела какво притежава или й е било все едно. Бях отишла там, ужким да ми покаже една георгианска* масичка за чай, за която казваше, че била великолепна, а ето какво се оказа… Но ако допуснем, че…_
	[* От времето на крал Джордж IV. — Б.пр.]
	И ето че вече я няма.
	Той смръщи вежди. Трудно му бе да повярва, че е имала любовник. Сигурно някой от ония нежни, безцветни мъже, с които е дрънкала за чайници и столове… невероятно. И какво ли са правели в леглото? Пак ли са дрънкали?
	— Сър, наистина мисля, че…
	Ръката на агента бе на лакътя му, готова да го подкрепи, да го утеши, но в очите му се четеше неразбиране.
	— Добре съм — каза Бекър, приемайки съчувствието с прекрасното усещане за измама.
	Той постоя още около минута — прав, мълчалив, забравил напълно за агента. Това бе нещо, което не му се искаше никога да забрави…
	Майкъл Бекър беше красив мъж. Главата му бе голяма, русата коса — гъста и грижливо оформена, обрамчваща малки, съвършено изваяни уши. Челото му бе високо и без бръчки, веждите — тънки, почти бели пиявици, надвиснали над смайващо сини, леко вдлъбнати очи. Единствените бръчици по лицето бяха едва забележимите нишчици около тях — те обаче по-скоро подчертаваха красотата му, а не я помрачаваха, добавяйки лек щрих на мъжественост.
	Носът представляваше тясна издатина с малки, деликатни ноздри. Брадичката бе квадратна, с трапчинка, кожата — бледа, но със здравословно излъчване, устните — широки и подвижни, а зад тях — равни и бели като сняг зъби.
	Ако лицето на Бекър бе почти съвършено, като на кинозвезда, природата го бе надарила с тяло, почти с нищо неразличаващо се от това на обикновен мъж. Раменете тесновати, бедрата — малко по-широки от необходимото. Освен това краката му бяха като че ли малко възкъсички.
	Тези недостатъци му бяха дали нещо, върху което да поработи. Бе толкова близо…
	Бекър тренираше четири вечери в седмицата — половин час на „Наутилус“ и половин час на тежестите. Едната вечер за краката и трупа, другата — за ръцете и раменете. После почивка от един ден, след това отново същото, а в края на седмицата почивка от два дни.
	И хапчетата, разбира се, анаболните стероиди. Не се интересуваше от силата — тя му идваше като премия. Интересуваше се само от формата. Упражненията във фитнес залата дадоха ширина на възтесните му рамене и оформиха гърдите му. Нищо не можеше да се направи с бедрата, затова пък по-широките рамене ги правеха да изглеждат по-тесни.
	Краката… е, краката не можеха да се разтеглят. Но той бе намерил една малка работилничка в Ню Йорк, която правеше най-красивите полуботушки от телешка кожа в света. Кожата бе толкова мека и нежна, че понякога той с удоволствие ги потъркваше в лицето си, преди да ги обуе.
	Полуботушите бяха снабдени с изкусно направени подложки, които прибавяха към ръста му два сантиметра и половина и му придаваха почти такъв вид, какъвто навярно Бог е имал намерение да придаде на идеалния мъж.
	Бекър въздъхна и откри, че стои пред огледалото в банята до спалнята и шестоъгълните фаянсови плочки студенеят под босите му стъпала. Стои и се взира в красивото си лице.
	Пак се е отнесъл. И колко време е минало? С лек пристъп на тревога погледна часовника си. Един и пет. Губеха му се петнадесет минути. Трябваше да помисли как да контролира тази работа. Бе взел две хапчета метобарбитал, за да притъпи нервното напрежение, а те взеха че го отнесоха… Не би трябвало да го правят, но ето че точно така бе станало и на това отгоре все по-често се случваше.
	С усилие си наложи да се пъхне под душа. Пусна студената вода и дъхът му спря от шибналите гърдите му ледени иглички. Затвори очи, после се обърна и подложи гърба, насапуниса се, изплакна се и спря душа.
	Имаше ли време? Разбира се — за това той винаги имаше време. Натърка лицето си с гел, прокара навлажнен с афтършейв пръст по челюстта, пръсна малко парфюм по гърдите, зад ушите и под топките, посипа гърдите, мишниците и задника си с малко пудра…
	Свършил с това, той отново се погледна в огледалото. Носът му изглеждаше по-червен от обикновено. Запита се дали да не си мацне и малко грим, но се отказа. Не биваше да се показва в най-добрия си вид. Погребваше Стефани и полицията сигурно щеше да е там. Следователите бяха наблюдателни хора — представяше си как проклетият й баща щеше да си шушука непрекъснато с братовчед й, онова скапано ченге.
	Следствието не го притесняваше особено. Бе мразил Стефани и някои от приятелите му сигурно го знаеха. Обаче същата нощ той беше в Сан Франциско.
	Усмихна се на отражението си в огледалото, но не остана доволен от изражението и веднага го изтри. После опита още пет-шест изражения, по-подходящи за погребение. Каквито и физиономии да правеше пред огледалото, нито една от тях не биваше да се отразява на красотата му.
	Бекър вирна глава и бавно пусна усмивката да се върне. Готов ли е? Не съвсем. Пръсна съвсем малко аромат за коса с едва доловим мирис на люляк и за последно я дооформи с леки докосвания на гребена. Доволен, отиде до гардероба и огледа костюмите си. Синия, реши Бекър.


	Куентин Даниъл приличаше на касапин, облечен в прилични дрехи.
	Един типичен германски месар на първото си причастие. С осеяното си с бръчки зачервено лице, масивна челюст и впита в гърлото му колосана бяла якичка, с преливаща над ръба й плът на врата му, щеше да изглежда прекрасно зад някой блестящ метален кантар, побутващ блюдото с показалец или забил палец в пържолата ви…
	Докато погледът ви не паднеше върху очите му.
	Имаше очи на ирландски йезуит — бледосини, властни. Беше ченге до мозъка на костите си, макар да бе престанал да носи пистолет преди много години, май че от деня, в който си направи първия костюм по поръчка. Затова пък носеше очила. По войнишки прости, но позлатени рамки с бифокални стъкла за работа с подчинените си, рогови рамки за очила за компютъра и сини контактни лещи за пред телевизионните камери.
	Но никакъв пистолет.


	Лукас бутна тежката дъбова врата и се вмъкна в кабинета на Даниъл. Бе облечен в същото кожено яке, с което бе предната вечер, но се бе избръснал и се бе преоблякъл в чиста риза, панталон цвят каки и обувки.
	— Викал си ме.
	Даниъл бе с компютърните си очила. Вдигна поглед, присви очи, сякаш не можа да познае посетителя, свали очилата, сложи на тяхно място позлатените и му махна да седне. „Лицето му — помисли си Лукас — е по-червено от обикновено.“
	— Познаваш ли Марти Макензи? — попита Даниъл тихо, опрял длани на бюрото пред себе си.
	— Аха — кимна Лукас, сядайки, и кръстоса крак върху крак. — Има кантора в Клеймор Билдинг. Неприятен тип.
	— Неприятен тип — съгласи се Даниъл, сплете пръсти на корема си и впери поглед в тавана. — Още като дойдох тази сутрин на работа, се наложи да седя половин час зад това бюро с усмивка на лице и да слушам поученията на този неприятен тип. Можеш ли да се сетиш защо?
	— Ранди…
	— … Защото неприятният тип имал някакъв клиент, затворен в предварителното следствие, чийто задник снощи бил смлян от бой от едно от подчинените ми ченгета. И след като неприятният тип си тръгна, се обадих в болницата и говорих с един от лекарите. — Даниъл издърпа едно от чекмеджетата на бюрото и извади бележник. — Счупени ребра. Счупен нос. Вероятно спукване на гръдната кост вследствие на удар с тъп предмет. — Хвърли върху бюрото бележника, който изплющя като изстрел от 22-калибров пистолет. — Боже господи, Дейвънпорт…
	— Извади нож — каза Лукас. — Опита се да ме намушка. Ето, виж. — Обърна единия пеш на якето и му показа дълбокия срез в кожата.
	— Не ме баламосвай — отвърна Даниъл, без да си даде труда да погледне якето. — Момчетата от разузнаването знаеха още преди седмица, че го търсиш. Ти и твоите дружки. И си почнал да го издирваш веднага след като нарязал лицето на онази пикла. Снощи си го намерил и си го сплескал от бой.
	— Не мисля, че…
	— Млъквай! — сряза го Даниъл. — Каквото и обяснение да дадеш, ще е глупаво. Ти го знаеш, аз го знам, затова просто не го давай.
	Лукас сви рамене:
	— Добре…
	— Полицейското управление не е някаква си шибана улична банда — продължи Даниъл. — Не можеш да правиш такива неща. Така си навличаме неприятности, и то сериозни.
	— Какви например?
	— Преди да дойде тук, Макензи ходил в Министерството на вътрешните работи, така че там вече знаят за какво става въпрос и аз не мога да променя нищо. Ще ми искат обяснение. А това хлапе, Ранди, може и да е задник, но по закон е малолетен. Има си назначен социален работник — някаква жена, която вече пищи до бога, че сме го скъсали от бой. Изобщо не желае да чува оправдания от рода „нападение над полицай“…
	— Можем да й изпратим няколко снимки на жената, обработена от него…
	— Да, да — прекъсна го Даниъл. — Това наистина може да промени малко мнението й. Якето ти също може да помогне, а ще вземем и показанията на свидетели. Обаче не знам… Ако якето ти не беше разрязано, щеше да се наложи да те отстраня от работа за неопределен период от време. — Той прокара длан по челото си, сякаш бършеше потта от него, после се завъртя на стола и се загледа навън, обърнал гръб на Лукас. — Безпокоя се за теб, Дейвънпорт. Приятелите ти също се безпокоят. Преди малко повиках Слоун и той ме лъга като пристанищен хамалин, за да ти покрие задника, докато не му казах да млъкне. И после вече си поговорихме малко…
	— Тоя шибан Слоун — раздразнено каза Лукас. — Не искам да го…
	— Лукас… — Даниъл отново завъртя стола към него и гневът в гласа му вече бе заменен от неподправена загриженост. — Той ти е приятел и това трябва да те радва, защото имаш нужда от всичките си приятели. Така… Ходил ли си скоро на психолог?
	— Не.
	— Хората дават хапчета за подобни неща. Не лекуват нищо, обаче правят живота малко по-поносим. Повярвай ми, защото вече съм го изпитал. Тази зима ще станат шест години. И живея в непрекъснат страх, че може да се повтори…
	— Не знаех.
	— Човек не говори за такива неща, особено ако се занимава с политика — каза Даниъл. — Защото не му се иска хората да си мислят, че шефът на полицията им е луд… Както и да е, това, което ти го имаш, се казва поляризирана депресия.
	— Знам си урока — сопна се Лукас. — И на никакъв психолог няма да ходя.
	Стана от стола и се заразхожда из кабинета, отправил разсеян поглед към десетината снимки на политици по стената. Повечето от тях бяха специално направени по поръчка факсимилета от вестници и всички бяха черно-бели. На жълтата стена имаше само две цветни неща: едното бе поставен в рамка гоблен с месингова плочка, на която пишеше: „На Куентин Даниъл от приятелите му от Хмонг, 1989 г.“. Второто бе календар с нарисувана на него ваза с цветя — ярки, живописни цветове, може би малко сложни за възприемане и в същото време откровени като детска рисунка. Лукас застана пред него и го заразглежда.
	Даниъл го проследи със замислен поглед, помълча малко, после въздъхна и рече:
	— Не казвам, че е задължително да отидеш на психолог. И те нямат отговори за всичко. Обаче искам да ти кажа като на приятел. Ти си на ръба, Лукас. Виждал съм това състояние много пъти в миналото, ще го виждам в бъдещето, виждам го и в този момент. Скапан си отвсякъде. Слоун е съгласен с мен. А също и Дел. Трябва да си постегнеш задника, преди да си навредил на себе си или на някого другиго.
	— Може да си отпочина малко — опипа почвата Лукас, извръщайки се към шефа на полицията. — Да си взема отпуск…
	— Няма да ти свърши кой знае каква работа — възрази Даниъл, поклащайки глава. — Хора с лоши мисли в главата трябва да бъдат непрекъснато с приятели. Така че нека ти предложа нещо друго. Ако греша, ще ми кажеш.
	— Добре.
	— Искам да се захванеш с убийството на Бекър. Поддържай си осведомителната мрежа, но се съсредоточи върху него. Трябва да си сред хора, Дейвънпорт. Да работиш с екип. Освен това искам някой да ме измъкне от това проклето убийство. Семейството на тази Бекър има известно влияние, а пък и вестниците много раздуват.
	Лукас наклони глава и обмисли предложението.
	— Дел спомена снощи за това. Казах му, че може да хвърля едно око…
	— Чудесно — отвърна Даниъл.
	Лукас се изправи, шефът му си сложи компютърните очила и се извърна към екрана, пълен с колонки цифри.
	— Откога не си се занимавал с оперативна работа? — попита го Дейвънпорт.
	Даниъл го погледна и след това вдигна очи към тавана.
	— От двадесет и една години — каза той след малко.
	— Нещата оттогава са се променили — продължи Лукас. — Хората вече не вярват в това кое е лошо и кое — добро. А ако вярват, смятаме ги за превъртели. Действителността се описва с една дума — алчност. Хората вярват в парите, във властта, в доброто самочувствие и кокаина. За лошите ние сме улична банда. На тях тази представа им е ясна. Ако само за секунда омекнем, те ще се нахвърлят върху нас като плъхове…
	— Исусе Христе…
	— Не, чакай да се доизкажа — спря го Лукас. — Не съм глупак. Дори не е необходимо да си внушавам, поне теоретично, че ще ми се разминава за такива работи като снощи. Обаче тези неща някой трябва да ги върши. Законът разполага с добри съдии и сериозни прокурори, но това не означава нищо, тъй като е игра, нямаща нищо общо с правосъдието. Онова, което аз направих, беше правосъдие. Улицата го разбира. Ни повече, ни по-малко. Направих точно това, което трябваше.
	Даниъл го гледа дълго време мълчаливо, после бавно проговори:
	— Не мога да заявя, че не съм съгласен с теб. Но в никакъв случай не бива да повтаряш това пред когото и да било.


	Слоун се бе подпрял пред кабинета на Лукас на приземния етаж, разгръщайки страниците на забравен от някого вестник, запалил една „Кемъл“. Беше слабичък мъж с лисиче лице и пожълтели от тютюна зъби. Над очите му бе кривната кафява филцова шапка.
	— Пак си разбутвал лайната — каза Лукас, приближавайки се към него.
	Чувстваше главата си като напълнена с памук, а мислите си — като пръснатите му във всички посоки нишки.
	Слоун се отблъсна от стената.
	— Даниъл не е гъба. И това не са лайна… Значи ще работиш по него, а? По убийството на Бекър?
	— Мисля по въпроса.
	— Погребението на жената е днес следобед — каза Слоун. — Трябва да отидеш. И да ти кажа ли нещо? Поогледах го тоя Бекър. Не човек, а айсберг.
	— Така ли?
	Лукас отключи вратата, бутна я и влезе. Кабинетът му едно време е бил стаичка за портиера. В него имаше два стола, дървено бюро, два шкафа с чекмеджета, метално кошче за боклук, старомодна дъбова закачалка за дрехи, компютър _IBM_ и телефон. Отстрани имаше метална поставка с принтер. Петното на стената отбелязваше мястото, откъдето упорито се просмукваше някаква течност с неустановен произход. Дел веднъж беше подхвърлил, че на горния етаж, малко по-нататък по коридора, се намира дамската тоалетна.
	— Да, точно така — отвърна невъзмутимо Слоун, влизайки след него. Той се тръшна на стола за гости и докато Лукас окачваше якето си на закачалката, вдигна крака на ръба на бюрото. — Четох някои стари досиета и се оказа, че Бекър е работил в отдел „Криминален“ в Сайгон по време на войната във Виетнам. Помислих, че е бил някакво ченге, затова се обадих на Андерсън, а той пък се обади на неговите компютърни приятелчета във Вашингтон, така се сдобихме с военното му досие. Оказа се, че не бил ченге, а съдебномедицински експерт-патолог. Занимавал се е с аутопсии при криминални дела, в които са замесени американски войници. Издирих шефа му — някакъв тип на име Уилсън. Спомни си за Бекър. Като му се представих, първият му въпрос беше: „Какво е станало, да не е убил някого?“.
	— Без да му подсказваш? — попита Лукас, намествайки се зад бюрото.
	— Да. Това бяха първите думи, излезли от устата му. Каза още, че Бекър го наричали там Доктор Смърт. Май е обичал работата си малко повече, отколкото е необходимо. Освен това си падал по курвите. Уилсън каза, че е получил строго мъмрене за побой над една.
	— Жесток ли?
	Слоун поклати глава:
	— Не знам. Било е само мъмрене… Уилсън каза, че две курви били убити, докато Бекър е бил там, но никой не е свързал името му с тях. Ченгетата търсили само сред редовните военнослужещи. Не могли да посочат никого, но не са се и старали особено. Уилсън разправя, че по това време Сайгон бил претъпкан с дезертьори, редовни и нередовни отпускари, които били непрекъснато в движение. Вика, че било направо невъзможен случай. Обаче си спомня как хората в службата говорели за убийствата и че Бекър бил… ами… човек го побивали тръпки, като го види. Тъй като в този случай били замесени американски военнослужещи, аутопсиите направил Бекър. Извършил ги или сам, или с асистенцията на виетнамски доктор, Уилсън вече не си спомнял. Но когато се върнал, заприличал му на доволен човек.
	— Хм! — Принтерът тихо бръмна и отпечата някакъв телефонен номер. Лукас му хвърли бегъл поглед, после отново насочи взор към Слоун. — Дали Бекър е убил Стефани? Да наеме някого да го стори?
	Слоун придърпа кошчето за боклук към стола си и с голямо внимание размачка цигарата си над него.
	— Мисля, че това е една от най-големите вероятности — каза той бавно. — Ако го е направил, няма за какво. Проверихме застраховката й.
	— Десет милиона долара? — вдигна вежди Лукас.
	— Не. Точно обратното. Стефани тъкмо е започвала бизнес. Канела се е да продава архитектурни ценности за реставрация на стари къщи. Витражни стъкла, едновремешни дръжки за врати, такива неща. Някакъв счетоводител й казал, че може да спести пари, като купи цялата семейна застраховка чрез компанията. Така че двамата с Бекър отменили старата застраховка за живот и купили нова чрез компанията. В нея изрично е подчертано, че в първите две години от договора тя не изплаща никакви компенсации в случай на насилствена смърт, независимо дали е убийство или самоубийство.
	— Е, и?
	— Е, и тя изобщо няма никаква застраховка — отвърна Слоун. — Поне не такава, която Бекър би могъл да прибере. Преди около месец имала сто бона и я държала известно време…
	Очите на Лукас се присвиха.
	— Ако някой адвокат от защитата представи това в съда…
	— Аха — кимна Слоун. — Ще пробие такава дупка, че…
	— Освен това, той има и алиби.
	— Желязно. Бил е в Сан Франциско.
	— Господи! Дори аз да съм, ще го обявя за невинен, след като знам всичко това.
	— Точно затова ни трябваш ти. Ако той стои зад тази работа, трябва да е наел убиец. Наоколо има толкова много хора, които биха го направили за пари. И ти вероятно познаваш повечето от тях. А тези, които не познаваш, сигурно са известни на твоите хора. Няма начин да не е играла голяма пара. И може би някой е започнал да харчи повечко мангизи, отколкото може да обясни, че е спечелил.
	Лукас кимна:
	— Ще поразпитам. Ами онзи, дето е бил с жената на Бекър? Любовникът?
	— Търсим го — отвърна Слоун. — Засега безуспешно. Говорих с най-добрата приятелка на Стефани и тя ми каза, че може би е имала нещо с някого. Не знае с кого точно, но била готова да пусне клюката…
	Лукас се ухили при споменаването на думата.
	— Пусни я тогава на мен — каза той.
	Слоун сви рамене:
	— Не знам колко струва клюката й, но според нея Стефани може би се е чукала с някакъв местен психолог. Виждала ги е как си приказват по партита и се е питала дали… Точните й думи бяха, цитирам: „… не заемат едно и също пространство“, край на цитата.
	— Хубаво. — Лукас се прозя и се протегна. — Няма да мога да се видя с повечето си хора веднага, но ще проверя каква е ситуацията.
	— Ще ти пратя фотокопие на протокола.
	— Засега го задръж. Не знам дали ще се заема сериозно с тази работа…
	Слоун вече се бе изправил, готов да си тръгва, а Лукас се пресегна и натисна копчето на телефонния си секретар. Лентата се превъртя, чу се мелодичен електронен звук и след него глас: _Обажда се Дейв от магазина за авточасти. В града има двама banditos, току-що им поправях моторите. Помислих си, че ще ти е интересно да го научиш… Имаш ми номера._
	— Въпреки това ще ти го фотокопирам — каза Слоун с усмивка. — Така, за всеки случай.


	Слоун излезе и Лукас остана сам, отворил жълтия си бележник в скута, вдигнал крака на бюрото и заслушан в гласовете от телефонния секретар, записвайки номера. И самонаблюдавайки се.
	Главата му нещо не работеше както трябва. И така беше от месеци насам. Обаче сега, каза си той, нещо се променя. Съвсем леко утихване на бурята…
	Бе изгубил приятелката си и дъщеря им. Те просто си отидоха — обикновена история и сложна в същото време. Не можеше да го приеме, но се наложи. Самосъжаляваше се и му бе писнало от това. Долавяше загрижеността на приятелите си и също му бе писнало.
	Колкото и да се опитваше да се отърве от това състояние, колкото и да се съсипваше от работа, мислите винаги намираха начин да се промъкнат неканени: ако бях постъпил така, тя щеше да направи иначе и тогава двамата щяхме да постъпим еди-как си, а след това… Бе премислил всички възможни комбинации, бе ги премятал из главата си непрекъснато, бе мислил, мислил, мислил и накрая оставаше само горчилката. Двадесет пъти си казваше, че твърдо е скъсал вече с всичко, но всъщност никога не успя да го направи. И започваше отново. Писваше му все повече и повече от самия себе си…
	И ето ти изведнъж Бекър. Някакъв проблясък. Интерес. Усети първото му гъделичкане, не можа да го отрече. Бекър. Прокара пръсти през косата си с удоволствие, наблюдавайки как интересът му расте като пъпка напролет. Написа в бележника си:
C>
	1. Ел
	2. Погребение
C$
	Как е възможно да загубиш само с две точки в списъка? Дори и онази… как се казваше… а, да, поляризирана депресия… дори и поляризирана депресия да те е хванала за топките, спокойно можеш да се оправиш с две точки.
	Лукас вдигна телефона и се обади в местния метох.


	Когато пристигна там, сестра Мери Джоузеф говореше с някаква студентка. Вратата й бе отворена няколко сантиметра и от външния кабинет Лукас виждаше лявата част на набразденото й от белези лице. Ел Кругър бе най-красивото момиче в училището, където двамата бяха учили заедно. След това, когато Лукас вече го нямаше — беше се местил в други училища — лицето й било съсипано от акне. Той си спомни шока, който изживя, като я видя за първи път след толкова години на някакъв междуучилищен хокеен турнир. Бе седнала всред публиката, гледаше право в него долу на леда и с тъга в очите видя шока в неговите. Красивата руса Ел от предпубертетните му сънища… вече я нямаше. Била намерила призванието си в Църквата, каза му тя по-късно същата вечер, но Лукас не бе убеден. Призванието? Да, бе отвърнала тя. Обаче лицето й…
	И ето я сега — седи в характерна за нея поза. Все пак Ел… някъде там у нея.
	Студентката се засмя и скочи от мястото си. Ел също стана, студентката мина покрай Лукас и го огледа с нескрито любопитство. Той я изчака да излезе, после пристъпи в кабинета, седна на стола за гости и кръстоса крака.
	Ел го гледаше, без да продума, преценявайки го, и накрая попита:
	— Как си?
	— Бива… — Той сви рамене, после изведнъж се ухили. — Надявах се да ми дадеш някое име в университета. Име на някой доктор, който да познава хората от факултета по патоанатомия. Човек, който знае как да си държи устата затворена.
	— Уебстър Прентис — каза Ел веднага. — Той всъщност е психолог, но работи в болницата и се има с лекарите. Да ти дам ли телефона му?
	Лукас каза „да“. Докато го търсеше в бележника си, Ел го попита:
	— Как си наистина?
	Той сви рамене:
	— Горе-долу същото положение.
	— Виждаш ли се с дъщеря си?
	— През събота, но е неприятно. На Джен не й харесва да ме вижда, а Сара вече е достатъчно голяма, за да го усеща. Може би няма да е зле да се откажа за известно време.
	— Не го прави, Лукас — остро възрази Ел. — Няма да се криеш в тъмното всяка нощ. Това ще те убие.
	Той закима:
	— Да бе, да, да.
	— Имаш ли си някоя?
	— Точно сега — не.
	— А трябва — каза монахинята. — Да подновиш контактите си. Какво ще кажеш да се заемеш отново с играта?
	— Ами… не знам. С какво се занимаваш?
	— Сталинград. Винаги можеш да използваш някой нацист.
	— Може би — отвърна Лукас с безразличие.
	— А за какво искаш да говориш с Уебстър Прентис? Да не работиш по нещо?
	— Убили са една жена. Пребили са я от бой… Но само хвърлям едно око — отвърна Лукас.
	— Прочетох във вестниците — кимна Ел. — Радвам се, че работиш по това. Имаш нужда.
	Лукас отново сви рамене:
	— Ще видим какво ще стане.
	Тя надраска номера на листче и му го подаде.
	— Благодаря — каза той и се наведе напред, готов да стане.
	— Сядай! — заповяда му тя. — Няма да се измъкнеш оттук толкова лесно. Как си със съня?
	— Горе-долу.
	— Ама преди това трябва да се измориш, нали?
	— Аха.
	— Алкохол?
	— Рядко. Два-три пъти скоч. Когато съм ужасно уморен, а пък не мога да заспя. Алкохолът ме приспива…
	— А на сутринта добре ли се чувстващ?
	— Телом — да.
	— Враните здравата те обработиха — каза Ел.
	„Враните“ бяха индианци — хем терористи, хем патриоти. Лукас бе участвал в избиването им. Телевизията се опита да го изкара герой, но този случай му струваше връзката с приятелката му и дъщеря им.
	— Най-накрая разбра, че ако искаш да живееш така, както ти се иска, трябва да платиш с нещо. Освен това разбра, че може да умреш. А също и дъщеря ти.
	— Това винаги съм го знаел — отвърна Лукас.
	— Да, но не беше го почувствал. А след като не го чувстващ, значи не го и вярваш — рязко му опонира Ел.
	— Не съм се притеснявал от това, че мога да умра — натърти Лукас. — Обаче загубих онова нещо, което имах с Дженифър и Сара.
	— Може би то ще се върне. Дженифър никога не е казвала, че всичко е свършило.
	— Да, но на такова ми прилича.
	— Имате нужда от време. Всички — каза убедено Ел. — Няма да седна да ти правя терапевтични сеанси, защото няма да бъда обективна. Твърде много неща сме преживели заедно. Обаче мога да говоря с някой, който би бил безпристрастен. Мога да ти дам имената на някои добри хора.
	— Знаеш много добре мнението ми за психарите — каза Лукас.
	— Но мнението ти за мен не е такова.
	— Както сама каза, твърде много сме преживели заедно. Но не искам никакви психари, защото знам много добре какво мисля за тях. Може би едно-две хапчета или нещо такова…
	— Това, което става с теб, Лукас, не се лекува с хапчета… А само с две неща. Време или терапия.
	— Избирам времето — отсече веднага той.
	Тя вдигна ръце, в смисъл че с него не може да се излезе наглава, и зъбите й проблеснаха в младежка усмивка.
	— Ако пак се усетиш притиснат до стената, обади ми се. Имам един приятел лекар, който ще ти предпише нещо за гълтане, без да наранява мъжкото ти достойнство с терапия.
	Тя го изпрати до изхода и го загледа как се качва в колата и потегля по раззеленяващата се морава, огряна от слънцето. Лъхна я ветрец с лека топла милувка. Пролетен ветрец. Лятото идваше. Ел Кругър целуна разпятието на шията си и запремята броеницата.


>	4.

	Бекър се обличаше със същото внимание, с което се грижеше за чистотата си — тъмносин костюм, синя риза, тъмна вратовръзка с малки керемиденочервени фигурки и черни обувки с подложки. В джобчето на сакото си пъхна слънчеви очила. „Ще ги сложа, за да скрия мъката си — каза си той. — И очите си, в случай че в тълпата има някой с неособено стандартно мислене.“
	Щеше само да си губи времето на това погребение. Трябваше да отиде, но щеше да е чиста загуба на време. Въздъхна, сложи си очилата и се погледна в огледалото. Не е зле. Бекър перна една прашинка от рамото на сакото си и се усмихна на отражението си.
	Никак даже не е зле.
	Когато бе напълно готов за излизане, той извади една капсулка контак от месинговата табакера, раздели я на две и изсипа прахчето на стъклената повърхност на нощното шкафче. _Хората от „Контак“ ще се напикаят, ако знаят_, помисли си той — _чист медицински кокаин_. После го смръкна, разтърка ноздрите си, огледа се за последно и тръгна навън към колата.
	Пътят до Дома на покойника бе кратък. Харесваше този Дом на покойника. _Познаваше_ го. Изкиска се тихичко и почти веднага изтри усмивката от лицето си. Не биваше да прави това. В никакъв случай. После му дойде наум фразата _отпуск от съчувствие_ и той едва не се изкикоти отново. От университета му бяха дали отпуск от съчувствие… Божичко, колкото и смешно да беше, не биваше да го показва.
	Фенобарбитал? Точно за погребение. Щеше да му придаде такъв _вид_, какъвто трябва. Отново извади табакерата и гледайки с едно око пътя, я отвори и изтърси хапче фенобарбитал в дланта си. Нищо работа, отне му само секунди. Лошо момче. А може би и само едно близване _РСР_? Ама разбира се! Номерът с {e}РСР{/e}-то беше такъв, че те стягаше, придаваше ти вдървен вид. Знаеше го от личен опит. И това би било съвсем подходящо за опечален съпруг. Обаче не много. Той изтърси една таблетка _РСР_, отхапа половинката, изплю останалата в табакерата и преглътна. Сега вече бе напълно готов.
	Паркира на една пресечка от Дома и тръгна с енергична, макар и малко вдървена — да не би {e}РСР{/e}-то вече да действа? — походка по тротоара. В Минесота с обичайната си внезапност бе дошла пролетта. По същия начин обаче можеше да се върне и зимата, но засега времето бе прекрасно. Слънцето приятно грееше, в храстите и из тревата се стрелкаха червеношийки, търсещи червейчета, голите все още клони бяха натежали от едри пъпки, наоколо се носеше аромат на свежа трева… Стоплящият ефект на фенобарбитала наближаваше.
	Спря пред входа на Дома и пое дълбоко дъх. Божичко, бе прекрасно да си жив! Без Стефани.
	Домът на покойника бе построен от тъмен камък в някакъв стил, който архитектът явно е смятал за британски. А вътре просто бе студено. На погребението се бяха събрали стотина души — представители на декораторските изкуства или от университета. Жените, забеляза той, в техните черни рокли, го гледаха изпитателно, докато минаваше бавно по коридора между редиците пейки. Жените са такива. Стефани още не е изстинала…
	Той седна, изключи слуха си за органа, носещ се от дискретно скритите тонколони, и започна да пресмята. Трудно се изчисляваше с фенобарбитал в кръвта, но той не се отказа. Къщата струваше над половин милион долара. Обзавеждането — още двеста хиляди. Това даже нейните скапани роднини не го знаеха. Стефани бе купувала с набито око, бе търгувала, събирала. Бекър не се интересуваше от сградата, но някои я смятаха за къщата на съкровищата. Колкото до това, той искаше апартамент, по възможност някъде на високо, с бели стени, с дървена дограма от светла дървесина и може би тук-там по някое индианско украшение. Например на маите. Щеше да си го купи и пак щеше да му остане половин милион за инвестиране. Щеше да си тегли по седемдесет и пет хиляди на година, ако, разбира се, влага с ум и внимание. А ако прибавеше и заплатата…
	Малко остана да се усмихне, като си помисли за това, потисна импулса навреме и се огледа.
	Много от хората не познаваше, но по-голямата част от тях седяха с други, с които се знаеха. Бяха се разделили на групи, като че ли по принадлежност. От света на Стефани — хора на изкуствата, антиките и реставрациите. Семейството й — бащата с братята и сестрите й, с братовчеда й ченге. Кимна на баща й, който му отвърна с изпълнен с омраза поглед, след това очите му бавно огледаха тълпата по-назад.
	Вниманието му бе привлечено от мъж, който седеше сам в края на една от задните редици. Беше мускулест брюнет, със скроен по европейска мода костюм. Добре изглеждащ, като боксьор, каза си той. Май също проявяваше интерес към Бекър. Бе го проследил с поглед, докато минаваше между редиците, за да седне на стол, обърнат и към ковчега, и към опечалените. Скрил поглед зад тъмните стъкла на очилата, Бекър спокойно го огледа. И за миг му се стори, че може да е любовникът на Стефани. Но това беше някаква лудост. Тип като този в никакъв случай не би си паднал по нея, не е ли така? Трътлестата Стефани? Безоката Стефани?
	След това Суонсън — ченгето, дето го разпита, когато се върна от Сан Франциско — влезе в Дома, огледа се и седна до непознатия. Двамата сведоха глави един към друг и си размениха няколко думи, като непознатият не сваляше поглед от Бекър. Печеният тип бе ченге.
	Хубаво. Бекър го изхвърли от съзнанието си и отново заоглежда тълпата. Дойде и Филип Джордж с жена си — Анет, и двамата седнаха зад ченгето. Очите на Бекър минаха през него, без да се спрат.
	Любовникът? Кой беше любовникът?
	Церемонията беше убийствено дълга. Говориха дванадесет души. Стефани беше добра. Стефани беше мила. Стефани не жалеше сили за общественото благо.
	Стефани беше треска в задника.
	_Да, дори да вървя през долината на сенките, не ще се страхувам аз от Злото, защото Ти си с мен, защото Твоят остен ще ме напътства…_
	Бекър се отнесе някъде надалеч…
	Когато се върна, опечалените бяха станали на крака, вперили погледи в него. Какво, да не би да е свършило? Да, той сега трябва да тръгне заедно с ковчега, леко положил ръка върху него…
	След това, за полагането на тялото в гроба, Бекър се запъти сам към колата си, усещайки как всички го гледат. Жените. Гледат го. Опита се да обработи изражението си: „Трябва ми маска, _тържествена_ маска“, помисли си. Отново едва не се изкиска на каламбура* и май изпусна едва доловима усмивка. Не можа да се сдържи.
	[* На английски _grave_ — „тържествен, сериозен“, означава и „гроб, гробовен“. — Б.пр.]
	Той се извърна, запазвайки с усилие мрачно тържествената си физиономия. Всички го гледаха, усещането не го лъжеше. И малко по-встрани, на тревата, мъжът в европейския костюм стоеше неподвижно и също го гледаше.
	Трябваше да стори нещо, за да повиши настроението си. Ръката му сякаш случайно докосна табакерата. Ще смръкне още две капсулки контак. Щеше да му дойде добре след изпитанието.
	А след това за десерт малко екстаз?
	Ама разбира се…


	На погребението бе пълно с хора. Ковчегът бе затворен. Лукас седеше до Суонсън — главния следовател по делото. Дел бе седнал при семейството на Стефани.
	— Бекър — пошушна му Суонсън, сръчквайки го с лакът.
	Лукас се извърна и загледа минаващия по прохода Бекър. „Смайващо добре изглежда, дори прекалено добре“, каза си той. Като митологичен звяр, създаден от най-добрите части на различни животни, лицето на Бекър изглеждаше така, сякаш бе събрало най-добрите черти на различни кинозвезди.
	— Какво му има? — прошепна Лукас в ухото на Суонсън.
	Бекър ходеше непохватно, сякаш краката му бяха от дърво.
	— Доколкото знам, нищо — прошепна следователят в отговор.
	Бекър стигна до предните редици на храма с вдървената си походка, бавно, сковано се извърна, поколеба се за миг, после седна на един стол, сложен отделно. Нито веднъж не погледна към затворения ковчег, не пророни нито дума — скрил поглед зад тъмните стъкла на очилата, той стоеше като статуя, изпънат, непомръдващ. През цялото време на церемонията остана така, без да поглежда нито наляво, нито надясно. От време на време устните му помръдваха, сякаш се молеше или мърмореше нещо под нос. Не приличаше на театър — сковаността му като че бе истинска.
	Точно преди последната молитва устните му потрепнаха и с някакво необяснимо движение на ръката Бекър изтри изражението от лицето си. Странно…
	Излезе от Дома със същата вдървена походка, с която бе дошъл. Слезе по стълбите, стигна до колата. И когато тя зави, погледът му се закова право в Лукас. Без да помръдне, полицаят усети изучаващите го очи, загледа го и той, оставяйки погледите им да се срещнат. За миг… И Бекър отмина нататък.
	Лукас отиде до гробището, изпълнен с любопитство. Какво му имаше на тоя Бекър? Мъка? Отчаяние? Театър? Какво?
	Гледаше, застанал встрани на тревистия склон, как спускат ковчега на Стефани Бекър в гроба. Мъжът й изобщо не се промени — красивото му лице остана неподвижно, като изваяно от глина.
	— Какво мислиш? — попита го Суонсън, след като Бекър си тръгна.
	— Мисля, че този тип е хамелеон — отвърна Лукас. — Но не знам от кой вид.


	Останалата част от следобеда и ранната вечер Лукас прекара на улицата, пускайки запитването по мрежата си от проститутки, бармани, бръснари, пощальони, крадци, комарджии, ченгета и дори двама приятелски настроени пласьори на марихуана: _Нещо да се е чуло за голям удар? Да сте виждали някой откачалник да пръска пари като милионер?_
	Малко след шест, след като му се обадиха по мобифона, той се качи в колата и се върна до полицейското управление в центъра, разположено до приличната на брадавица сграда на кметството на Минеаполис. Слоун го посрещна в коридора пред вратата на кабинета на Началника.
	— Чу ли? — попита го той.
	— Какво?
	— Имаме писмо от оня тип, дето твърди, че е бил там, когато са убили Стефани Бекър. Любовника.
	— Не знаем ли кой е?
	— Не. Но в писмото има много неща…
	Лукас последва Слоун покрай празното бюро на секретарката и двамата влязоха във вътрешния кабинет. Даниъл седеше зад бюрото, търкаляше пура между пръстите си и слушаше детектива, който бе седнал в зеления кожен стол срещу него. Вдигна глава, когато Слоун почука леко на отворената врата.
	— Влизай, Слоун. Как си, Дейвънпорт? Суонсън тъкмо ме осветлява.
	Двамата придърпаха по един стол и седнаха от двете страни на детектива. После Лукас се обърна към него:
	— Какво е това писмо?
	Суонсън му подаде фотокопие.
	— Тъкмо говорехме за възможностите. Може да е бил някое наркоманче, подплашено от любовника. Освен ако любовникът не го е направил.
	— Мислиш, че е любовникът?
	Детективът поклати глава:
	— Не. Прочети писмото. Описаното в него съвпада повече или по-малко със ситуацията на местопрестъплението. Освен това видя Бекър.
	— Никой не каза и една добра дума за него — обади се Слоун.
	— Освен за професионализма му. Лекарите в университета са единодушни, че работата му е възможно най-прецизна — каза Суонсън. — Говорих с някои хора от факултета. „Върхът е“, както се изразиха един-двама.
	— Знаете ли какво ме безпокои? — попита Лукас. — В писмото си любовникът казва, че тя била просната по гръб в локва кръв, мъртва. А на снимките я видях до стената, с лице към пода. Освен това той нищо не споменава за отпечатъка от ръката. Според мен, когато той си е тръгнал, тя е била още жива.
	— Точно така — кимна Суонсън. — Умряла е тъкмо щом хората от „Бърза помощ“ са влезли вътре. Момчетата даже се опитали да й направят сърдечен масаж, за да я съживят. Нищо не се получило, но е била жива само минута преди те да дойдат. Кръвта под главата й била още прясна. А кръвта на пода до мивката вече била започнала да се съсирва. Според тях, била е жива петнадесет до двадесет минути след нападението. Мозъкът й бил на боза… кой знае какво би ни казала и без това? Обаче ако любовникът се бе обадил на 911, може би щеше да е още жива.
	— Гадина — каза Слоун. — Това прави ли го съучастник?
	Суонсън сви рамене:
	— Ще трябва да питаш адвокат.
	— А какъв е бил онзи доктор, онзи, с когото са си говорили по партита? — попита Лукас.
	— Работим по това — отвърна Даниъл.
	— Ти ли работиш? — обърна се Лукас към Слоун.
	— Не. Анди Шиърсън.
	— По дяволите Шиърсън! Та той не може да намери собствения си задник дори и да държи по едно фенерче във всяка ръка — смаяно изрече Лукас.
	— Това е положението, а той не е чак толкова зле — отвърна Даниъл. Лапна крайчето на пурата, отхапа го, извади го от устата си, огледа го с любопитство и накрая го хвърли в кошчето. — Телевизията ни отделя доста от времето си. Дрънкат глупости за сериен убиец и не знам какво си… Никак не ми се иска да го раздуват още повече.
	— След седмица ще забравят — каза Слоун. — А ако им поднесем някой почтен наркоубиец, може и по-рано.
	— Може би да, а може би не — въздъхна Даниъл. — Стефани Бекър беше бяла и над средната класа. Поне репортерите я описват такава. Сигурно ще продължат да се занимават с нея известно време.
	— Ще понатиснем повече — каза Суонсън. — Ще говорим с Бекър отново. В момента обикаляме квартала. Проверяваме паркинг автоматите, говорим с приятелите на Стефани Бекър. Най-важното е да намерим любовника. Защото или го е направил той, или само го е видял.
	— Пише, че убиецът приличал на таласъм — обади се Лукас, зачел се в писмото. — Какво, по дяволите, означава това?
	— Да ме чукат отзад, ако знам — каза Суонсън.
	— Грозен — опита Даниъл. — Бъчвообразни гърди…
	— Знаем ли със сигурност дали този таласъм не е бил самият Бекър? — продължи с въпросите Лукас. — Че Бекър наистина е бил в Сан Франциско?
	— Да, знаем — въздъхна Суонсън. — Пратихме снимка в тамошното полицейско и ги помолихме да я покажат в хотела на Бекър. Там е бил, няма грешка.
	— Хм — изсумтя Лукас, изправи се, пъхна ръце в джобовете и се приближи към стената с трофеите на Даниъл. Лицето на Джими Картър го гледаше усмихнато. — Медиите ни насочват по грешна следа с инсинуациите си. Ако Бекър е платил на някой убиец, най-доброто нещо за нас е да намерим приятеля й. Свидетеля…
	— Любовника — обади се Слоун.
	— Любовника — кимна Лукас. — Съвестен човек е, защото се е обадил и е написал писмото. Можел е да си излезе и ние нямаше изобщо да разберем…
	— Щяхме да разберем — прекъсна го Слоун. — От лабораторията казаха, че малко преди смъртта си тя е имала полов акт. И той наистина я е оставил да умре.
	— Може да си е помислил, че е мъртва — каза Лукас. — Както и да е, той има _някаква_ съвест. Трябва да отправим открита молба до него. Телевизията, вестниците. С това можем да постигнем две неща. Можем да го изкараме от бърлогата му или да накараме него, убиеца или Бекър, да предприеме някакъв ход.
	— Друг избор нямаме ли? — попита Даниъл.
	— Не и ако искаш да хванеш човека — каза Лукас. — Трябва да го направим, защото в момента шансовете да осъдим Бекър са равни на нула. Можем да го спипаме само по един начин. Свидетелят трябва да идентифицира убиеца, а убиецът да ни предаде Бекър, след като му обещаем по-мека присъда.
	— Никак не ми харесва — каза Даниъл. — И без това имиджът ни…
	— Ще поканим хората от телевизията тук — каза Лукас.
	— Дайте да изчакаме още двадесет и четири часа — предложи Даниъл. — И утре вечер пак ще говорим.
	Лукас поклати глава:
	— Не. Ще трябва да го обмислиш само тази нощ, защото ако го правим, трябва да го сторим по най-бързия начин. Утре ще е най-добре да е готово за вечерните новини. Преди този приятел, който и да е той, да го бетонират в някой строеж. Трябва ясно да кажеш, че не вярваме любовникът да е извършил убийството и имаме нужда от каквато и да е помощ. Че трябва да дойде при нас и ще му намерим адвокат. Че ако не е извършил убийството, ще му предложим имунитет. Няма да го съдим. Можеш да поговориш с прокуратурата за това. И ако все пак не иска да дойде тук по една или друга причина, да се свърже с нас по някакъв начин. Да ни изпрати още по-подробно писмо. Да изреже снимки от вестници и списания на хора, максимално приличащи на убиеца. Да го нарисува, ако умее да рисува. Можем да накараме вестниците да отпечатат компютърни рисунки, той да избере някои от тях, да ги обработи, докато заприличат на убиеца, и да ни ги прати.
	— Ще си помисля.
	— А ние междувременно ще държим Бекър под наблюдение — продължи да развива мисълта си Лукас. — Ако наистина започнем масирана атака чрез медиите и Бекър се хване, ще стане много неспокоен. И може да ни подскаже нещо, без да иска.
	— Добре. Ще помисля. Нека се видим утре сутринта.
	— Трябва да побързаме — опита се да бъде по-настоятелен Лукас, но Даниъл махна непреклонно с ръка.
	— Утре сутринта пак ще говорим — отсече той.
	Лукас отново се извърна към Джими Картър и с голямо внимание започна да изучава сакото му.
	— И ако наистина Бекър го е сторил или е платил на някого да го направи, ако е айсбергът, за който Слоун го мисли…
	— Какво? — подкани го Даниъл, вперил в него поглед, галейки с палец крайчето на пурата.
	— Няма да е зле да намерим любовника, преди Бекър да го е сторил — довърши Лукас изречението.


>	5.

	Свечеряваше се и небето бавно променяше цвета си от червено към ултрамарин, като не след дълго се задържа на тъмносиво. Лукас живееше съвсем близо до центъра и небето там никога не ставаше кой знае колко черно. От другата страна на улицата от време на време претичваха спортуващи, идващи и връщащи се от трасето край реката, облекли ярки анцузи и с просветващи на краката маратонки. Някои бяха със слушалки на главата, носейки се в ритъм с рока, гърмящ в главите им. Още по-нататък, на другия бряг на Мисисипи, оранжевите светлини на уличното осветление примигваха в мрака като огърлица, захвърлена сред пръснатите около нея бисерчета на по-слабо светещите прозорци на сградите.
	Когато лампите от другата страна на реката бяха включени, Лукас дръпна щорите на прозореца и се насили да седне пред играта. Работеше вяло, без сърце, нахвърляйки грубо фабулата за програмиста. На масата пред него, през образувания от настолната лампа светъл кръг, минаваше нескончаема лента компютърна хартия, влизайки отдясно, плъзвайки се бавно през ръцете му и изчезвайки в тъмното пространство на масата отляво. С помощта на шаблон и молив номер две той блокира коридорите на „Преследването на друидите“. Едно време си мислеше, че няма да е зле да се научи да програмира. Дори беше се записал на курс по _Pascal_, а после започна да изучава и _С_. Но програмирането го отегчаваше, затова нае един хлапак да се занимава с това. Той нахвърляше фабулите с техните милиони скокове и коридори, а програмистът ги кодираше.
	Иначе хлапакът нямаше вид на откачалник по компютрите. Ходеше винаги облечен с необикновено яке с някаква сложна буква отзад и на въпроса на Лукас бе обяснил само, че го е спечелил на борба. Можеше да прави набирания на лост с двата си показалеца. Понякога водеше и приятелката си да му помага.
	Понякога на Лукас му се щеше да го попита: „За какво да ти помага?“, но се отказваше. И двамата учеха в католически колеж в града и имаха нужда от евтино и уединено пространство. Лукас се стараеше да не им пречи.
	А може би тя _наистина_ му помагаше, защото работата приключи успешно.
	Лукас пишеше игри. В началото — симулации на исторически събития, които се разиграваха на маса. А след това — вече за пари, започна да пише игри за книги, от рода на „Тъмници и дракони“.
	Една от симулациите, битката при Гетисбърг, толкова се бе усложнила, че той се видя принуден да си купи компютър, за да се оправи с всичките тези коти, хълмове, дати и придвижване на военни части. Гъвкавостта на компютъра го впечатли: с него можеше да създава ефекти, невъзможни за разиграване на дъска, например движенията на скрити резерви или грешки на военното разузнаване. С помощта на хлапето той качи цялата игра на един _IBM-386_. Компютърна компания от Мисури подуши играта, взе я под наем от него, промени я малко и я пусна онлайн. И всяка вечер няколко десетки запалени по Гражданската война ентусиасти разиграваха битката при Гетисбърг в мрежа, плащайки по осем долара на час за удоволствието. Два от тях отиваха в джоба на Лукас.
	„Преследването на друидите“ беше нещо друго — игра, в която компютърът беше господар. И започваше да става твърде сложна…


	Лукас спря за момент да смени диска в уредбата — извади _Big Time_ на Том Уейт и го смени с _African Sanctus_ на Дейвид Фаншоу. След малко остави шаблона на масата и се вторачи в стената зад бюрото. Нарочно не бе залепил нищо там — да може да стои вторачен в нея.
	Бекър бе интересен. Лукас усещаше как любопитството му расте и го наблюдаваше със загрижеността на цветар, загледан в ново цвете, без да смее да се надява, че нещо ще излезе от него. Бе виждал депресията у други ченгета, но винаги се бе отнасял скептично към подобни неща. Скептично, не повече. Депресията — много неподходяща дума за онова, което му се бе случило — бе толкова осезаема, че той бе започнал да я оприличава на някакъв непознат звяр, промъкващ се към него в тъмнината.
	Лукас седеше сам в нощта, вторачил поглед в стената си, и сладникавият мирис на цветята от погребението на Стефани отново като че ли изпълни ноздрите му — тихата студенина на Дома, монотонното мрънкане на свещеника… _всички, които са обичали тази жена Стефани_…
	— По дяволите!
	Трябваше да се съсредоточи върху играта, но не можеше. Той се изправи и безпомощно се огледа под звуците на _Sanctus_. Погледът му попадна на един кафяв плик. Фотокопията на протоколите, които Слоун му бе направил, а той бе оставил на бюрото. Лукас го взе, извади листовете от плика и набързо ги прегледа. Безкрайни подробности. Никой не е знаел кое ще се окаже полезно, затова са събрали всичко. Зачете се и след малко се накани да хвърли страниците обратно на бюрото, когато погледът му попадна на едно изречение. „Сифонът беше в такова състояние, сякаш някой нарочно го е чистил.“
	Спалнята и банята до нея са били педантично изчистени, явно от любовника, за да няма отпечатъци от пръсти. Това показваше необичайно здрави нерви. Но сифонът? Това бе нещо съвсем друго. Лукас претърси целия протокол за следи по леглото на Стефани Бекър, но не намери нищо. Документът, издаден от лабораторията, бе подписан от Робърт Келстром.
	Лукас се разрови из бюрото, извади телефонния указател на полицията, намери номера на човека от лабораторията и го набра. Келстром трябваше да стане от леглото, за да вдигне.
	— В протокола не се казва нищо за косми по леглото…
	— Защото нямаше — отвърна Келстром.
	— Хич?
	— Нито един. Чаршафите бяха чисти. Изглеждаха така, сякаш току-що са ги извадили от пералнята.
	— Да, но в доклада пише, че Стефани Бекър току-що е имала сексуален контакт.
	— Не и на тия чаршафи — кратко отвърна Келстром.


	Лукас приключи с четенето на протокола и погледна часовника — 22:00. Върна се в спалнята, облече си риза с дълги ръкави, нахлузи дънките и ботушите, после преметна раменния кобур с новия 45-калибров „Смит и Уесън“ и накрая си сложи коженото яке.
	Дните бяха хубави, но нощите все още бяха неприятни заради режещите нокти на отиващата си зима. Дори и лошите предпочитаха да си стоят у дома.
	Изкара поршето от гаража, изчака на алеята вратата на гаража да се затвори плътно, после се насочи на север по булевард „Мисисипи“. На Съмит авеню помисли малко, после пое към Критън авеню и накрая по I-94 — към Сейнт Пол и източния край на града. На паркинга, в чийто западен край имаше голям супермаркет, бяха спрели три полицейски коли от участъка в Сейнт Пол. Лукас заключи поршето и влезе.
	— Божичко, гледай какво ни довлече тая шибана котка — обади се най-възрастното ченге.
	Беше як мъж на малко под петдесетте, с побеляващи мустаци и очила в златни рамки. Бе седнал в едно от сепаретата заедно с още три ченгета. В съседното се бяха настанили още две, свели глави над чаши с кафе.
	— Помислих си, че няма да е зле да ви дам малко акъл, момчета, затова си вдигнах задника и дойдох чак дотук.
	В средата на залата имаше кръгъл бар, заобиколен с въртящи се табуретки. Лукас седна на една от тях и я завъртя към заетите от ченгетата сепарета.
	— Много сме ти задължени за загрижеността — каза полицаят с мустаците.
	Останалите три ченгета бяха набити мъже на средна възраст, а четвъртото — на около двадесет и пет, строен, със сини очи с ясно изразени розови ъгълчета. Тримата по-възрастни полицаи пиеха кафе. Младият дъвчеше сандвич с някакъв салам.
	— Тоя да не е ченге? — попита той, повдигнал сандвича към устата си и вперил поглед в якето на Лукас. — Май носи…
	— Благодаря ти, Шерлок — обади се един от по-възрастните. После кимна към Лукас и продължи: — Детектив Лукас Дейвънпорт, от полицейското в Минеаполис, лейтенант.
	— Кара порше със сто километра в час по Критън авеню в пиковия час — каза един от полицаите и се ухили на Лукас над ръба на чашата си.
	— Глупости — възрази Лукас. — Спазвам стриктно всички закони за движението по пътищата и улиците на Сейнт Пол.
	— Моля да извините пръднята ми на възмущение — каза сериозно пътното ченге. — Поршето, което хванах на радара в петък около пет и половина, сигурно е било нечие друго.
	Лукас се ухили:
	— Вероятно нещо сте ме стреснали.
	— Сигурно… Ти по работа ли тука или?…
	— Търся Попи Уайт — заяви Лукас.
	— Попи? — Трите ченгета се спогледаха и едното каза: — Снощи видях колата му, а и няколко нощи преди това, пред „Брубекс“. Червен олдс от миналата година. Ако не е там, Брубек сигурно ще знае къде е.
	Лукас побъбри още няколко минути с ченгетата, после се изхлузи от табуретката и каза:
	— Благодаря за информацията.
	— Хей, Дейвънпорт, ако ще го трепеш тоя кучи син, изчакай поне да ни свърши смяната, а?


	Под неоновата реклама на боулинг залата „Брубекс“ беше паркиран червен олдс. Лукас влезе вътре и огледа пистите. Само две от тях бяха заети. Трима мъже седяха на бара, но никой от тях не беше Попи. Барманът бе с хартиена шапка и клечка за зъби в устата и когато Лукас влезе, му кимна.
	— Търся Попи.
	— Тука е някъде… може да е отскочил до тоалетната.
	Лукас отиде до мъжката тоалетна, надникна вътре, забеляза двата ботуша, виждащи се под вратата на една от кабинките, и подвикна:
	— Попи?
	— Да?
	— Лукас Дейвънпорт съм. Чакам те на бара.
	— По-добре в сепаре.
	Лукас си взе бира, седна в едно от сепаретата срещу бара и минута след това Попи излезе, вдигнал мокри ръце пред себе си.
	— Вземи да сложиш малко тоалетна хартия там — кимна той на бармана към тоалетната.
	Човекът му подаде пачка салфетки. Попи си избърса ръцете, взе си бира и се приближи към Лукас. Беше доста едър мъж на около петдесет и пет години, облечен в дънки, черна тениска и кожено яке. Късата му металносива коса бе подстригана в прическа „канадска ливада“. Много добър монтьор, с помощта на отвертка и два-три гаечни ключа можеше да разглоби откраднато порше за броени минути и да го подготви за продан на резервни части.
	— Какво има? — попита той, сядайки срещу Лукас. — Да не ти трябва стартер?
	— Не. Търся човек с нови пари. Някой, който завчера е извършил поръчково убийство в Минеаполис.
	Попи поклати глава:
	— Знам за какво става въпрос, обаче не съм чул даже и шепот. Наркобоклуците са се изпотили, защото във вестниците пише, че може да е извършено от такъв, и сега ги е страх някой от тях да не пострада.
	— Обаче не си чул нищо?
	— Нищо, човече. Ако на някого са платили, то той не е от тази част на града… А сигурен ли си, че е бял? Щото с цветните напоследък нещо се нямам.
	Той търсеше бял мъж. Такова беше положението: белите наемаха бели, черните — черни. Равнопоставеност при расите дори и когато става въпрос за убийство. Освен това имаше и друго. Ако в този квартал се мернеше чернокож, веднага щеше да бъде забелязан.
	Лукас остави Попи в боулинг залата, насочи се на запад към Минеаполис, отби се в един гей бар на Хенепин авеню, после в още две заведения на Лейк Стрийт и накрая, все още ненаучил нищо ново, събуди един търговец на крадени вещи, който живееше в тихия крайградски квартал Уейзата.
	— Не знам, Дейвънпорт, може просто да е случаен човек — каза му той. — Пречуква жената, духва към Юта и похарчва парите за ранчо.
	Седяха на остъклена веранда, гледаща към езерце с лилии. Спокойната вода проблясваше на светлината от отсрещната къща и Лукас можеше да долови в средата очертанията на сала, по който бяха накацали гъски, тихо покрякващи в нощта. Посредникът бе седнал в неудобна поза на дивана, пушейки цигара без филтър. Жена му се бе настанила до него, облечена в домашен халат. Косата й бе с ролки за къдрене, а лицето й издаваше едва скрито безпокойство. Бе предложила на Лукас чаша минерална вода, която в момента той въртеше между дланите си.
	— Ако бях на твое място — продължи търговецът на крадени вещи, — щях да проверя Орвил Прауд.
	— Орвил? — учуди се Лукас. — Мислех, че е на топло… Май беше някъде из Аризона…
	— Излязъл е. — Мъжът щипна парченце тютюн от езика си и го перна встрани. — Във всеки случай, от около седмица го гледам да се мотае наоколо.
	— И пак ли крои нещо?
	Трябваше да знае това. Прауд вече цяла седмица се мотае из града, а той _нищо не знае_.
	— Да, така мисля. Същите стари истории. Изтръсква хората за пари. А го знаеш с какви се събира. Разни шибаняци на мотори, нацисти и какъв ли не измет. Викам му оня ден: „Разправят, че някой май е направил удар, че съпругът е довел непознат да му свърши работата“. А той отвръща: „Не е хубаво да се говори за това, Франк“. И аз спрях да говоря.
	— Хм. Знаеш ли къде е?
	— Не искам нещо да рикошира върху мен — каза Франк. — Орвил е малко странен тип…
	— Нищо няма да рикошира — увери го Лукас.
	Франк погледна часовника си.
	— Провери стая двеста двадесет и едно в „Лойн“. Може и да намериш нещо.
	— Някакви пищови?
	— Познаваш Орвил…
	— Да, за нещастие… Добре, Франк. Задължен съм ти.
	— Радвам се да го чуя… Още ли държиш онова бунгало на север?
	— Аха.
	— Предстои ми една хубава сделка…
	— Не си насилвай късмета — каза Лукас.
	— Хей, лейтенант… — ухили се Франк.


	Цялото име на „Лойн“ беше „Ричард Кьор де Лойн — ресторант и мотел“ и се намираше на ивицата срещу международното летище на Минеаполис „Сейнт Пол“. Щом отвори преди време, заведението отначало започна да губи, но после го купи някакъв по-оправен управител от Маями Бийч. След това започнаха да го наричат или „Дик“, или „Лойн“, но постепенно се наложи второто. Според хората, разбиращи от такива работи, в името „Лойн“ имало повече изисканост и класа. В ресторанта, а от време на време и в мотела горе, се събираха предимно по-елитни комарджии, по-отракани наркопласьори, по-хубави курви и по-непретенциозните играчи от местния „Вайкинг“.
	Барът бе издържан в червено кадифе и тъмна дървена ламперия с овални огледала. Във фоайето имаше две препарирани лисици, сложени на специални поставки от двете страни на много лоша репродукция на „Момчето в синьо“*. Горе стаите имаха водни легла и местна кабелна мрежа, по която безплатно пускаха порно.
	[* Картина от английския художник Томас Гейнсбъро (1727–1788). — Б.пр.]
	Лукас мина през фоайето и кимна на момичето зад рецепцията, което му се усмихна, сякаш си спомни, че е регистриран. Той се устреми по стъпалата към единствения коридор, вървящ по цялата дължина на мотела. Стая 221 беше последната вляво. Застана пред вратата, ослуша се, после извади четиридесет и петака от кобура на рамото си и го пъхна в колана на кръста си. Почука на вратата и се отдръпна назад, за да го виждат през шпионката. Стъкленото й око за миг потъмня, после отвътре се чу глас:
	— Кой е?
	— Лукас Дейвънпорт. Може ли да говоря с Орвил?
	— Тук няма никакъв Орвил.
	— Съобщете му.
	Окото се отдръпна от шпионката. Мина цяла минута. После шпионката отново потъмня и друг глас попита:
	— Сам ли си?
	— Аха. Няма проблеми.
	Орвил Прауд отвори вратата и огледа коридора.
	— Няма проблеми, нали? — попита той.
	— Искам да поговорим — каза Лукас, надничайки през рамото на Орвил.
	Стая 221 всъщност бе малък апартамент без нито едно легло. Около осмоъгълната маса седяха седмина мъже, замръзнали в различни пози с карти в ръце, отправили стреснати погледи към Лукас, мъчейки се да го преценят. По масата нямаше чипове — само пепелници и бутилки минерална вода, а някои от тях си ги бяха сложили на пода до краката. Зад тях, полуседнал на радиатора, се виждаше нисък мъж с рядка щръкнала брадица, очила в позлатени рамки и дълго почти до коленете кожено яке. Приличаше на Ленин и Лукас го познаваше. Ралф Нейтън. Детективът отпусна ръка така, че дланта му да е само на десетина сантиметра от ръкохватката на четиридесет и петака.
	— Някой път ще ти смачкат шибания задник — каза с безразличие Орвил. Излезе навън в коридора и затвори вратата зад себе си. — Какво искаш?
	— Искам да разбера дали не си чул нещо за удар. По една жена от Минеаполис. Убита е от бой и се говори, че за това е платил мъжът й. Вестниците го раздуват.
	Смръщил вежди, Орвил поклати глава. Нямаше нужда да му се подсказва.
	— Чух май за т’ва, но не знам нищо. Искам да кажа, щях да разбера, ако имаше нещо. Разтърсил съм се наоколо за мангизи, мъча се да се върна в бизнеса и се обаждам на всички, дето ги познавам. Думичка не съм чул, човече.
	— Никой не е забогатял изведнъж, никой не си е купил кола?…
	Прауд отново поклати глава:
	— Нищичко бе, човек. Тери Милър се натъкна на цял товар цветни телевизори „Панасоник“ от гарата, но това горе-долу е всичко.
	— Сигурен ли си?
	— Човече, вече трета седмица кръстосвам целия град, из метрото, говоря с кого ли не. Само това правя. Няма абсолютно нищо.
	— Добре — каза обезкуражен Лукас. — Как беше в Аризона?
	Орвил поклати глава за трети път:
	— Ню Мексико. Хич не ти трябва да ходиш в Ню Мексико, човече. Там е… примитивна работа.
	— Съжалявам.
	— Така е…
	— Обаждай се, не ме забравяй. Имаш ли телефона ми?
	Прауд кимна, бръкна в джоба си и извади визитна картичка с деветцифров телефонен номер, разделен на групички от по четири, три и две цифри, като на карта за социална осигуровка. После я подаде на Лукас с думите:
	— Набираш последните седем цифри в обратен ред. Това е пейджърът ми. Друг път, като искаш да ме видиш, първо позвъни, става ли? Не ми идвай да ми тропаш на вратата.
	— Добре. Аз също искам да ти дам един съвет, Орвил — каза Лукас, отдръпвайки се назад. — Бягай от Ралф. Той е откачалка и непрекъснато търси кого да убие. Носи си бейзболна бухалка или нещо такова. А ако се влачиш с него, скоро ще му правиш някъде компания на топло с присъда за убийство. Гарантирам ти го.
	— Разбрах — отвърна Прауд, но по вида му личеше, че не е.
	Завърнал се на паркинга, Лукас се облегна на покрива на колата и се замисли. Задънени улици навсякъде.
	Ще не ще, Даниъл трябваше да се обърне към телевизията.


>	6.

	Красотата танцуваше.
	Джига. На фона на музиката, звучаща в главата му.
	С подмятащ се като сляп пещерен червей пенис между краката, той подскачаше от крак на крак, а ръцете, свити в лактите, играеха нагоре-надолу като птичи криле. Смееше се от удоволствие — от нежната милувка на персийския килим по босите му стъпала, от гледката в огледалата наоколо.
	Танцуваше и се въртеше, подскачаше и се смееше…
	Усети влага по гърдите си и сведе поглед. По тях валеше дъжд, тупащ по кожата му с едри червени капки. Той се пипна по носа и пръстите му се обагриха в червена лепкава течност. Кръв. Струяща от ноздрите, стичаща се през устните, капеща от брадичката му и лазеща в тънка струйка по бледите му и гладки гърди към косматата туфа в чатала му. Музиката в главата му изведнъж секна.
	— Кръв — изстена той. — Тече ти кръв…
	С бясно тупкащо сърце Бекър клекна, бръкна под бюрото и извади куфарчето си. Знаейки, че полицията ще идва в дома му, бе сметнал за уместно да премести медикаментите си в службата. Още не ги бе върнал в медицинския шкаф. С треперещи пръсти занабира комбинацията на миниатюрната ключалка и накрая успя да я отвори. Куфарчето бе претъпкано от десетки тубички и шишенца с разноцветни капачета и етикети, повечето от тях купувани с рецепта и само няколко — на свободна продажба. С все още капещ нос, той ги заопипва.
	Амобарбитал. Декстроамфетамин. Локсапин. Секобарбитал. Етотойн. Хлордиазепоксид. Амилорид. Не, не, не, не… „Трябва да си направя някаква система за ориентация с цветове — помисли си той бегло. — Като ги подредя обратно на полиците, ще ми е по-лесно. Възбуждащите по най-горните полици, успокояващите под тях, а витамините и подпомагащите — най-отдолу…“ Халоперидол. Диазепам. Хлорпромазин. Не. Къде беше? Къде? Беше сигурен, че… Аха. Ето го. Витамин К. Колко? С витамините няма проблеми — по-добре повече, отколкото по-малко. Хвърли пет хапчета в устата си, намръщи се и преглътна.
	Добре. Кръвотечението и без това бавно спираше, но К-то нямаше да му навреди. Той бързо издърпа няколко салфетки от кутията на бюрото и ги притисна към носа си. И преди му бе текла кръв от носа. Нямаше никаква болка и кръвотечението бързо спираше. „Обаче — помисли си — този път взех само две и ето че пак имам кръвотечение.“ Беше ги взел, защото… Защо ги беше взел… тези метамфетамини? Имаше някаква причина, но…
	Хвърли поглед към левия край на бюрото, към табакерата, чийто отворен капак сякаш го подканяше… В едно от отделенията, в специални гнезда, се гушеха три черни таблетки метамфетамин, в компанията на бутабитал, фенобарбитал, както и с криминалните представители — всички в отделни гнезда. Виждаше се и само една бледосиня таблетка киселина, четири небиещи на очи с белотата си таблетки фенциклидин и три безобидни капсулки контак.
	Само три таблетки метамфетамин? Но той обикновено слагаше по седем в табакерата. Да не е сбъркал нещо и да е взел четири? Не можеше да си спомни, но се чувстваше възбуден, на нокти, бе танцувал… колко? Дълго, каза си той. Май няма да е зле да…
	Глътна един фенобарбитал, за да неутрализира ефекта. Нямаше да навреди на кръвотечението. Може би… Глътна още един, после отнесе табакерата — спасителния модул, до куфарчето — кораба-майка, и старателно попълни запасите.
	Кръвта още ли тече? Бекър отдръпна салфетките от лицето си. Кървавите петна впериха в него поглед, ясно очертани на фона на бялата материя, обаче кръвотечението бе спряло. Той се изправи и внимателно заобиколи дрехите си, които бе захвърлил на пода под въздействието на амфетамините. Защо ги беше взел? Трябва да помисли.
	Кабинетът му бе прилежно подреден — старинно дървено бюро, настолна лампа на ъгловата масичка, цяла стена с книги, журнали и списания. На стената от едната страна на вратата бе закачена снимка с него, застанал до един ягуар Е-клас. За нещастие не бе негов, но колата бе хубава. Снимката — в сребърна рамка. От другата страна на вратата, от подобна рамка, се усмихваше Стефани. Бе облечена в бричове за езда… защо ли?… _Трудно е да мисли._ Стефани? Любовникът. Кой бе любовникът?
	Ето това бе ключовият въпрос. Беше си помислил, че амфетамините ще му помогнат да намери отговора… Дори да го бяха сторили, той нищо не помнеше.
	Седна в средата на стаята с разтворени крака.
	Трябва да помисли.
	Бекър въздъхна. Езикът му се подаде навън и усети солен вкус. Той сведе поглед надолу и откри, че е покрит с някаква тъмна коричка. Коричка? Докосна гърдите си с пръсти. Кръв. Засъхваща кръв…
	Изправи се на крака вдървено, заизкачва се по стълбите с усилие, подпирайки се с ръце на всяко стъпало, и се заклатушка по коридора към банята. Завъртя крановете, пусна водата, наведе глава над мивката, наплиска лицето си със студена вода, изправи се, огледа се в огледалото.
	Лицето му бе розово, гърдите — с цвета на току-що разрязан черен дроб. „Приличам на самия дявол“, помисли си той. Мисълта му дойде съвсем естествено. Бекър знаеше всичко за дявола. Родителите му, потънали в дебрите на християнската си вяра, бяха набили мисълта дълбоко в главата му с помощта на стария и отдавна мъртъв Джонатан Едуардс.
	_В душите на грешниците живеят онези пъклени принципи, които с времето биха се развихрили в адски, всепоглъщащ огън, ако не бяха Божиите юзди._
	„Никога не съм виждал Божиите юзди“, бе казал Бекър една неделна вечер на пастора. Тогава отнесе такъв бой, че ако беше сега, щеше да умре. Не можеше да ходи на училище цяла седмица, а в очите на родителите си не бе видял и капка жалост.
	Обирайки кръвта, вдигна очи към огледалото и вперил поглед в отражението си, започна да реди думите, които още помнеше: _Бог те държи над адската яма, също както някой държи паяк или подобно пъклено насекомо над огъня, отвратен от теб, силно изкушавайки се да те пусне всеки момент… Дивотии._
	Но дали наистина бяха дивотии? Дали съзнанието не отиваше някъде след смъртта? Тази яма съществуваше ли? Децата, които бе виждал да умират, онази смяна на изражението в последния момент… дали не беше екстаз? Дали не виждаха нещо отвъд?
	Бекър бе изучавал филмите, правени от нацистите в лагерите на смъртта, бе се взирал в лицата на обектите, подложени на смъртоносни опити, филми, които някои влиятелни германци бяха счели за нужно да запазят… Имаше ли нещо отвъд?
	Рационалният му ум на учен отговаряше с „не“. Не сме нищо повече, освен одухотворена глина, няколко лопати кал със съзнание, работещо на принципа на най-обикновени химически реакции. _Помни`, че от пръст си направен и на пръст ще станеш._ Нали точно това проповядваха католиците? Доста откровено изявление за една толкова политизирана църква. Каквото и да му подсказваше рационалният ум, другата част, инстинктът, не можеше да си представи света без Красота. Той не можеше просто току-така да… да се _изпари_… нали?
	Бекър погледна часовника си. Имаше време. С подходящия медикамент… Извърна поглед към месинговата табакера на бюрото.


	Майкъл Бекър с невероятна самоувереност — малко кокаин и съвсем леко близване фенциклидин — вървеше из коридорите на университетската болница.
	— Доктор Бекър… — подвикна подире му една сестра.
	Доктор. Думата го изпълни със сила… или пък дали не беше от {e}РСР{/e}-то? Понякога бе трудно да се разбере точно кое беше.
	Осветлението беше приглушено, тъй като бе нощ. В ярко осветения сестрински сектор седяха три жени, прелистваха документи, проверяваха графика за лекарствата, хвърляха бегли погледи към екраните. Увиснали над главите им, шестте монитора, примигвайки с разноцветните си екранчета като стереоуредба на богаташ, непрестанно следяха състоянието на пациентите в интензивното.
	Бекър погледна клипборда си. Харт, Сибил. Стая 565. Без да бърза, тръгна нататък, минавайки покрай една частна стая, от която се разнасяше здравото хъркане на пациента. Той хвърли поглед наоколо — никой не го гледаше. Влезе вътре. Пациентът спеше дълбоко, отметнал настрана глава с отворена уста. „Хърка като банциг“, помисли си Бекър. После се приближи до нощното шкафче и дръпна чекмеджето. Три кафяви шишенца с хапчета. Извади ги и се поизвърна към приглушената светлина, нахлуваща от коридора. Първото шишенце бе пенициламин, използван срещу камъни в бъбреците. Нямаше нужда от него. Върна го в чекмеджето. Параметазон. Пак за бъбреци. На третото пишеше „Хлордиазепоксид хидрохлорид 25 мг“. Отпуши шишенцето и надникна вътре. Зелено-бели капсулки. Аха. Либриум. Винаги можеше да му се наложи да го използва. Изсипа половината от съдържанието на шишенцето в дланта си, после го върна в чекмеджето. Хапчетата пъхна в джоба си.
	На вратата спря и се ослуша. Човек винаги трябваше да внимава с тази работа — сестрите бяха обути с маратонки и се движеха безшумно като призраци. Обаче ако знаеш за какво да се ослушваш, винаги ще чуеш едва доловимото _скръц-скръц-скръц_ по излъсканите плочки.
	В коридора бе тихо и той излезе, забил объркан поглед в клипборда си, готов да изиграе досадна грешка, в случай че в коридора все пак се окажеше някоя сестра. Нямаше никой и той се отправи към стаята на Сибил Харт.
	Сибил бе с гарвановочерна коса и тъмни влажни очи. Тя лежеше безмълвно на леглото, забила поглед в телевизора, сложен на стойка в ъгъла. В едното й ухо бе пъхната слушалка и макар че от тъпотиите по среднощните предавания понякога й идваше да крещи… не го правеше.
	Защото не можеше.
	Сибил Харт лежеше, без да помръдва, повдигната почти до седнало положение в леглото. Не бе точно в същинското интензивно, а на по-удобно за влизане място, където сестрите можеха да я наглеждат през половин час. Щеше да умре след около три седмици, най-много месец, от амиотрофна латерална склероза — АЛС, болестта на Лу Гериг*.
	[* Известен бейзболист, починал през 1941 г. от същата болест. — Б.пр.]
	Заболяването бе започнало с изтръпване на краката и с нестабилна походка. Сибил се бе опитала да се пребори с това, но болестта постепенно бе завоювала краката й, властваше над червата, ръцете и накрая над гласа й. И сега, със същата жестока настъпателност, бе овладяла и лицевите й мускули, включително клепачите и веждите.
	Докато АЛС прогресираше и гласът бе изчезнал, тя се бе научила да общува с помощта на компютър, снабден със специално пригоден хардуер и обикновен текстов редактор. Когато болестта й отне гласа, тя все още можеше до известна степен да управлява пръстите си и с помощта на два от тях и специален бутон пишеше бележки почти с такава лекота, с каквато и здрав човек.
	Когато вече не можеше да движи и пръстите си, терапевтът й беше монтирал бутон за устата и тя пак можеше да говори. Щом изгуби и тази способност, на клепача й бе монтиран друг специален бутон. А сега и това средство за контакт изчезваше… почти бе изчезнало. Сибил Харт бе започнала да потъва във вечната тишина, примирено чакайки болестта да превземе и диафрагмата й. Когато и това станеше, тя щеше бавно да се задуши… за две или три седмици.
	Но засега мозъкът й бе напълно в ред и тя още можеше да си движи очите. Водещият новините по CNN бърбореше нещо за акция на Отдела за борба с наркотиците в Калифорнийския университет.
	Бекър влезе в стаята и очите на Сибил се преместиха към него.
	— Сибил — каза той със спокоен, приятен глас. — Как си?
	Беше я посещавал три пъти, заинтригуван от тази болест, която убиваше тялото, а оставяше мозъка жив. И при всяка от трите визити бе забелязвал постепенната разруха. Последния път тя едва успяваше да се справи с текстовия редактор. А преди няколко дни една сестра му бе казала, че сега и това не може.
	— Може ли да си поговорим? — попита Бекър в мъртвилото. — Можеш ли да минеш на редактора?
	Той извърна поглед към телевизора в ъгъла, но на екрана още стоеше CNN.
	— Можеш ли да го промениш? — Бекър пристъпи към леглото й. Очите й го следяха. Той надникна в тях. — Ако можеш, раздвижи очите си нагоре и надолу, все едно че кимаш, а ако не можеш — наляво и надясно, все едно поклащаш глава отрицателно.
	Очите й бавно се раздвижиха наляво и надясно.
	— Искаш да кажеш, че не можеш да го смениш?
	Очите й се размърдаха нагоре и надолу.
	— Отлично. Можем да разговаряме значи. Така… почакай малко.
	Бекър се върна до вратата и надникна в коридора. На около тридесетина метра по-нататък се виждаше ъгълът на коридора със сектора на сестрите и зад ръба му се мяркаше бялата касинка на една от тях, свела глава към бюрото пред нея. Нямаше никой друг. Той се върна при леглото, дръпна един стол и седна пред Сибил.
	— Иска ми се да ти обясня целта на моите изследвания — започна той. — Изучавам смъртта, а ти би могла да бъдеш прекрасен участник в тези изследвания.
	През цялото време, докато говореше, очите на Сибил не помръднаха от него.
	И когато след петнадесетина минути той си тръгна, тя премести поглед към водещия на CNN и се напрегна. Ех, само да… само да… Минаха двадесет минути, които я изтощиха, но изведнъж екранът примигна и се смени на редактора. Идеално. Сега й трябваше буквата Б.
	Когато след половин час мина една от сестрите, на екрана все още се мъдреше едно-единствено Б.
	— А! — възкликна сестрата. — Какво е станало?
	Всички знаеха, че Сибил Харт вече не може да работи с техниката. Бяха оставили бутона на клепача й, защото съпругът й настояваше да го оставят. За морална подкрепа.
	— Сигурно някакъв тик — каза сестрата, потупвайки Сибил по безчувствения крак. — Ей сега ще си включим пак телевизора.
	Сибил гледаше отчаяно как Б-то от екрана изчезва, заменено от тъпата усмивка на водещия от CNN.
	Четири етажа под нея, Бекър се мотаеше из лабораторията по патология, подсвирквайки си тихичко, потънал в нещо, което можеше да мине и за размисъл. Лабораторията бе хладна, позната. Мислеше си за Сибил, която умираше горе. Само да можеше да се сдобие с пациент малко по-рано, само пет минутки по-рано. Ако само можеше да разтвори умиращ пациент, да види как работи механизмът…
	Бекър хвърли две капсулки в устата си. Красотата подхвана тактовете на джигата си.


>	7.

	Светлина.
	Лукас мръдна глава и бавно отлепи клепача на едното око. Между щорите се прокрадваха полегати слънчеви лъчи и докосваха леглото. Ден ли беше навън?
	Той стана, прозя се широко и погледна часовника. Два часът. Звън на телефон.
	— Господи…
	Бе спал девет часа — най-дългият му сън от месеци насам. Беше измъкнал кабела на телефона до леглото си, за да не го безпокоят, ако случайно заспи.
	Скочи от леглото, запротяга се по пътя за кухнята и накрая успя да вдигне телефона.
	— Да. Дейвънпорт.
	Снощи бе оставил щорите на прозореца в кухнята вдигнати и сега гледаше как една жена разхожда ирландския си сетер в края на пресечката.
	— Лукас? Даниъл се обажда.
	— Да?
	— Говорих с някои хора. Ще задвижим нещата чрез телевизията.
	— Чудесно! В колко часа е пресконференцията?
	Жената идваше насам и Лукас изведнъж усети, че стои чисто гол пред отворен прозорец, висок до коленете му.
	— Утре.
	— Утре? — сви вежди той. — Трябва да стане днес.
	— Не може. Няма време. Взехме решение преди половин час… От отдел „Убийства“ още не са съгласни.
	— Мислят, че хората ще започнат да гледат с лошо око на тях…
	Жената вече бе съвсем близо и Лукас клекна, за да не го види.
	— Както и да е. Сега ще организирам нещата. Трябва да се срещна с областния прокурор, за да видим законовите положения и да се опитаме да измъкнем разрешение за денонощно наблюдение над Бекър… Такива неща. Сега ги избистряме. Оставих ти съобщение в твоята стая, но след като не се обади досега, реших, че си навън.
	— Ъъъ… да. — Лукас се огледа. Мивката бе пълна с неизмити съдове, а кошчето за боклук — с опаковки от полуготови ястия. По масата бяха пръснати списания, сметки и все още неотворена поща. Живееше като свиня! — Току-що влизам.
	— Добре. Пресконференцията ще я направим утре рано следобед. Вероятно някъде около два. Искаме да си тук. Знаеш, за пред телевизията. Сложи си кобура с каишите… Много си падат по такива работи ония.
	— Добре. Ще бъда. Но щеше да е по-добре днес.
	— Не мога — отвърна Даниъл. — Доста много неща има за оправяне. Днес ще идваш ли?
	— Може би по-късно. Ще се опитам да говоря с един тип от университета, който се познава с Бекър.
	Даниъл затвори и Лукас надникна над перваза на прозореца. Отпред бе застанала червенокосата жена, разсеяно гледаща към къщата и правеща се, че не вижда как сетерът й опикава храстите на Лукас.
	— Мамка му!
	Присвит одве, той се върна в спалнята, седна на леглото, намери бележника си и набра телефона на Уебстър Прентис в университета на Минесота. Обади се секретарката му и го свърза с кабинета му.
	— Мислите, че Бекър я е убил? — попита Прентис, след като Лукас му се представи.
	— Кой е споменавал Бекър?
	— Ами за какво друго може да ме търси ченге? — попита психологът с добродушния глас на обичащ да си пийва дебелак. — Вижте, много искам да ви помогна, но просто сте попаднали на неподходящия човек. Предлагам ви да се обадите на доктор Лари Мериъм.


	Кабинетът на Мериъм се намираше в постройка, която отвън — с острите си ръбове и невероятно изпълнение — приличаше на фантастична машина. Вътре бе същото — лабиринт от тунели и остъклени топли връзки, свързващи отделните сгради, изходи по приземните нива. В някои части на съоръжението липсваха цели етажи. Лукас се мота цели десет минути, два пъти моли да го упътят и накрая се качи в един от асансьорите, който го качи на шестия етаж в дясното крило.
	Секретарката на Мериъм бе ниска жена с наднормено тегло и много разтревожена, стрелкайки се иззад бюрото като хлебарка в усилието да намери шефа си. Когато най-сетне успя да го доведе от лабораторията, Лари Мериъм се оказа оплешивяващ мъж в бяла престилка с мекушаво лице, огромни тъмни очи и мънички неспокойни ръце. Той въведе Лукас в кабинета си, докосна устните си с върха на пръста и рече: „Божичко!“, когато полицаят му каза за какво е дошъл. И после добави:
	— Неофициално, нали?
	— Разбира се. И нищо няма да рикошира върху вас. Освен ако — усмихна се Лукас, опитвайки се да го накара да се поотпусне, — разбира се, не си признаете, че вие сте убили госпожа Бекър.
	Кабинетът на Мериъм гледаше към един от подземните паркинги. Стените бяха боядисани в кремаво и на тях висеше само една дъска за обяви, отрупана със залепени медицински сводки. Седнал зад бюрото си, Мериъм каза само с устни: _Затворете вратата_.
	Лукас се обърна, без да става, и бутна вратата, която се затвори с меко щракане. Мериъм видимо се отпусна, скръствайки ръце на гърдите.
	— Кларис е прекрасна секретарка, но има проблем с пазенето на тайна — доверително му съобщи той. После се изправи и с ръце, пъхнати вече в джобовете, обърна поглед към прозореца зад него. По покрива на подземния паркинг вървеше някакъв мъж с червено яке, понесъл в ръце нещо, което оттук приличаше на лекарска чанта. — А Бекър е доста притеснителна тема за разговор.
	— Май доста хора се притесняват от него — каза Лукас. — Опитваме се да намерим подходящия ъгъл, нещо… ъъъ… — заекна той, търсейки точната дума.
	— … като удобно място за вклиняване — подсказа Мериъм, хвърляйки поглед през рамо към детектива. — Винаги го търсите, при всяко разследване.
	— Точно така. При Бекър…
	— Какво прави този? — прекъснато Мериъм, без да откъсва поглед от покрива на паркинга, където също имаше паркирани коли.
	Мъжът с червеното яке спря до едно тъмносиньо БМВ, огледа се наоколо, извади от ръкава си дълга сребриста щанга и пъхна единия й край между стъклото и рамката на вратата.
	— Според мен… ъъъ… Да не би да иска да открадне тази кола?
	— Какво?
	Лукас бързо застана до него и погледна навън. Човекът долу неочаквано спря и сякаш усетил, че го наблюдават, вдигна поглед към сградата на болницата. Обаче нямаше как да ги види зад тъмните стъкла. На Лукас изведнъж като че ли му стана весело.
	— Да, точно това иска — промърмори той. — Трябва да се обадя по телефона. Ще отнеме само минутка.
	— Разбира се — отвърна Мериъм, поглеждайки го със странен израз, след което върна погледа си долу към крадеца. — Първо наберете деветка.
	Лукас набра номера на дежурния.
	— Шърл, обажда се Дейвънпорт. В момента гледам през прозорец към един тип на име Е. Томас Литъл, който разбива едно БМВ.
	Той даде на дежурната подробностите и затвори.
	— Божичко — промълви Мериъм, отново докосвайки с показалец устните си.
	Е. Томас Литъл най-накрая отвори вратата и се настани на предната седалка.
	— Той ми е стар клиент — обясни Лукас.
	Веселото чувство отново го обхвана и му стана приятно, сякаш го облъхна пролетен вятър.
	— И е крадец на коли?
	— Да. И при това не много добър. В момента се опитва да извади контактния блок от кормилната колонка.
	— За колко време ще стигне полицията дотук?
	— Минута — минута и нещо — отвърна Лукас. — Или иначе казано, след около хиляда долара щети.
	Двамата гледаха в мълчание как Литъл продължава да действа в колата. Шестдесет секунди след като се бе вмъкнал, той даде назад, обърна и подкара към изхода на паркинга. Тъкмо стигна до полегатата бетонна алея, пред него, влязла срещу знака, цъфна полицейска кола и рязко спря под носа му. Литъл отново даде назад, но ченгетата го последваха. Минута по-късно вече им говореше нещо.
	— Много странно — каза Мериъм, докато ченгетата закопчаваха ръцете на Литъл и го качваха на задната седалка в полицейската кола.
	Едното ченге вдигна поглед към прозорците на болницата, както бе направил Литъл преди малко, и махна. Мериъм също вдигна ръка, осъзна, че няма как да го видят, и се обърна към Лукас:
	— Искахте да питате нещо за Майкъл Бекър.
	— Да. — Детективът се върна и седна на стола. — За доктор Бекър…
	— Той е… Знаете ли с какво се занимавам?
	— Да — кимна Лукас. — Вие сте педиатър-онколог. Занимавате се с деца с ракови заболявания.
	— Да. Бекър ни попита дали може да наблюдава работата ни. Има отлична репутация в своята сфера, която е патология, и освен това е започнал да си създава име сред социолозите и антрополозите с някаква работа, която сам той нарича „Социална организация на смъртта“. И именно тази негова работа го доведе при нас. Искаше да проведе детайлно изследване на химията, използвана от нас, начина, по който я прилагаме, но освен това желаеше да разбере как боравим ние със самата смърт… ъъъ… каква организация сме си създали тук във връзка с нея.
	— И вие се съгласихте?
	Мериъм кимна:
	— Разбира се. Тук непрекъснато се провеждат десетки изследвания, в края на краищата това е образователно заведение. Бекър, както казах, се ползва с отлична репутация и изследванията му имаха потенциална стойност. Всъщност, в резултат от неговата работа, наистина се наложиха някои промени в организацията.
	— Например?
	Мериъм свали очилата си и разтърка очи. „Изглежда уморен — помисли си Лукас. — Но не като че ли не е спал снощи, а сякаш не си е лягал цели пет години.“
	— Някои от тях са неща, които не забелязваш, щом си работил с тях всеки ден години наред… Когато знаеш, че някой скоро ще умре… ами… трябва да се направят някои неща с тялото, със стаята… Налага се да почистиш стаята, да подготвиш преместването на тялото долу в моргата. Някои от пациентите са с много ясна мисъл, когато умират. Така че как ли се чувстват, когато някоя от санитарките надникне в стаята, помъкнала количка с почистващи препарати и метли, за да провери дали са още живи? Пациентът просто разбира, че сме й казали: „Този човек днес ще си отиде“.
	— Лошо — каза Лукас, потръпвайки.
	— Да. И Бекър изследваше тези неща много задълбочено. Едно от тях е, че по-голямата част от медицинския персонал не може да свикне с това. Занимаваме се с лечение на деца с напреднали и редки видове рак, като по-голямата част от тях умират. И след като всеки ден виждаш как те умират, как родителите им преживяват този ад… какво да ви кажа?… Броят на тези, чиито бушони изгарят — сестри, санитарки и дори лекари — е ужасен. А в някои случаи у тях се развива хронична депресия. И това може да продължи с години, макар че човекът вече не работи с деца… Както и да е, казахме си, че Бекър може да ни даде някои идеи как да си помогнем сами.
	— Звучи съвсем обосновано — рече Лукас. — Начинът, по който го поднасяте… Да не би Бекър да е сбъркал нещо? Какво стана?
	— Не съм сигурен дали изобщо нещо е станало — отвърна Мериъм и се извърна отново към прозореца. — Просто не знам. Знам само, че седмица-две след като започна да ни посещава, хората захванаха да идват един по един в кабинета ми. Изнервял ги. Не проучвал толкова рутинната работа, свързана със смъртта — организацията, процедурата, формалностите, наречете ги както щете — колкото самата смърт. И му ставало приятно. Персоналът бе започнал да го нарича Доктор Смърт.
	— Господи! — прошепна Лукас. Слоун му бе казал, че във Виетнам Бекър бил познат под името Доктор Смърт. — Ставало му приятно?
	— Да. — Мериъм отново се обърна към него и се надвеси над бюрото, подпирайки стиснатите си юмручета на полираната му повърхност. — Хората, работещи с него, разправяха, че с приближаването на смъртта сякаш ставал по-… възбуден. Вълнението е нещо често срещано сред медицинския персонал… Всеки ден се виждаш с детето, гледаш го как се бори, правиш го и ти заедно с него, а накрая то си заминава пред очите ти… При такива обстоятелства няма нищо чудно, че нервите дори и на хора с дълъг медицински стаж зад гърба си много бързо се опъват до скъсване. Бекър обаче бил по-различен. Вълнувал се така, както когато човек изпитва интелектуално удоволствие.
	— А не сексуално?
	— Не бих казал. Имало _наистина_ някаква наситеност на чувства, които можели да се отнесат към графата на сексуалните удоволствия. Във всеки случай, както казват хората, работили с него, удоволствието определено било налице. Когато умирало дете, у него се забелязвала известна доза задоволство.
	Мериъм стана, заобиколи стола си, спря пред прозореца и се загледа навън към паркинга. Един от полицаите бе върнал БМВ-то на мястото му и пишеше бележка до собственика му.
	— Не знам дали трябва да ви кажа това — продължи колебливо Мериъм. — Може да предизвикам повод за някои критики…
	— Разговорът ни е съвсем неофициален — отвърна Лукас. — Казвам ви го най-отговорно.
	Мериъм продължаваше да гледа навън и детективът разбра, че той нарочно избягва да го гледа в очите. Мълчеше и остави тишината да се сгъсти…
	— В раковото отделение има известна степен на приливи и отливи при настъпването на смъртта — поде той след малко, говорейки съвсем бавно, сякаш претегляше всяка своя дума. — В един момент детето може да е само на косъм от смъртта, но знаеш, че няма да умре. И точно така се случва. Състоянието му се подобрява, то отново става, говори, гледа телевизия. И след шест седмици вече го няма.
	— Временно явление — обади се Лукас.
	— Да. И Бекър ту идваше, ту си отиваше, и така в продължение на три месеца. Имахме споразумение. Той можеше да идва по всяко време денем и нощем, за да води наблюденията си. През нощта наистина няма какво толкова да се види, но той настояваше за пълен достъп към живота в отделението. Имаше известен смисъл, затова се съгласихме. Не забравяйте, че той е блестящ учен. Обаче не ни се искаше някой си, пък бил той и учен с такава репутация, да се мотае сам из отделението, затова го помолихме да се регистрира при влизане и излизане. Никакъв проблем. Разбирал много добре, каза ни… Както и да е. През това време почина едно дете. Антон Бремър. На единадесет години. Беше в ужасно напреднал стадий и на усилен медикаментозен режим…
	— Упоен?
	— Да. Беше близо до смъртта, но когато почина, всички се изненадаха. Както вече казах, приливи и отливи. След като работиш толкова години в отделението, започваш да ги усещаш. И смъртта на Антон бе извън този ритъм. Но, виждате ли, понякога това _наистина_ се случва — дете да умре не тогава, когато се очаква. Когато Антон умря, не се замислих особено. Просто ден като всеки друг.
	— Бекър има нещо общо със смъртта му?
	— Не мога да се изразя така. Не бива даже да го подозирам. Обаче отношението му към смъртта на пациентите ни бе започнало да гневи хората ми. Не това, което е говорел или казал, а именно отношението му. По-точно, беше им писнало. Когато трите месеца свършиха — това бе пробен период на проекта — реших да не му подновявам срока. Мога да го направя, без да посочвам причина. Заради сплотеността и спокойствието на колектива и изобщо неща от този род. И го сторих.
	— Това разсърди ли го?
	— Не… външно. Държа се сърдечно, каза, че проявявал разбиране и тъй нататък. Така. Две или три седмици след този разговор при мен дойде една от сестрите — тя вече не работи тук, изгоряха й бушоните — и каза, че не преставала да мисли за Антон. Сподели, че не можела да си избие от главата мисълта, че Бекър го е убил по някакъв начин. Според нея състоянието на детето рязко се променило. Спадало надолу, стигнало дъното и започнало да се стабилизира, да се оправя. Беше сестра от втората смяна и работното й време беше от три до полунощ. И когато дошла следващия следобед на работа, детето вече било мъртво. Починало през нощта. Дошло й наум за Бекър чак по-късно и се върнала да провери по кое време се е регистрирал на излизане. Оказа се, че според дневника, през въпросната нощ той нито е влизал, нито е излизал. Обаче тя си спомняла добре, че бил там и ходил да гледа детето няколко пъти и бил още там, когато си тръгвала…
	— Значи си мисли, че той е изтрил вписаното в дневника, за да не може никой да го заподозре като евентуална причина за необяснимата смърт, тъй ли?
	— Точно така си помислила. Говорихме за това и аз й казах, че ще проверя. По-късно го обсъдих с още двама души и те не бяха сигурни дали тогава е бил, или не, но все пак накрая, след като си припомниха събитията, решиха, че е бил. Обадих се на Бекър, излъгах го, че имаме случаи на дребни кражби на костюми, и го попитах дали не е виждал някой да излиза от помощната стая с обемисти пакети в ръце. Той каза, че не е виждал. Тогава го попитах дали винаги се е подписвал при влизане и излизане, а той отвърна, че май се подписвал, но може да е пропуснал да го направи един-два пъти.
	— Не можете да го уличите в лъжа — забеляза Лукас.
	— Не можем.
	— А има ли други смъртни случаи? Като този на това дете?
	— Още един. На втората или третата седмица, след като той започна да посещава отделението ни. Малко момиченце с рак на костите. По-късно обмислих и това, но не бях сигурен…
	— А правена ли е аутопсия на децата?
	— Разбира се. Детайлна.
	— Той ли ги правеше?
	— Не, не, имаме си човек, който специализира това.
	— Забелязал ли е нещо необичайно?
	— Не. Всъщност тези деца са толкова изтощени, толкова близо до ръба, че ако просто е прекъсвал кислорода им… можело е да се окаже напълно достатъчно. При аутопсията такива неща не са забелязани. Дотолкова, че да се открояват на фона на общите поражения, които нанася ракът. Освен това ги тъпчем и с какви ли не химиотерапевтици. Откриват се и реакцията на организма към радиацията, на която го подлагаме, силно нарушените функции на тялото. Така че когато дойдат на масата за аутопсия, телата на децата са пълен хаос.
	— Обаче си мислите, че може и да ги е убил, нали?
	— Силно казано — каза Мериъм, най-сетне обръщайки се и поглеждайки към Лукас. — Ако наистина го мислех, досега да съм се обадил в полицията. Ако имаше някакво медицинско показание или пък някой наистина е видял нещо, или е имал основателна причина да си го помисли, щях да се обадя. Обаче с нищо такова не разполагам. С нищо, освен с подозрение. А то може да е просто психологически продукт на субективно мислене, следствие от намесата на външен човек в работата ни по това, което Бекър наричаше „ритуали на смъртта“.
	— Да е публикувал нещо? — попита Лукас.
	— Да. Мога да ви дам заключенията му. Всъщност ще накарам Кларис да ви ги фотокопира.
	— Много ще ви бъда благодарен — отвърна детективът. — Е… Знаете какво се случи. Завчера.
	— Жената на Бекър е била убита.
	— В момента го разследваме. Някои хора, откровено казано, мислят, че той има пръст в това.
	— Не знам. Като че ли малко се съмнявам — отвърна мрачно Мериъм.
	— Преди малко говорехте така, сякаш го смятате за способен на…
	— Съмнявам се, защото ако е знаел, че жена му ще умре, той е щял да бъде там, за да гледа как става — пресече го Мериъм, после засрамено добави: — Не знам дори дали вярвам на това наистина.
	— Хм — изхъмка Лукас, вперил изучаващ поглед в събеседника си. — Той работи ли още в болницата върху живи пациенти? Бекър, искам да кажа?
	— Да. Не в това отделение. В други. Виждал съм го няколко пъти в операционното, а също и в онова отделение, където се занимават с болести от екстремален вид.
	— Споменавали ли сте нещо на когото и да…
	— Слушайте, аз не знам нищо — излая Мериъм, изоставяйки за момент добронамереното си изражение. — Това е мой проблем. Ако кажа нещо, значи го обвинявам в убийство, за бога! Как мога да направя такова нещо?
	— С някого… така… като тайна…
	— Тук? Тайна? Тази тайна ще си остане такава не повече от трийсет секунди. — Мериъм прокара длан през оредяващата си коса. — Работиш ли в университетска болница, свободата на словото я забравяш. Тук непрекъснато има поне десетина души, които мислят, че Нобеловата награда за следващата година им е в кърпа вързана, само някой откачалник от съседния кабинет да не им подлее вода. Ако подхвърля дори някакъв намек за Бекър, пет минути след това той ще е обиколил целия университет. Още пет минути по-късно Бекър също ще знае, както и кой е пуснал този слух. Не мога да направя нищо.
	— Добре, добре — кимна Лукас. После се изправи и взе якето си. — Ще ми дадете ли копията, които ми обещахте?
	— То се знае. И ако има нещо друго, само ми се обадете. Все пак виждате в какво положение съм.
	— Разбира се.
	Детективът посегна към вратата, но Мериъм го спря с рязък жест.
	— От известно време си мисля как да охарактеризирам начина, по който Бекър реагира на смъртта — каза той. — Вероятно знаете, четете и гледате за действията на ония фанатици, вдигнали се на кръстоносен поход срещу порнографията. И усещате, че нещо не са съвсем наред. Някакво очарование от изследвания обект, което далеч надхвърля границите на нормалния интерес. Също като някой тип, който си е събрал колекция от две хиляди порносписания само за да докаже колко ужасни са те. Точно такъв е и Бекър. Потъва в някаква благочестива тъга при смъртта на дете, но като го гледаш, оставаш с чувството, че всеки момент ще примлясне с устни от удоволствие.
	— Описвате го така, сякаш е истинско чудовище — забеляза Лукас.
	— Аз съм онколог — отвърна Мериъм просто. — Вярвам в чудовища.
	Пъхнал ръце в джобовете и замислен дълбоко, Дейвънпорт излезе от болницата. Една хубава сестра му се усмихна и той машинално отвърна на усмивката й, но съзнанието му не трепна. Бекър е убивал деца?


	Медицинският експерт беше дебел мрачен мъж с толкова лъскави розови бузи и устни, сякаш над него бе работил гримьор от някое погребално бюро. Той му подаде протокола от огледа на Стефани Бекър.
	— Ако искаш да знаеш мнението ми, този, дето го е направил, е бил или психопат, или е искал да мине за такъв — каза експертът. — Черепът й приличаше на счупено яйце. Бутилката, с която я е удрял, е била от ония, дебелите и тежките, дето ги внасят от Мексико. Сещаш се, нали, от ония, синьо-зелените, прилични повече на ваза, отколкото на бутилка. Стъклото сигурно е цял сантиметър дебело. И когато се е счупило, той е започнал да го използва като нож, забивайки острите му ръбове право в очите й. Цялото й лице е обезобразено, ще видиш на снимките. Работата е там, че…
	— Да?
	— Останалата част от тялото й не е докосната. Не прилича на обхванат от бяс човек, който удря, където завърне. Вземи например някой, намиращ се под действието на _РСР_ например. Те просто се въртят като побеснели. Ако подгонят някого и той се скрие зад кола, започват да бият колата. Ако не могат да те ударят по лицето, ще те ударят по раменете, по гърба, по ходилата, ако щеш, ще хапят, ще дращят като побеснели. А това нещо е почти… технично изпълнение. Тоя, дето го е направил, е или откачалка на тема лице и очи, или е искал да изглежда така.
	— Благодаря ти за мнението — каза Лукас, седна на празното бюро и отвори протокола.
	_Откачалка_, помисли си той.
	Протоколът бе издържан в строго професионален стил. Съдейки по телесната температура и липсата на смъртна бледност, жената е починала броени минути преди пристигането на „Бърза помощ“. Стефани Бекър не е оказала никаква съпротива — била е силна жена, с дълги нокти, които са абсолютно чисти, без никаква кръв или кожа под тях. Няма охлузвания по ръцете. Имала е сексуален контакт около час — час и нещо преди смъртта си. Никакви синини около вагината, има и индикации, че контактът е бил доброволен. Мила се е след акта, така че пробите за ДНК могат да се окажат подвеждащи. Те самите още не са излезли.
	Медицинският експерт отбелязваше още, че в къщата нямало никакви следи от безпорядък и борба, дори и от разгорещен спор. Входът е бил отключен, както и вратата от гаража към кухнята. Този гараж също е бил отключен, така че нападателят сигурно е минал през топлата връзка. На стената е имало един-единствен кървав отпечатък от ръка, както и кървава диря, проточила се по пода от мястото, където жертвата е паднала. Останала е жива, продължаваше заключенията си експертът, двадесет до тридесет минути след нападението.
	Лукас затвори протокола и застина за момент, вперил поглед в гладката повърхност на бюрото.
	Любовникът е могъл да го направи. Ако му бяха дали малко неоспорими факти по случая, щеше да заложи едногодишната си заплата за това. Обаче такъв акт на насилие рядко се проявява веднага след успешен сексуален контакт.
	Освен това съществуваше и Бекър. И всеки казваше по нещо изнервящо за него.
	Дебелият експерт миеше ръцете си, когато Лукас си тръгна.
	— Измисли ли нещо? — попита го той.
	— Откачалка — отвърна детективът.
	— Проблем.
	— Ако не е откачалка… — започна Лукас.
	— … имаш _голям_ проблем — довърши дебелакът вместо него, изтърсвайки капките от деликатните си розови пръсти.


	Дните вече ставаха по-дълги. В разгара на зимата започваше да се смрачава някъде около четири. Когато Лукас пристигна в кметството, небето още светлееше, макар че отдавна бе минало шест.
	Слоун вече си бе тръгнал, но в отдел „Наркотици“ той завари Дел, прехвърлящ с пръсти протоколите в издърпано навън чекмедже.
	— Нещо ново? — попита Лукас.
	— От мен нищо — отвърна Дел и бутна чекмеджето в шкафа. — Цял ден срещи и оперативки. Костюмарите се карат кой какво трябва да прави. Много се съмнявам дали ще ти дадат екипа за проследяване.
	— Защо да не ми го дадат?
	Дел сви рамене:
	— Просто си мисля, че няма да го направят. Костюмарчетата викат, че срещу Бекър няма нищо, освен едно скапано ченге, което си мисли, че той го е извършил. Това съм аз… а тяхното мнение за мен ти е известно.
	— Аха! — Лукас се ухили широко, въпреки ситуацията. Костюмарите с удоволствие биха го видели с униформа, късащ квитанции за глоби на някое кръстовище. — Какво става с пресконференцията?
	— Утре в два следобед е — отвърна Дел. — Ти май се връщаш от контролен преглед на мрежата, а?
	— Да. Там няма нищо. Обаче говорих с лекар от университетската болница, който сподели, че Бекър може да е убил дете. Дори вероятно две.
	— Две деца?
	— Да. В раковото отделение. Ще използвам информацията, за да навия Даниъл за наблюдението, ако се наложи.
	— Хубаво — каза Дел. — Нищо не дава резултати така, както изнудването…


	В телефонния секретар на Лукас имаше десетина съобщения, но нито едно от тях за Бекър. Обади се на двама души, отбеляза си останалите номера в бележника и заключи. В кметството нямаше вече почти никой и стъпките му отекваха самотно по коридора.
	— Дейвънпорт…
	Той се извърна. Карл Барлоу — сержант от Вътрешен отдел, се приближаваше бързо към него с купчина документи в ръка. Беше дребен човек, с квадратни рамене и лице и мускулесто като на гимнастик тяло. Бе облечен в бяла риза и тъмни панталони. От джоба му винаги стърчаха поне половин дузина химикалки. Както сам твърдеше, бе образец на християнин.
	„Образец на християнин — помисли Лукас, — ама на улицата никакъв го няма.“ Барлоу имаше проблеми със съчетаването на двете неща.
	— Трябва ни писмено обяснение за побоя завчера. Опитвах се да…
	— Това не беше побой, а арест на доказан сутеньор и наркопласьор с обвинение за нанесени телесни повреди първа степен — отвърна Лукас.
	— Обаче е малолетен. Опитвах се да се свържа с теб в кабинета ти, но човек никога не може да те намери на работното ти място.
	— Работя по убийството на Бекър — кратко отговори Лукас. — И нещата са доста объркани.
	— Не мога да ти помогна с нищо — каза Барлоу, слагайки юмрук на кръста. Лукас бе дочул, че е бил треньор на младежки отбор по футбол и си имал проблеми с родителите на едно от децата, защото го карал да играе контузено. — Искам да уредя среща със съдебен стенограф, затова трябва да знам кога може да стане.
	— Дай ми две седмици.
	— Множко ми се струват — възрази Барлоу.
	— Ще дойда, когато мога — каза нетърпеливо Лукас, чудейки се как да се измъкне. — Няма защо да бързаме, нали така? Освен това може да докарам и адвокат.
	— Това е твое право. — Барлоу се приближи още по-близо и бутна купчината документи към Лукас. — Обаче аз искам да оправя това нещо по възможно най-бързия начин. Ако схващаш какво искам да кажа.
	— Аха, схващам какво искаш да кажеш — отвърна детективът, спря и се извърна изцяло към Барлоу, така че носовете им се оказаха на десетина сантиметра един от друг. Карл се поотдръпна назад, за да може да погледне Лукас в очите. — Ще ти се обадя, когато съм свободен.
	_Освен това ще те хвърля през прозореца, ако продължаваш да се заяждаш с мен_, помисли си Дейвънпорт. После се извърна и пое нагоре по стълбите.
	Барлоу подвикна подире му:
	— И по-скоро.
	— Добре бе, добре — промърмори Лукас.
	Спря се пред вратите на кметството вън на тротоара, огледа се и се отърси като кон, мъчещ се да се избави от мухи. Изминалият ден обаче имаше обратен ефект върху него. Усещаше, че чака нещо, но не знаеше точно какво.
	Лукас прекоси улицата, за да стигне до паркинга.


>	8.

	Натиск. Той разтвори пръсти, опипа таблетката в дланта си, близна я и усети киселата жилка, както и соления вкус на собствената си пот. Да не му дойде много? Трябваше да внимава. Днес не биваше да му тече кръв, щеше да се качва в колата. Веднага след това обаче го завладя желанието за действие и той престана да мисли.
	Обади се на Друз от един обществен телефон.
	— Трябва да рискуваме — каза му той. — Ако скоча на Армистед довечера, от полицията ще полудеят. И след това ще е доста трудно да се виждаме.
	— Ченгетата още ли се мотаят около теб? — В гласа на Друз не звучеше безпокойство. Емоционалната му гама не включваше това чувство. Просто бе любопитен. — Искам да кажа, оная Армистед не отпада, нали?
	— Не отпада. Онези все още се мотаят около мен. Страшно им се иска да ме пипнат, но нямат нищо. Армистед ще ги откара още по-надалеч от мен.
	— Може да надушат нещо, ако намерят оня тип — каза троснато Друз.
	— Точно затова трябва да се видим.
	— В един?
	— Да.


	Снимките на Стефани бяха натъпкани в кутии за обувки в килера, в плетени кошнички из кухнята, натрупани на купчинки по масата в кабинета, напъхани из чекмеджета в бюрото. В библиотеката имаше три подвързани с кожа албума, пълни със снимки чак от детството й.
	Бекър, чисто гол, спирайки от време на време да се огледа в някое от многобройните огледала из къщата, ровеше из антиките й, за да търси снимките. В едно от чекмеджетата откри спирала — отначало не можа да включи какво е, но когато разбра, поклати глава и я хвърли обратно вътре. Най-накрая, предполагащ, че е събрал всички снимки, си направи сандвич, сложи _Кармина Бурана_ на Карл Орф в компактдискуредбата, седна в едно кресло и отново запрехвърля погребението през главата си.
	Беше чудесен, помисли си той. Онзи печен тип, ченгето. Не можа да го разбере добре, но удряше Суонсън в земята. Усещаше го. Освен това… дрехите му бяха твърде хубави, заключи Бекър.
	Докато дъвчеше, окото му долови някакво движение в другия край на стаята. Обърна се да го види — поредното огледало, едно от десетината ромбоидни огледала, сложени под френския аплик от двайсетте години. Той отново мръдна, настанявайки се по-удобно. Погледът му се прикова в едно от огледалата — от това разстояние приличаше на чернокож. Гениталиите му се отразяваха от друго огледало и той се засмя с неподправено удоволствие.
	— Символ — каза на глас. — Но на какво, нямам представа.
	После отново се разсмя, стана и затанцува джигата. Още бе под действието на киселината.
	Някъде към обяд се облече, нахлузи пуловер отгоре, изсипа всички снимки в една пластмасова торбичка, мина през топлата връзка до гаража и се качи в колата си. Дали полицията не го следи? Съмняваше се: какво толкова можеха да очакват от него? Стефани вече бе мъртва. Все пак не биваше да рискува.
	Излязъл от гаража, внимателно подкара през плетеница от улички и излезе пред малък супермаркет. Никой не го следеше. Пообиколи из супера, внимателно оглеждайки посетителите, купи си тоалетна хартия и салфетки, паста за зъби, дезодорант и аспирин и се върна в колата. Обратно през плетеницата улички — нищо. Спря пред една бакалничка и се обади по телефона, закачен на външната стена.
	— Идвам.
	— Добре. Сам съм.
	Друз живееше в средно голям апартамент на левия бряг, в края на един от централните квартали, обитаван предимно от хора от театралните среди. Бекър, незабравил предпазливостта, два пъти обиколи сградата, преди да спре на паркинга и да натисне звънеца.
	— Аз съм — каза той в домофона и щом вратата се отвори, мина с бързи крачки през фоайето и пое по стълбището.
	Когато пристигна, Друз гледаше нещо за подводен риболов по кабела. Той изгаси телевизора с дистанционното и Бекър го последва вътре.
	— Това ли са снимките? — кимна Карло към торбичката.
	— Да. Донесох всичко, което успях да намеря.
	— Искаш ли бира? — запита той неловко Бекър.
	Не го биваше да забавлява гости — никой не идваше тук. Никога не бе имал приятели.
	— Да.
	На Майкъл изобщо не му се пиеше бира, но му беше приятно да участва в играта на приятелство между тях.
	— Дано и той да е тук — каза Друз.
	Взе бутилка бира от хладилника, донесе я и я подаде на Бекър, който бе клекнал в средата на стаята и тъкмо обръщаше съдържанието на торбичката на пода. Рукна шарен поток от цветни снимки.
	— Ще го намерим — каза той.
	— Едър, широкоплещест, скандинавски тип. Главата му като кана с мляко, бледо, почти дебело лице. Малко коремче.
	— Познавам поне половин дузина мъже с това описание — отбеляза Бекър, отпи от бирата и направи гримаса. — Най-вероятно е някой от дружките й по антиките. Кофти, защото повечето не ги знам. Но може и да е някой от университета. Не знам. Тази връзка е единственото нещо, с което тая кучка ме е изненадала, откакто я познавам.
	— Друго е кофти. Любителите на антики са хора, дето често ходят по театри. Хора на изкуството. И той може да ме види.
	— На сцената? — възкликна Бекър. — Гримиран? Не вярвам. Та ти ще изглеждаш съвсем различен.
	— Да, ама после, когато излезе във фоайето и започне да се лигави с тоя-оня из тълпата? Може да ме познае… Ако ме види, разбира се.
	— Ще го открием — заяви уверено Бекър и доизсипа малкото останали снимки в купчината на пода. — Аз ще ги подреждам, а ти гледай.
	Снимките бяха стотици и работата се проточи повече, отколкото бе мислил. Стефани с приятели, в гората, с роднини… Нито една с Бекър.
	Когато купчината бе преполовена, Друз се изправи, оригна се и каза:
	— Продължавай да подреждаш. Аз ще отида да се изпикая.
	— Ммм — кимна Бекър.
	Веднага след като Друз изчезна в тоалетната, той скочи, изчака секунда, ослушвайки се, после бързо се прокрадна в кухнята и отвори крайното чекмедже на шкафа под мивката. Карти, платени сметки, две отвертки, кибрит… ровеше в бъркотията бързо, после изведнъж намери ключа, пъхна го в джоба си и изтича обратно в стаята тъкмо когато водата в тоалетната протече. Бе идвал тук няколко пъти преди това, търсейки шанс да задигне ключа… Сега вече бе в джоба му.
	— Още кандидати? — попита Друз, излизайки от тоалетната.
	Бекър клечеше в средата на пода пред купчината снимки.
	— Един-двама — отвърна той, вдигайки глава. — Хайде. Закъсняваме.
	Имаше няколко едри руси мъже, но в края на краищата се намираха в Минесота. Карло на два пъти си помисли, че го е познал, но и двата пъти, след внимателен оглед под настолната лампа, поклащаше глава.
	— Може би трябва да ги видиш на живо — предложи Майкъл. — Дискретно, разбира се.
	— Не е нито един от двамата — поклати глава Друз.
	— Сигурен ли си?
	— Абсолютно. Не можах да го видя хубаво, бях клекнал на пода, а той стоеше прав, но беше по-едър от тия типове. Почти дебел.
	Той взе една снимка на Стефани с някакъв русокос мъж, поклати глава и я хвърли с рязък жест върху купчината на пода.
	— По дяволите! — ядосано каза Бекър. — Бях сигурен, че ще го намерим някъде тук. — Снимките бяха разхвърляни около тях като купчина есенни листа — той си напълни шепата с рязко движение и ги хвърли към една от празните кутии. — Тая кучка говореше с всички, снимаше се с всички, на никого не даваше и минутка покой. Защо го няма? Трябва да е тук!
	— Може да е някой нов. А може и да ги е скрила на друго място. Ти хубаво ли прерови нещата й?
	— Цяла сутрин рових из тях. И намерих спирала, можеш ли да си представиш? В една пластмасова кутийка… Ченгетата нищо не казаха за това… Обаче нищо друго. Повече снимки нямаше.
	Друз започна да ги събира и да ги хвърля в кутиите.
	— И какво ще правим сега? Продължаваме ли? С Армистед, искам да кажа?
	— Рисковано е — призна Бекър. — Ако не го намерим и свършим тая работа с Армистед, това може да го накара да се разкрие на ченгетата. Особено ако има алиби за времето, когато Армистед пукне. Защото, доколкото знаем, той се крие, тъй като се страхува, че ченгетата мислят, че той го е направил.
	— Ако не смотаем Армистед в близко време, тя ще ме изрита — заяви Друз с безразличие. — Мрази ме и в червата. В момента сме закъсали за пари и аз ще съм първият, който ще изхвърчи.
	Бекър направи няколко крачки из стаята, размисляйки.
	— Слушай. Ако тоя тип, приятелят на Стефани, се предаде на полицията, те ще ми кажат по един или друг начин. Няма дори да се изненадам, ако го докарат да ме види. Просто за да са сигурни, че не съм бил аз… Тъй или иначе, ако разбера кой е, преди да му се е удал случай да види теб, ще го премахнем. Така че ако пречукаме Армистед и ти гледаш да не се показваш много, освен когато си на работа…
	— А и тогава ще гледам да не свалям грима…
	— Да.
	— Значи така ще направим — каза Друз. — Може да успеем да му светим маслото на кучия син. А ако не стане, ще продължаваме да работим по въпроса.
	— Ще разбера кой е… — увери го Бекър. — Рано или късно. Въпрос на време е.
	— А как ще говорим, ако ченгетата те държат под око?
	— Измислил съм го.
	Съседът на Бекър в патологичното отделение работеше в Англия. Малко преди да тръгне, двамата бяха побъбрили за работата си и Майкъл бе забелязал — без особен интерес тогава — че колегата му има телефонен секретар в най-долното чекмедже на бюрото и под него се подава упътването за работа с него. Късно една вечер, когато в отделението нямаше никой, Бекър бе преодолял едновремешната брава на вратата на съседния кабинет, беше включил телефонния секретар и с помощта на упътването бе въвел нови кодове за дистанционно прослушване на оставените съобщения. И сега ги даде на Друз.
	— Можеш да се обаждаш от всеки телефон с бутони и да оставяш съобщения. Аз мога да направя същото, за да ги чуя, а също така и да оставям за теб. Просто през няколко часа трябва да вдигаш телефона и да проверяваш дали не съм оставил нещо.
	— Добре — отвърна Друз. — Обаче гледай да не забравяш да триеш старите.
	— Ама ти можеш също да ги триеш дистанционно — възкликна Бекър и му обясни как става.
	Друз надраска кодовете в бележника си.
	— Значи всичко е договорено — каза той, прибирайки бележника във вътрешния си джоб.
	— Да. Известно време не трябва да се виждаме.
	— И ще смотаем Армистед, както смятахме?
	Бекър погледна трола и по устните му пробяга усмивка. Друз помисли, че сигурно е от най-обикновена радост.
	— Да — отвърна той. — Ще я смотаем. Довечера.


	Витражите в кабинета на Бекър бяха от една лютеранска църква в Северна Дакота, чието паство я бе изоставило в търсене на по-топли климатични пояси и по-добра работа. Стефани ги бе купила от църковните настоятели, бе ги натоварила на камион, бе ги докарала в Минеаполис и се бе научила как да ги слага. Реставрираните витражи самотно проблясваха в тъмата над главата му — нямаше вече кой да им обърне внимание. Вместо това, Бекър се бе съсредоточил в пружината, развиваща се в момента в стомаха му.
	Мрачно оживление… но нещо доста бърза.
	Той го потисна и седна на ориенталския килим с един мокър чук и кутия салфетки. Бе купил този чук преди месеци и никога не го бе използвал. От едната страна инструментът бе с кръгла глава за забиване на гвоздеи, а от другата — с разцеп за ваденето им. Държеше го в мазето, скрит в едно чекмедже. Знаеше за лабораториите по криминалистика достатъчно, за да се страхува от възможността химическият анализ да улови нещо уникално за къщата — например препаратите на Стефани за полиране, стъклен прах или някое микроскопично парченце цветно стъкло. Нямаше смисъл да рискува. Изми чука с препарат за миене на чинии, после седна на килима и го избърса със салфетките. От този момент нататък щеше да го пипа само с ръкавици. Уви го в още салфетки и го остави на килима.
	Има още много време, помисли си. Погледът му безцелно обходи стаята и се спря на сакото му, увиснало на облегалката на един стол. Стана, бръкна във вътрешния му джоб, измъкна табакерата и надникна в нея замислено. Тази вечер никаква Красота. Това, което му предстоеше, искаше хладен разум. Сложи таблетка _РСР_ на езика си и бавно, предвкусвайки удоволствието, я глътна. И един метамфетамин… просто така… Обикновено амфетамините бяха крилете на Красотата, но не едно върху друго…


	Елизабет Армистед бе актриса и член на борда на директорите на театър „Лост Ривър“. Веднъж бе играла и на Бродуей.
	— Кучката не ще да ми даде никаква роля. — Друз тогава се бе напил, същата вечер преди осем месеца, когато планът се бе оформил в главата на Бекър. — Също като в оня филм… как му беше името? Там… във влака?… Ще ме изрита. Заобиколила се е с хубави момчета. Обича красавците. А с това лице…
	— Какво стана?
	— Бордът гласува да поставим _Сирано_*. И кой взема главната роля? Джералд. Хубавото момче. Гримират го да е грозен, а на мен ми бутат една пика в ръцете, и то само в баталните сцени. Преди да дойде тая кучка — казват, че играла и на Бродуей, големи яйца, ама нали затова я взеха, тя иначе не може да играе — бях все пак нещо. И ето ти тебе изведнъж… с шибана пика в ръцете.
	[* „Сирано дьо Бержерак“ — произведение на френския писател Едмон Ростан (1868–1918). — Б.пр.]
	— И сега какво смяташ да правиш?
	Друз бе поклатил глава:
	— Не знам. Работа трудно се намира. Като съм на сцената, с всичкото това осветление, с грим, това лице е окей. Ама като си тръгвам от гримьорната, хората ме гледат — тези от театъра, човече — зяпат ме и викат: „Брей, ама ти си бил грозен“. А театралите никак не обичат грозниците. Обичат само красавците.
	Тогава Бекър го бе попитал:
	— Ами ако Елизабет Армистед я няма?
	— Какво искаш да кажеш?
	Обаче Бекър вече бе доловил мигновения котешки проблясък, когато Друз бе вдигнал глава към него, и бе разбрал, че идеята се мотае някъде дълбоко в подсъзнанието му. Ако Армистед я няма, положението ще е съвсем друго. Също както би било и с него, ако Стефани я няма…
	Откакто ги бе купил преди три месеца, Бекър бе натъпкал работните дрехи в един сак и ги бе скрил в задния край на едно от чекмеджетата. Бяха сини — такива обикновено носят автомонтьорите. Той ги навлече върху дънките и фланелката, измъкна и шапката от сака и я сложи. Друз разбираше от костюми и му бе казал да си купи точно такъв. Този означаваше _работник_ и погледите на хората щяха да минават през него като през празно пространство.
	Бекър погледна часовника си и ето че първата дислокация беше налице, изпълвайки го с възбуда — часовникът се удължи, обгръщайки китката му като кренвирш. Прекрасно! Мощта също идваше, затъмнявайки зрението му, променяйки всичко към ултравиолетовия край на спектъра. Той бръкна в джоба за табакерата, извади нова таблетка и я глътна.
	Красота… Залитайки, тръгна през стаята, усещайки напъна на мощта във вените си — двеста пъти по-силен от никотиновия. Затисна мощта обратно в един ъгъл, задържа я там, усети напрежението.
	Времето вече напираше. Забърза надолу по стълбите, спря се до прозореца да види колко се е стъмнило, после внимателно вдигна чука и го пъхна в десния си джоб. Останалата част от екипировката му — клипбордът, магнитометърът и личната табелка на гърдите — беше в бюрото на Стефани.
	Клипбордът, заедно с няколкото листа, защипани на него, вървеше заедно с костюма. Магнитометърът — също. Друз го бе намерил в отпадъците на един магазин за електроуреди и го бе купил на безценица. С огромен кръгъл циферблат, уредът е бил направен, за да измерва магнитното поле около електропроводи. А табелката бе старата лична карта на Бекър от болницата. Бе я ламинирал, бе й пробил дупка и сега я провеси на врата си.
	Пое дъх, помисли малко да не е забравил нещо, мина през топлата връзка до колата и отвори вратата на гаража с дистанционното. После излезе на улицата, покара малко по нея и сви в друга, а след нея — в трета. Погледна в огледалото. Никой.
	Заобикаляйки по задни улички, той се добра до къщата на Армистед за малко повече от осем минути. „Трябва да запомня това“, каза си той. Ако Друз заподозреше нещо, Бекър трябваше да знае точното време на пристигането си. Не му оставаше нищо друго, освен да се надява, че тя ще е там, където той му бе казал.
	— Тя първо медитира половин час, после изпива чаша билков чай и идва на репетиции — бе го уверил Друз, въвеждайки го в ситуацията. — И много държи на това. Веднъж бе пропуснала медитацията си и след това цял ден си забравяше репликите.
	Друз… Първоначалният план бе Бекър да му се обади по телефона, преди да тръгне за къщата на Армистед. Веднага щом се чуеше с него на един от телефоните в театъра, Друз трябваше да се обади на касата с калифорнийски акцент и да каже: _Казвам се Доналдсън Уитни. Елизабет Армистед ми каза, че ще запази два билета за мен. Минавам през града много набързо, но за нея винаги съм готов да отделя време. Бихте ли й се обадили, за да съгласувате?_
	О, щяха да се обадят и да съгласуват. Винаги го правеха. Твърде много гратисчии имаше на този свят. Обаче Доналдсън Уитни беше театрален критик от Лос Анджелис. Армистед щеше да се надуе като пуйка… а хората на касата щяха да го запомнят. И точно това бе целта на занятието: да се създаде впечатление за наличие на последен човек, разговарял с мъртвата, а в това време Друз щеше да е вече гримиран и на сцената, готов за репетиции… с осигурено алиби. Карло го бе предложил така и Бекър не бе намерил какво да възрази.
	Той обаче щеше да дойде по-рано — Друз нямаше защо да го знае. Ченгетата обаче щяха да се оправят…
	И веднага след като свършеше с Армистед, той щеше да се обади по телефона, все едно че тъкмо тръгва от къщи. Тогава Друз щеше да се обади от името на Доналдсън Уитни и ако Армистед не вдигне телефона, когато й се обадят от касата… е, значи просто не си е била у дома. И едва ли Бекър ще е виновен за това…
	Бавно измина последните метри до къщата й. Бе обикалял около нея и по-рано, сега не забеляза никакви промени. Тук парцелите бяха малки, но къщите кипяха от живот. Един човек повече или по-малко едва ли щеше да бъде забелязан. В задния край на къщата светеше. Сребристият й додж бе паркиран до тротоара пред входа, където обикновено го оставяше. Той паркира колата от другата страна на къщата, под едно отрупано с пролетни пъпки дърво, събра екипировката си, облегна гръб на седалката и затвори очи.
	Също като на цифров дисплей — едно, две, три, четири, пет… Тихи стъпки. Той пусна мощта навън лекичко и когато отвори очи, воланът пред него се бе превърнал в огромен обръч. Усмихна се слабо, остана за миг така, за да почувства огнената тръпка в кръвта си, после излезе от колата, смени слабата усмивка със загрижена и заобиколи ъгъла на къщата към входа. Натисна звънеца. Още веднъж.
	Армистед. По-едра, отколкото си я бе представял, в пеньоар. Бледо овално лице, тъмна коса, стегната назад в сложен кок, защипан с дървена шнола. Отпуснато лице, сякаш току-що е станала от сън. Верига на вратата. Тя надникна навън с огромни тъмни очи. На сцената сигурно изглеждаше добре.
	— Да?
	— От газовата компания. Да ви мирише на газ в къщата?
	— Не.
	Свел поглед към клипборда в ръката си, Бекър каза:
	— Тук пише, че имате уреди на газ. Сушилня, бойлер.
	Тази информация бе осигурена от Друз при едно парти у Армистед.
	— Да, долу в мазето — отвърна тя.
	Това, че знаеше какво има в дома й, потвърждаваше занятието му.
	— Уредите ни показаха някои критични флуктуации в налягането на тази улица, дължащи се на повреден клапан. Нося си уреда тук… — Бекър вдигна циферблата пред очите й. — … и бих искал да извърша някои измервания в мазето ви просто така, за всеки случай. На другата улица избухна пожар и може би сте чули пожарните сирени…
	— Ъъъ, медитирах в момента… — Но вече сваляше веригата от вратата. — И ужасно бързам, трябва да ходя на работа.
	— Само минутка-две — увери я той.
	И вече бе вътре. Пъхна ръка в джоба, стисна дръжката на чука и изчака да чуе тихото хлопване на вратата.
	— Минавате през кухнята и слизате надолу по стълбите — напъти го Армистед.
	Гласът й бе ясен и силен, с нетърпелива нотка. Заета жена, която са прекъснали.
	— През кухнята?
	Бекър се огледа. Пердетата бяха плътно затворени, из въздуха се носеше аромат на диви цветя и той разбра, че това вероятно е билковият й чай. Мощта изведнъж бликна навън от ъгъла на съзнанието му и зрението му моментално потъна в синя омара…
	— Елате, ще ви покажа — каза нетърпеливо Армистед, обърна гръб към него и тръгна към задната част на къщата. — Не съм подушила нищо.
	Бекър направи крачка след нея, започна да вади ръката с чука от джоба си и изведнъж от носа му рукна кръв. Той пусна уреда и вдигна ръка да я спре, Армистед забеляза движението с периферното си зрение, обърна се, видя кръвта, отвори уста… да извика?
	— Не, не — побърза да каже той и устата й бавно започна да се затваря… толкова бавно… всичко бе толкова бавно… — Ааа, за втори път днес… Като малък си ударих носа… На пет годинки… Не мога да повярвам… Имате ли някакви салфетки?
	— Да.
	Очите й бяха широко отворени, ужасени, вперени в кръвта, капеща по работните му дрехи.
	Двамата бяха на килима в предната стая и тя започна да се извръща, тръгвайки да търси салфетки. Мощта забави движенията й още по-силно и разпали желанието му незабавно да се наслади на момента. Не биваше да има борба, мятане и никакви рискове. Не биваше да й дава да го драска или удря… Това бе просто работа, обаче мощта знаеше какво иска. Жената тъкмо казваше: „Ето тук, в кухнята…“ — и се извърташе, а Бекър, притиснал нос с ръка, пристъпи още една крачка, извади чука от джоба и замахна с него като с тенис ракета — съкрушителен форхенд, с участие на мускулите на гърба и раменете.
	Чукът удари сякаш два пъти — най-напред много силно, а след това като че ли по-слабо, с мокър плясък, пробивайки сякаш дупка в глинена стена — и от удара Армистед се завъртя обратно. Не беше мъртва — очите й бяха широко отворени, устните й потрепваха и от тях се точеше лига, краката й се огъваха, готови да й изневерят. Тя се смъкна на пода, умирайки, но още без да го знае, опитвайки да се бори, вдигнала ръце, отворила уста… и Бекър вече бе отгоре й. С една ръка на гърлото, с отпускащо се тяло. Избягвайки ноктите й, удряйки с тъпия край на чука в челото, веднъж… два пъти… и край.
	Беше се запъхтял като локомотив, мощта не го пускаше, блъскаше в кръвта му, в сърцето, плискаше кръв по лицето му. _Не бива да пада върху нея…_ Той избърса кръвта от лицето с ръкава си и сведе поглед към нея — очите й бяха полуотворени…
	Очите й.
	Внезапно уплашен, Бекър обърна чука в дланта си.
	С острия му край щеше да…


>	9.

	Вечерта сякаш се точеше безкрай — чувството, че чака, не го напускаше.
	Помисли си дали да не се обади на Дженифър, да я помоли да му разреши да се види извънредно с дъщеря им. На два пъти посегна към телефона, но и двата пъти се отказа. Искаше му се да види Сара, но още повече му се искаше да се разберат с Джени. По някакъв начин. Да сложат край на това или поне да започнат да работят за помирението. А това, каза си той, не може да започне с телефонно обаждане, породено от моментно желание. Не и с Дженифър.
	Вместо да се обади, седеше пред телевизора и гледаше тъп полицейски филм. После го изключи точно преди мъчителните опити на режисьора да създаде нещо подобно на кулминация — и ченгетата, и лошите бяха изпаднали в трудно положение, а на него изобщо не му пукаше какво ще стане. Изгледа късните новини, после се върна в кабинета и продължи работата по играта.
	Бекър не излизаше от главата му. Следствието бавно затихваше. Усещаше отслабване на интереса у другите ченгета. Знаеха слабите места на случая — без очевидец или ясен заподозрян, имащ и мотив, и възможност, нямаше почти никакви шансове за арест, камо ли за съд. Лукас познаваше поне двама души, които бяха убили жените си и им се бе разминало. А също и една жена, убила любовника си. И в убийствата нямаше нищо екстравагантно. Никакви екзотични оръжия, никакви заплетени алибита, никакви наети убийци. Единият мъж бе използвал такаламида за гресиране, а другият — алуминиев триножник за фотоапарат. Жената пък бе употребила най-обикновен кухненски нож с дървена дръжка.
	_Просто го/я намерих така_, отговаряха те на ченгетата. А когато те им бяха прочели правата, и тримата бяха поискали да извикат адвокатите им. И след това вече нямаше нищо, за което да се хванеш. Чиста, негримирана и почти непробиваема защита на глупак: не знам, някой друг глупак го е направил.
	Лукас бе вперил поглед в стената зад бюрото. _Имам нужда от това шибано дело._ Ако делото „Бекър“ не успееше, ако интересът към него стихнеше и загаснеше, вероятно пак щеше да се плъзне в черната дупка на зимната депресия. Преди да потъне в нея, той бе мислил за душевните заболявания като за нещо, от което страдат само слабите хора, неспособни да се справят с проблемите на живота, или такива с генетически увреждания. Но вече не. Депресията бе така истинска, както тигър в джунглата, излязъл на лов. Ако си свалиш гарда…
	Красивото лице на Бекър изплува в съзнанието му като цветен диапозитив. Бекър.
	В единадесет и двадесет телефонът внезапно иззвъня. Той го изгледа с подозрение, потискайки нарасналото вътрешно напрежение. Дженифър? Вдигна слушалката.
	— Лукас?
	Гласът на Даниъл — прегракнал, напрегнат, нещастен.
	— Какво има?
	— Оня кучи син повтори — изсъска Даниъл. — Оня, дето уби жената на Бекър. Обади се в дежурната да ти дадат адреса и си дигай задника натам.


	Малка искрица екзалтация? Едва доловимо облекчение? Лукас натискаше газта на поршето из нощните улици, префуча над Мисисипи, понесе се по другия бряг, вдигайки вихри от останалите от зимата листа по тротоарите и карайки окъснелите минувачи да обръщат учудено глави след него. Нямаше никакъв проблем да открие адреса: всички лампи в малката къща бяха запалени, а вратите — отворени. По тротоара се бяха събрали няколко групички съседи и от време на време някой от тях отиваше до съседната, обменяйки информация с делови вид, сякаш за да докаже на ченгетата наоколо, че присъствието му тук е абсолютно наложително.


	Елизабет Армистед лежеше по гръб върху килима в хола й. Около главата й отдолу като ореол тъмнееше голямо петно кръв. Едната й ръка бе свита под тялото, другата — просната встрани с дланта нагоре, с леко свити пръсти. Лицето от носа нагоре бе унищожено. На мястото на очите зееше дупка, дълбока един пръст, пълна с кръв и разкъсана кожа. От горната й устна започваше още една голяма рана, разголваща ред бели изпочупени зъби. Пеньоарът й бе дръпнат нагоре почти до кръста и отдолу се виждаше бельото, което като че ли бе непокътнато. В стаята миришеше на мед — миризмата на прясна кръв.
	— Същият тип, а? — попита Лукас, свел поглед към тялото.
	— Сигурно. На мен се падна първият труп, а този изглежда точно негово копие — отвърна медицинският експерт.
	— А да има нещо… по-така? — попита отново Лукас, оглеждайки се наоколо. Стаята изглеждаше непокътната.
	— Не. Ноктите са здрави и под тях няма нищо. Изглежда, не е имало никаква борба и без съмнение е била убита точно на това място, обаче има и няколко кървави петна ей там, до масата. Аз не съм поглеждал, но момчетата казват, че по прозорците и вратите нямало никакви следи от взлом.
	— Май не прилича на изнасилване…
	— Не прилича. И около трупа няма никакви следи от сперма.
	Един от детективите се приближи до Лукас и каза:
	— Ела да хвърлиш едно око на оръжието.
	— Видях го, като влизах — отвърна Дейвънпорт. — Чука, нали?
	— Да, ама Джек е забелязал нещо интересно.
	Двамата излязоха в коридора, където едно ченге, стиснало с два пръста найлоновата торбичка с чука, я повдигна пред погледите им.
	— Какво? — попита Лукас, вперил присвити очи в предмета.
	— Виж главата и разцепа. Не кръвта, гледай самия чук — посъветва го Джек.
	Напрегнато впил поглед в метала, Лукас поклати глава:
	— Не виждам нищо особено.
	— Май не е свършил никаква работа, откакто е бил направен — каза ченгето със задоволство, вдигна чука още по-високо и гладката метална повърхност на главата проблесна на лампата. — Започнеш ли да набиваш или да вадиш гвоздей, по чука остават съвсем леки следи от главата му. А виж го този — гладък като бебешко дупе. Това проклето нещо изобщо не е било използвано. Готов съм да се басирам, че тоя тип го е донесъл с цел да я убие с него.
	— Сигурен ли си, че е негов? А не неин?
	Ченгето сви рамене:
	— Жената има шест инструмента. Няколко отвертки, гаечен ключ и един чук. Кутийка гвоздеи и десетина дюбела. И всичко си е на мястото в едно чекмедже в кухнята. Не е била кой знае каква привърженичка на „направи си сам“. За какво са й два чука? Особено пък такъв голям и тежък като този? А пък и да е бил неин, как е успял тоя тип да го намери толкова бързо?
	В прозорците проблесна ярка светлина и Лукас се извърна да погледне навън.
	— Дойдоха от телевизията — рече детективът.
	— Кажи на всички да си затварят устата. Утре сутринта Даниъл ще направи изявление. — Лукас отново се извърна към ченгето: — Значи го е донесъл със себе си, а?
	— Така смятам.
	Дейвънпорт помисли малко, смръщи вежди, после потупа Джек по рамото.
	— Още не знам какво означава това — каза му той, — но ми се струва добро попадение. Ако наистина е нов, може би ще успеем да разберем откъде го е купил.
	— Още сутринта ще се захванем с това.
	— Добре, а за нея какво знаем? — попита Лукас, сочейки с палец през рамо към вратата на хола.
	Армистед била актриса, разказа му Джек. Когато не се появила за представление, една нейна приятелка дошла да провери какво става, видяла тялото на пода и извикала полицията. Ако се съди по температурата му, все още по-висока от средната за стаята, вероятно е била мъртва четири часа преди да дойдат медицинските експерти в единадесет и няколко минути. Нямало никакви следи от взлом.
	— А къде е тази нейна приятелка? — попита го детективът.
	— В спалнята със Суонсън — отвърна ченгето, кимайки към задната част на къщата.
	Лукас тръгна натам, оглеждайки мястото, мъчейки се да си състави мнение за начина на живот на убитата. Къщата бе украсена с вкус, но без много пари. Картините по стените бяха оригинали, но някак си груби, вероятно подарени от приятели художници. Килимите по пода бяха ориенталски, макар и поизносени. Дойде му наум за килима в къщата на Бекър и той се спря да пипне този, по който ходеше в момента. Стори му се тънък и хлъзгав, тъкан на машина — някаква синтетика. Нямаше нищо общо с онзи у Бекър.
	Вратата на спалнята бе отворена и когато той надникна вътре, завари Суонсън да бърше със салфетка стъклата на телените си очила, седнал на един стол. На леглото лежеше по гръб жена и единият й крак висеше отвън. Другият крак бе направил кално петно на жълтата покривка, но това, изглежда, не й правеше впечатление. Лукас почука на касата и влезе. Суонсън вдигна глава към него.
	— А, Дейвънпорт. — Детективът си сложи очилата, намести ги с пръст, въздъхна и продължи: — Шибана работа.
	— Същият тип ли е?
	— Да. А ти какво ще кажеш?
	— Май си прав. — Лукас погледна към жената. — Вие ли намерихте тялото?
	Беше червенокоса, според него на около тридесет и пет и по принцип хубава. Тази вечер обаче очите й бяха подути от плач, носът й бе зачервен и течеше. Не си даде труда да се изправи и да седне, а само вдигна ръка към челото си и отмахна кичур коса от очите си. Изглеждаха тъмни, кажи-речи черни.
	— Да. Дойдох тук веднага след представлението.
	— Защо?
	— Притеснихме се — отвърна тя и подсмръкна. — Всички. Дори да е със счупен крак, Елизабет пак би дошла. А след като нито дойде, нито се обади, всички си помислихме, че нещо се е случило с нея. Я катастрофа, я нещо друго. И ако не я намерех тук, щяхме да започнем да звъним по болниците. Звъннах и след като никой не отговори, отидох да погледна през прозореца. И я видях просната на пода… Вратата беше заключена, затова отидох да се обадя на полицията от съседите. — Изведнъж очите й се присвиха и тя изтърси: — Ти си ченгето, дето уби оня индианец.
	— Ммм.
	— Дъщеря ти добре ли е? По телевизията казваха…
	— Добре е — прекъсна я Лукас.
	— Божичко, сигурно е било лоша работа! — Жената седна с бързо движение, направено без никакво усилие. Очите й вече бяха смарагдовозелени и Дейвънпорт забеляза, че един от предните й зъби е лекичко кривнат спрямо останалите. — Ти ли ще гониш тоя тип? Убиеца?
	— Помагам в следствието.
	— Дано да го хванеш и да пречукаш тоя кучи син — каза жената с оголени зъби и широко отворени очи.
	Скулите й бяха високи, а носът — леко костелив, грапав келтски тип.
	— Ще се радвам, ако го хванем — отвърна Лукас. — Кога и кой е разговарял с Армистед… с Елизабет за последен път?
	— Днес следобед. Около три часа имахме репетиция. — Жената загали буза с връхчетата на пръстите, припомняйки си събитията, вперила невиждащ поглед в покривката на леглото. — След това тя се прибра вкъщи. Една от касиерките се опитала да й се обади по телефона час преди началото на представлението, но никой не й отговорил. Това е последното, което знам.
	— А защо й е звънила? Защото вече е закъснявала?
	— Не, някой й се обадил за гратиси и касиерката искала да провери дали е вярно. Обаче Елизабет не отговорила…
	— Бъки и Карл са в театъра и говорят с хората — вметна Суонсън.
	— Проверихте ли Бекър? — попита го Лукас.
	— Не. Утре това ще е първата ми работа. Ще го накарам да си припомни минута по минута къде е бил тази вечер.
	— Бекър не беше ли името на онази дама, дето я убиха наскоро? — попита жената от леглото, загледана някъде между двамата.
	— Мъжът й — отвърна кратко Лукас. — А вашето име как е?
	— Лаш… Каси.
	— Актриса ли сте?
	— Да — кимна.
	— На пълен работен ден?
	— Играя малки роли — каза тя печално, разтърсвайки червените си коси. Бяха къдрави и се разсипаха в безпорядък по раменете й. — Обаче на пълен работен ден.
	— Срещаше ли се Армистед с някого?
	— Не точно… Какво общо има Бекър с това? Да не е бил заподозрян? — Този път вниманието й бе съсредоточено само върху Лукас.
	— Да — отвърна той. — Когато съпругата я убият, първото нещо е да се разбере дали не го е направил съпругът.
	— Значи не мислите, че той е извършил всичко това?
	— Когато са убили жена му, той е бил в Сан Франциско — продължи Лукас. — Това тук ужасно прилича на него, затова смятаме, че убиецът е бил същият.
	— Аха.
	Тя разочаровано прехапа долната си устна. „Иска да намери убиеца — помисли си той — и ако зависи от нея, ще го убие на място.“
	— Ако се сетите нещо, обадете се — каза Дейвънпорт.
	Погледите им се срещнаха за миг, докато той й подаваше визитката си — двамата за кратко се прецениха един друг — после тя кимна:
	— Добре.
	Лукас тръгна към вратата, извръщайки се назад само за да види как тя замислено го изпраща с поглед, сетне продължи по коридора към хола.


	Ченгето с чука разговаряше с един униформен полицай, който водеше зад себе си някаква жена на средна възраст. Непознатата, облечена в розов халат и с бели маратонки, се мъчеше да се промъкне към арката, водеща към хола, но ченгето бе препречило с крак пътя й и я питаше:
	— А сега бихте ли казали как изглеждаше?
	— Ами както вече ви рекох, приличаше на водопроводчик. Носеше нещо като чанта за инструменти и аз викам на Рей — т’ва е мъжът ми, Рей Елис, господин и госпожа — та викам му: „Ей, тая Армистед май си има проблеми с водопровода и дано да не е от главната мрежа“. Откак живеем тука, два пъти вече копаят нашата улица заради водопровода, кметството, искам да кажа, а сме тук едва от седемдесет и първа и човек може да си помисли…
	Тя отново се опита да се прокрадне странично покрай ченгето към арката, мъчейки се да погледне вътре.
	— Вие май не обичате госпожица Армистед, а? — попита Лукас, приближавайки се към тях.
	Жената се дръпна малко назад, губейки позиция. Усетила се късно, в погледа й проблесна раздразнение.
	— Това пък откъде ви дойде наум? — дръпнато запита тя и в гласа й се прокрадна свадлива нотка.
	— Чух ви да казвате „тая Армистед“…
	— Ами викаше, че е артистка, и аз рекох на Рей…
	— Вашия мъж…
	— Аха. Та му викам: „Рей, на мен не ми изглежда артистка“. Искам да кажа, знам как изглеждат те, нали така? А тя не ми прилича на артистка, даже много обикновена ми изглежда всъщност. И му казвам на Рей: „Щом вика, че е артистка, няма начин да си няма още нещо“.
	Жената присви очи лукаво.
	— Искате да кажете, че се е занимавала и с нещо друго? — попита Джек.
	— Ако питате мен… Хей, това да не е оръжието на престъплението?
	Очите на жената се разшириха, когато разбра какво държи полицаят в найлоновата торбичка.
	— Не се разсейвайте! — прекъсна я Лукас нетърпеливо. — Онзи мъж, дето сте го видели на вратата… Защо казахте, че приличал на водопроводчик?
	— Щото беше облечен така — отвърна, неспособна да откъсне очи от чука, докато полицаят не го скри зад гърба си и тя отново погледна към Лукас. — Не можах да го видя добре, ама беше облечен в работни дрехи, нали ги знаете, едни такива тъмносини и с шапка с надпис. Дето водопроводчиците ги носят.
	— Не го ли видяхте в лице?
	— Ами! Когато го зърнах, той вече бе на предната й площадка, с гръб към мен. Видях го отзад, забелязах, че е с шапка.
	— А да мярнахте пикап или някаква кола?
	Тя смръщи вежди.
	— Не, като го споменахте сега, се сещам, че до тротоара нямаше никаква друга кола, освен омнито на госпожица Армистед, което винаги забелязвам, защото едно време Рей имаше същото, когато беше женен за първата си жена, сребристо, само че неговото бе „Плимут Хърайзън“.
	— А видяхте ли го, като си тръгваше?
	— Ами! Аз сигурно съм миела съдовете тогава.
	— Добре — каза Лукас. — Благодаря.
	Нищо. Вероятно е видяла убиеца, но това не им помагаше особено. Освен ако…
	— Само още един въпрос. Мъжът носеше ли някакви водопроводни инструменти или нещо такова, или просто на вас ви се _стори_, че е водопроводчик?
	— Амиии… — Тя май не можа да разбере въпроса. — Просто… _приличаше_ на водопроводчик. Виждаш такъв като него на улицата и си викаш: „Този е водопроводчик“.
	Значи може и да е бил водопроводчик. А може да е бил и актьор…
	Лукас се отдръпна до арката към хола. Един от екипа снимаше трупа и стаята с видеокамера — светлината от прожектора придаваше на лицето на убитата неестествено бял цвят. Той погледа работата на екипа, после излезе навън. Униформеният полицай разпъваше жълтата лента отвъд храстите на двора, а отпред, по тротоара на улицата, се тълпяха поне половин дузина телевизионни екипи. Чу как името му се разнесе сред репортерите и светлините изведнъж го заляха отвсякъде, докато слизаше по стълбите на площадката.
	— Дейвънпорт…
	Репортерите се втурнаха напред като акули, но Лукас поклати глава.
	— Сега не мога да ви кажа нищо, момчета — подвикна той, спирайки ги с ръка.
	— Кажи ни тогава само защо си тук — подвикна една от репортерките. Беше вече доста възрастна за тази работа, може би на малко повече от четиридесет, готова да отпадне всеки момент. — Хазарт, наркотици? Какво?
	— Хей, Кати, наистина искам да оставя това на момчетата от „Убийства“.
	— А да има нещо общо с ония типове, дето продават оръжие?
	Лукас се ухили, поклати глава и си запробива път към колата. Ако останеше още малко, някой можеше да се сети, че работи по делото „Бекър“ и да свърже двете убийства.
	Подкарвайки колата, той се замисли, опитвайки се да направи същото. Ако първото убийство е било платено от Бекър, какво означаваше второто? Трябваше да има някаква връзка — стилът бе абсолютно същият — но беше трудно да се повярва, че Бекър има някакъв пръст и тук. Суонсън и останалите бяха почти категорични: ако е имал някакви връзки с тази жена, едва ли би рискувал да я убие. Освен ако не е глупав или луд. А никой не бе казал, че е глупав.
	Лукас спря на червен светофар, натиснал с единия крак съединителя, а с другия лекичко форсираше двигателя на място. Първото убийство имаше всички признаци на случайно събитие. Наркоман влиза в чужда къща в богат квартал, търсейки нещо за крадене, което по-късно да размени срещу дрога. Неочаквано обаче идва жената, той я убива в наркоманския си транс, после бяга. Ако репутацията на Бекър сред роднините му не беше такава, ако Слоун не се бе обадил на бившия му командир във Виетнам, досега убийството вероятно щеше да бъде класифицирано като свързано с дрога.
	Обаче второто убийство изглеждаше така, сякаш бе предварително планирано: наскоро купеният и изоставен в хола чук, от къщата нищо не липсва. Така наркоман не би постъпил. Той би задигнал нещо… И от къщата на Бекър нищо не липсваше.
	Лукас поклати глава, усетил се, че червената светлина е станала жълта и след това зелена. Тъкмо се канеше да отпусне съединителя и да мине на жълто, когато покрай него профуча черен „Нисан Максима“, кривна на една боя пред него и спря. Дейвънпорт инстинктивно скочи на педала на спирачката, колата закова на място и двигателят изгасна.
	— Педал такъв! — измърмори той и посегна към дръжката на вратата.
	Другият шофьор се оказа по-бърз. Докато детективът отваряше вратата, от нисана изхвръкна висока русокоса жена, прекоси с напрегната усмивка разстоянието до вратата му и спря. _TV3_. От две години работеше за този канал и Лукас вече се бе срещал с нея няколко пъти.
	— По дяволите, Карли!
	— Стига, Лукас — прекъсна го жената. — Знам как работеше с Дженифър и с още един-двама. Искам и мен да включиш в списъка. Какво е станало там?
	— Слушай…
	— Виж к’во, договорът ми изтича след два месеца. И с моите шефове си приказваме на тема пари. Искам им шейсет, а те ми викат: „Може и да стане, ама може и да не стане. Скоро да си правила нещо за нас?“. Така че ми трябва нещо и това нещо си ти.
	Сложила ръка на талията си, кръстосала крака в глезените, тя стоеше и го гледаше в очакване.
	— А аз какво печеля от цялата тази работа?
	— Искаш ли някой вътре в Тройката? Имаш го.
	Лукас я гледа известно време, без да проговори, после кимна.
	— Доверявам ти се само веднъж — вдигна пръст той. — Изпържиш ли ме, втори път няма да те погледна.
	— Прекрасно — съгласи се блондинката. — Същото важи и за мен. Ако ме изпържиш или дори намекнеш, ще отрека всичко и даже ще те дам под съд за клевета.
	И двамата бяха по средата на улицата, доближили лице срещу лице. Един черен „Транс Ам“ мина покрай тях, намали и прозорецът плавно се смъкна. От него се подаде момчешка глава със странна прическа.
	— Какво става тук? — попита главата.
	— Полиция — отвърна Лукас. — Хайде, движение!
	— Чисти сме — каза хлапето, прибра глава и продължи нататък.
	— И така, какво е станало? — попита Карли, изпращайки колата с поглед и след това обръщайки се към детектива.
	— Чувала си за убийството на Бекър, нали?
	— Естествено.
	— Това е същото. Убита е жена на име Елизабет Армистед от театър „Лост Ривър“, актриса…
	— О, боже, ами че аз я познавам… искам да кажа, гледала съм я… Значи искаш да кажеш, че убиецът е същият?
	Жената пъхна дългия си червен нокът в устата и го захапа.
	— Не сме много сигурни…
	— Как е била убита?
	— С чук. Ударил я отзад по главата, след това извадил очите й, също както на Стефани Бекър.
	Светлините на светофара се сменяха и косата на жената пламваше ту в зелено, ту в червено, ту в жълто.
	— Исусе Христе! Има ли шанс това да се появи утре сутринта и по другите телевизии?
	— Казах на хората там да си затварят устата, докато шефът не направи изявление — каза Лукас. — Ако някой вече не е изпял нещо, ще го имаш само ти…
	— Там никой не говори — увери го тя. — Добре, Лукас, много се радвам. Ако искаш да узнаеш нещо от нашата телевизия, само ми се обади. Задникът ми е в ръцете ти.
	— Де да беше — ухили се той. Жената също се усмихна широко и докато жълтата светлина се сменяше с червена, добави: — Друго нищо особено няма.
	— Повече не ми и трябва — каза тя, връщайки се към колата си. — Защо да разводнявам хубавата история със скучни факти!
	Остави го на улицата, колата й направи широк, забранен обратен завой на червено и изчезна в нощта. Лукас се засмя и се върна в поршето. За първи път от месеци насам имаше с какво да се занимава. Отново разполагаше с работа.


	По-късно се замисли: дали някой не се е помъчил да имитира убийството? Обаче мисълта не се задържа дълго — начинът на извършване на второто твърде много напомняше това на Бекър. В пресата нямаше достатъчно информация, по която евентуалният имитатор би се водил. Убийствата _би трябвало_ да са извършени от един и същи човек: човека с работните дрехи — пропуск за свободен достъп.
	Стъпка по стъпка стигаше до заключението, че на главите им отново се бе стоварил поредният психопат. Добре, но след като е маниак, защо при Армистед е отишъл с предварително подготвено оръжие, а при Бекър — не? Бе убил Стефани Бекър с бутилка, взета от кухнята. Обстановката в къщата й навеждаше на мисълта за убийство, извършено импулсивно от крадец, който се е уплашил и е избягал. А при Армистед — не. И въпреки това делото бе на един и същи човек.
	Освен това и при двете жени нямаше следи от сексуално насилие. Сексът по някакъв начин обикновено винаги присъства при серийните убийства.
	Ако Бекър бе платил за първото убийство, възможно ли бе да е отприщил тъмните нагони на някой маниак?
	Не. Тези работи не ставаха така.
	Лукас бе работил по две дела, свързани със серийни убийци. И в двата случая медиите разсъждаваха върху ефекта, който публичността оказва върху психиката на престъпника — дали непрестанните описания на убийци не създаваха още убийци? Дали филмите с насилие или порнография не притъпяваха хуманността у човека, отприщвайки по този начин способността му да убива? Лукас не мислеше така. Серийният убиец според него представляваше късче каучук, пресовано чрез грубо отношение, чрез тежко минало, чрез химически реакции в мозъка. Налягането, необходимо за подобно пресоване, не може да се получи от такива периферни дразнители като телевизията. Серийният убиец не избухваше като фойерверк, запален от някой си…
	Объркана работа. И интригуваща. Без да се усети, Лукас бе започнал да си подсвирква тихичко, едва доловимо…


>	10.

	Залата за пресконференции вонеше на цигарен дим, потни от нерви мишници и сгорещена електроника. В предната част на залата се бяха събрали двадесетина репортери, а в задната — десетина ченгета, сред които и Лукас. Ранният репортаж на Карли Банкрофт бе предизвикал тиха паника у другите телевизии. Пресконференцията бе започнала малко след десет часа.
	— Въпроси?
	Челото на Франк Лестър блестеше от пот. Лестър, който беше заместник-шеф на отдел „Разследване“, бутна настрана подготвеното предварително изявление и огледа залата с мрачен поглед.
	— Той е в устата на вълка — промърмори Слоун в ухото на Лукас, после тикна в уста цигара „Кемъл“ и попита: — Имаш ли огънче?
	Приятелят му извади от джоба си кутия кибрит, драсна клечка и я поднесе към цигарата му.
	— Ако беше на мястото на Любовника, щеше ли да дойдеш?
	Издухвайки с видимо задоволство гъста струя дим, Слоун поклати глава:
	— Да пукна, ако го направя! Да, ама аз съм ченге. Знам какви гадни копелета сме понякога. Не съм сигурен дори дали бих споменал за Любовника…
	— Относно… ъъъ… приятеля на госпожа Бекър, правили ли сте опити за гласов анализ на записите от телефонното му обаждане на 911? — попита един от репортерите.
	— Ами… няма с какво да ги сравним и…
	— Чувам, че го наричате Любовника…
	— Лично аз не, но и аз чух — отвърна Лестър мрачно.
	— Възможно ли е убиецът да преследва жени на изкуството? — подвикна друг репортер.
	Работеше за една от местните радиостанции и микрофонът му приличаше на 22-калибров пистолет, насочен право в челото на Лестър.
	— Не знаем — отвърна той. — Бих казал, че госпожа Бекър, така да се каже, е била в периферията на изкуствата. Но не е изключено. Все още не можем да кажем. Както вече споменах, дори не сме сигурни дали извършителят е един и същ.
	— Но казахте, че…
	— Възможно е.
	От предната редица се обади репортер в омачкан тъмен костюм:
	— Колко серийни убийци сме имали досега? През последните пет години?
	— Един на година?… Не знам.
	— Един? Поне шест са само…
	— Исках да кажа, по една серия на година.
	— Така ли ги броите?
	— Не знам как вие ги броите! — излая Лестър.
	— На серии — обади се друг репортер.
	— Глупости! — възразиха от телевизията. — По убийци.
	От задния край на залата, свил се под тежестта на огромен магнетофон, се обади репортер от друга радиостанция:
	— Кога очаквате да удари отново?
	— Откъде можем да знаем? — реагира Лестър с остра нотка в гласа. — Казахме ви всичко, което знаем.
	— Нали вие водите следствието? — със същата острота подхвърли репортерът.
	— _Аз_ водя следствието и ако някога сте работили на пазар, по-голям от телефонна кабина, щяхте да знаете, че невинаги можем да намерим престъпника за една нощ в големия град.
	Надигна се лека вълна смях и Слоун сухо забеляза:
	— Тоя си отиде.
	— Какво, да му е… — заекна репортерът и се спря навреме. — Какво означава това?
	Телевизионният оператор зад него се смееше. Това беше добре.
	— А какво означава това „да му е…“? — попита го Лестър, после се извърна и посочи една жена с очила като компактдискове: — Вие.
	— Какви предпазни мерки трябва да вземат жените в Двата града*?
	[* Минеаполис и Сейнт Пол. — Б.пр.]
	Имаше невероятно ясна дикция, с огромни, закръглени О-та, сякаш се намираше на рецитал.
	— Да не пускат у дома никого, когото не познават — отвърна Лестър, с видима мъка запазвайки самообладание. — Да си затварят прозорците…
	— Кой изпя на Тройката, това бих искала да знам — викна друга репортерка някъде отзад.
	Карли Банкрофт се прозя, опита се без много старание да потисне усмивка, после демонстративно заразглежда маникюра си.
	Когато Даниъл бе насрочил пресконференцията, бе очаквал полицейските репортери от всекидневниците и телевизиите. Обаче убийството на Армистед бе променило всичко. „Предавам пресконференцията на Лестър — бе казал той, — за да намаля важността й.“ Обаче това не бе дало резултат — бусовете на медиите задръстиха паркинга отпред, предавайки на живо цялата пресконференция. Секретарите от кметството зяпаха медийните звезди, те пък си оправяха прическите, а самият водещ от _TV3_ — с лек загар, със спортно телосложение, с леко побелели слепоочия и връзка в тон със сивите му очи — дойде само за да направи няколко кадъра на фона на пресконференцията. Неговата телевизия бе извършила удара — всъщност той нямаше нищо общо с това, но славата бе негова и присъствието му придаде допълнителна тежест на събитието.
	Пресконференцията бе започнала в сърдит тон, който ставаше все по-рязък. Лестър не бе пожелал да я води и всички репортери, с изключение на един, му бяха скочили. И към края й репортерката от Канал Осем се бе качила на стола си и му крещеше като бясна. Когато скочи на стола, ченгетата около нея седнаха: тя беше с много къса кожена поличка.


	— Защо да не оплакнат очите? — смееше се Слоун.
	Лестър бе избягал, а Слоун, Лукас и Хармън Андерсън вървяха по коридора към отдел „Убийства“.
	— Отделът е пълен с перверзници — каза Андерсън и добави: — Спокойно можеше да видиш цепката на задника й, ако застанеш както трябва.
	— Исусе Христе, Хармън, според мен това е сексуално престъпление трета степен — каза Лукас и двамата със Слоун избухнаха в смях.
	— Знаете ли защо тв водещите имат такива прекрасни гласове? — попита ги Андерсън, сменяйки темата. — Защото там, където при нормалните хора е разположен мозъкът, при тях кънти на кухо.
	По коридора срещу тях, с унила походка, се зададе Суонсън — едър, с проблясващи златни рамки на очилата.
	— Изпуснах ли нещо? — попита ги той.
	— Изпусна — потвърди Слоун. — Андерсън видя женски задник за първи път от трийсет години насам.
	— Какво става с Бекър? — попита го Лукас.
	— Нищо. Още сутринта го накарахме да се домъкне тук и го питахме дали иска адвокат, но той каза „не“. Рече ни, че ако иска такъв, ще ни уведоми. Разпитваме го какво е правил, а той отговаря, че следобеда си бил у тях и работил, а вечерта седнал да гледа телевизия. Попитахме го какво е гледал и той ни каза. Зяпал някакво борсово предаване по _CNBC_, а след това новините… Излязъл някъде около девет да хапне нещо. Потвърдиха това…
	— А да е водил някакви телефонни разговори?
	— Говорил е с някого по телефона — някакъв човек от университета, но това е било късно, далеч след убийството.
	— Кой кого е потърсил? — попита Лукас.
	Тримата детективи бяха наобиколили Суонсън и го слушаха с внимание.
	— Оня тип му се е обадил — отвърна той.
	— Може да има видео и да е записал предаванията по телевизията — предположи Андерсън.
	— Той наистина има видео — каза Суонсън. — Не знам дали е записал предаванията… Тъй или иначе, имаме протокола от разпита му и, по дяволите, в него няма нищо необичайно. Не познавал Армистед, не се сещал дори дали я е виждал на сцената… Просто… просто нямаше нищо. Отпратихме го вкъщи.
	— Вярваш ли му? — попита Лукас.
	Суонсън сбръчка чело.
	— Не знам. Когато нарочим някой човек, както в случая с Бекър, мотаем се из квартала му, разпитваме съседите, докато стане нещо, което може да свали подозрението от него. Той би се изтрепал да ни доказва, че ето, виждате ли, не съм аз. Обаче Бекър не постъпи по този начин. Беше съвсем хладнокръвен. Отговори на всички въпроси така, сякаш ги четеше по книга.
	— Продължавайте с натиска — посъветва го Андерсън.
	Суонсън поклати глава:
	— При тоя тип това не върви. И започвам да си мисля… вярно, че е задник, но може и да е невинен.
	Още продължаваха да обсъждат това, когато иззад ъгъла изникна Дженифър Кери.
	— Лукас — подвикна тя.
	Гласът й бе ясен, женствен, професионален.
	Той я позна още преди да се обърне. Слоун, Андерсън и Суонсън се извърнаха заедно с него, после се отдалечиха, оставяйки Лукас да се приближи към нея.
	— Даниъл каза, че ще говориш после — каза Дженифър.
	Бе стройна русокоса жена със съвсем малко бръчици за тридесетте си години и добре поддържано лице. Бе облечена в розова блузка под сивия костюм и сърцето му, кажи-речи, спря. Двамата с Лукас имаха двегодишна дъщеря, но не бяха женени. И живееха разделено, откакто раниха дъщеря им.
	— Да. Не те видях на пресконференцията.
	— Току-що пристигам. Къде ще говориш? В залата за пресконференции?
	Държането й бе изцяло делово — кратки фрази, без никаква следа от каквото и да било лично отношение.
	— Ами. Просто ще се навъртам наоколо… Ти как си?
	— Работя с нов екип — каза тя, без да обръща внимание на въпроса. — Може ли да разговаряме вън на стълбите?
	— Разбира се. Как я караш? — настоя той.
	Тя сви рамене и се извърна, насочвайки се към стълбите.
	— Все същото. Ще идваш ли в събота следобед?
	— Не… не мисля — отвърна и тръгна подир нея, пъхнал ръце в джобовете.
	— Чудесно.
	— Кога можем да говорим?
	— Не знам — подметна тя през рамо.
	— Скоро?
	— Не мисля — върна му го. — Няма да е скоро.
	— Хей, почакай малко — каза той, протегна ръка, хвана я за лакътя и я извъртя към себе си.
	— Я не ме пипай! — озъби се тя сърдито, издърпвайки рязко ръката си.
	Лукас винаги се бе притеснявал, че жените се плашат от него, че е твърде груб дори когато не е искал да бъде такъв. Обаче тонът й го бодна болезнено. Той сложи длан на гърдите й, блъсна я леко и тя отхвръкна назад, удряйки глава в стената на коридора.
	— Млъквай… — озъби се на свой ред той.
	— Гадняр та…
	Тя вдигна ръка и Лукас помисли, че ще му посегне, затова се дръпна назад, после разбра, че ръката й се е вдигнала, за да я предпази от негов удар. Китката й бе толкова крехка, толкова деликатна. Той вдигна ръце с длани към нея.
	— Само ме чуй — помоли я с пресипнал полушепот. — Писна ми от тия лайна! Дори много. Не мога повече. И през последните няколко дни стигнах до решение. Ето го: готов съм да изоставя всякакви опити. Готов съм! Мотаеш ме от месеци насам и това ми дойде много, повече няма да го позволя. Но още не съм си тръгнал, така че ако искаш да говорим, трябва да го решиш скоро, защото, чуй ме добре и запомни: ако чакаш още малко, няма да има вече с кого да разговаряш.
	Тя поклати глава — сълзите се стичаха по лицето й, но това бяха сълзи от гняв. Той се отдалечи по коридора. Един от продуцентите на _TV3_ влезе, видя притиснатата към стената Дженифър, после хвърли поглед на минаващия край него Лукас и отново впери поглед в нея.
	— Джен, добре ли си? Джен? Какво е станало?
	Излизайки на стълбите, за да се изправи срещу камерите, Лукас чу отговора на Дженифър:
	— Нищо не е станало.


	Всичките пет станции направиха бързи интервюта. Лукас, застанал на стълбите на кметството, преглъщайки яда към Дженифър, даде интервю на четири от тях и докато говореше, си даде сметка, че постепенно като че ли всичко изтича от него, оставяйки само студена празнота след себе си. Петото интервю даде на тротоара, облегнат на поршето си. Когато камерата угасна, той заобиколи колата и се накани да отключи вратата, оглеждайки се дали няма да види някъде Дженифър. Нямаше я. Вместо нея, към Лукас се спусна репортерът на _Стар Трибюн_ — мъж с наднормено тегло, чиито джобове винаги бяха пълни с моркови, увити в промазана хартия.
	— Искам да ми кажеш нещо — каза репортерът, подавайки му морков в желанието си да изглежда дружелюбен. — Просто между двамата. Без цитати. Нямаш търпение да започнеш лова на този тип, нали?
	Лукас помисли малко, погледна към последния репортер, който вече се бе отдалечил и не можеше да ги чуе, и кимна:
	— Да. Така е. Досега обаче нищо не сме направили.
	— След като помете Враните, останалите може да ти изглеждат дребни риби — продължи репортерът, унищожавайки моркова на две хапки.
	— Неее — отвърна Дейвънпорт. — Обаче това е… интригуващо. Умират хора.
	— Ще го хванеш ли?
	Детективът поклати глава:
	— Не знам. Но ще е добре, ако успеем да се доберем до любовника на Стефани Бекър. Той знае неща, за които изобщо не подозира, че знае…
	— Момент — каза репортерът, измъквайки тънък бележник от джоба на спортното си сако. — Може ли да цитирам последната част? Само нея?
	— Може. Но само тази част: „Приятелят на госпожа Бекър — пиши, че съм казал «приятел» — е видял убиеца. Той може и да мисли, че като се е обадил на 911, си е свършил работата. Но не е така. Един добър екип следователи може да извади от паметта му неща, за които той изобщо не подозира. Освен това не смятам, че може да го подведат под отговорност за убийство трета степен. Ако ми даде десет минути по телефона… на мен или на Слоун… Шансовете ни бързо да разгадаем този случай ще скочат почти на сто процента“.
	Репортерът трескаво записваше.
	— Значи искате да дойде при вас.
	— Искаме да получим от него всичко, което успеем — каза Лукас, отключи вратата и я отвори. — Това не го включвай.
	— Дадено.
	— Любовника е единствената ни нишка и затова адски ни трябва. В този случай има нещо нередно и без неговата помощ не виждам как ще открием какво е.


	Подкарал колата през града, той се сети за сцената в коридора и гневът му към Дженифър отново се върна. Тя разбираше от сцени, от драматични изпълнения, от психология. Не Дженифър беше тази, която трябваше да го моли за интервю. Тя си играеше с него и това даваше резултат. Оптимизма, приповдигнатия дух от седмица насам, вече го нямаше. Той наду газта по изхода към I-94. „Карай право към къщи и си легни — каза си той. — Премисли всичко.“ Погледът му обаче спря на указателя за изхода към Ривърсайд и без никаква причина пое по него, после сви наляво и се насочи към театралния квартал на западния бряг.


	Каси Лаш клечеше на пода във фоайето на театър „Лост Ривър“. Бе облечена в джинси и тениска и се ровеше в черна найлонова торба за боклук. Лукас натисна въртящите се врати на входа и като видя, че го гледа, се спря. Тя също го фиксираше с поглед.
	— Актрисата — каза Лукас и почака да адаптира очите си към приглушената светлина. — Лаш. Кати.
	— Каси. Как си, Дейвънпорт? Искаш ли да ми помогнеш? Търся едно веществено доказателство.
	Лукас клекна до нея. Бе твърде студено за тениска, но жената май не забелязваше. Ръцете й бяха силни, с дълги, овални мускули, стигащи до шията й. И кожата й бе загоряла, разбира се, доколкото една червенокоса жена би могла да загори — равномерно, от изкуствена светлина. И май вдига тежести, помисли той.
	— Какво веществено доказателство?
	— Ченгетата се мотаха цяла сутрин тук, а аз забравих да им кажа…
	Тя спря да рови за миг. На бузата й се бе залепила тънка хартийка, червената й коса падаше върху очите. Отметна я назад и продължи:
	— Никой не се сети да попита за оня тип, дето снощи се опита да получи гратиси. Спомняш ли си, казах ти, че касиерката се опитала да се свърже с Елизабет за това, но не могла?
	— Спомням си — кимна Лукас, после се пресегна, отлепи хартийката от бузата й, показа й я и я хвърли в боклука.
	— Благодаря… ъъъ…
	Тя си изгуби мисълта, усмихна му се и изкривеното й зъбче блесна на светлината. Лицето й смътно напомняше на лисиче, с бързи, подвижни черти. Носът й бе напръскан с бледи лунички.
	— Гратисите — подсказа й той.
	— А, да. Този тип казал, че е някакъв голям критик и искал Елизабет да го включи в списъка на гратисите си. Попитах касиерките тази сутрин и те ми казаха, че снощи не са давали гратиси на никого. Който и да се е обадил, не е дошъл. Това може да се окаже важно.
	Каза го със съвсем сериозен израз на лицето, внушително — истинска мис Марпъл*.
	[* Героиня на Агата Кристи, дамски вариант на Еркюл Поаро. — Б.пр.]
	— Защо смяташ, че е важно?
	— Защото може, ако се е познавал с Елизабет, да е отишъл до тях… Не знам, обаче не е идвал тук.
	Лукас помисли, после каза:
	— Права си. И списъкът с гратисите е вътре?
	— Някъде тук е. На лист от тетрадка. Сигурно смачкан на топка.
	— Ами тогава го изсипи — каза той, хвана торбата за дъното и изсипа съдържанието й на килима.
	По-голямата част от отпадъците се оказа хартия, мокра от кутиите безалкохолни напитки, а някъде към дъното се виждаха хартиени филтри от кафе.
	— Ммм — сбърчи нос Каси. — Май не трябваше да го правиш.
	— Майната му! — отвърна Лукас. — Списъкът ни трябва.
	Клекнали рамо до рамо, двамата се ровиха из боклука повече от пет минути. Според Лукас, тялото й беше едно от най-хубавите, до които някога се бе докосвал, без да иска. Всичко бе твърдо, с изключение на онова, което трябваше да е меко и изглеждаше много меко. Всеки път, като се наведеше напред, гърдите й напираха през тънката тъкан на тениската… _Исусе Христе, Дейвънпорт, готов си за пийпшоу._
	Той се усмихна вътрешно и взе от купчината пластмасова чашка. В нея имаше парче хартия, смачкано до размерите на стъклено топче за игра. Той го разгъна и го обърна. Най-отгоре някой бе написал „Гости“ и под него „Доналдсън Уитни, Л. А. Таймс“.
	— Това ли е?
	Каси го взе, погледна и кимна:
	— Това е. Кели, касиерката, каза, че човекът бил от Лос Анджелис.
	Лукас се изправи и коленете му изпукаха.
	— Тук имате ли телефон? На някое по-тихо място?
	— Има един в офиса, но вътре са още двама души… Има още един в командната будка. А какво ще правим с тоя боклук?
	Тя сведе поглед към купчината на пода. Лукас, без да иска, бе стъпил на остатъците от кафе и ги бе разплескал по килима. Той също погледна надолу и смръщи вежди, сякаш чак сега виждаше купчината боклук.
	— Не ме интересува! Каквото искаш.
	— Мамка му, да не би аз да го направих — каза беззлобно Каси, отметна коса и се извърна. — Ела да ти покажа будката.
	Поведе го по един коридор и двамата влязоха в залата на театъра. Сега, на светло, всичко изглеждаше в безпорядък. Черната боя от зидарията бетонови блокчета на стените се лющеше, креслата бяха на петна, огромното осветително тяло, висящо от тавана, бе обгърнато от паяжина всевъзможни кабели, жици, държащи се на честна дума лампи, контакти и какво ли не. Вечер обаче нищо от това не се виждаше.
	Командната будка беше в задната част на залата и до нея се стигаше посредством стълбичка от две стъпала. Самата будка бе направена от шперплатови плоскости, отвън боядисани в черно, а отвътре — с нищо. Пред командния пулт стърчаха една табуретка и въртящ се стол. По пода се нижеха снопове кабели, усукани с изолирбанд. Отляво на стената бе монтиран телефон.
	Каси го забеляза как се оглежда и каза:
	— Пари за луксозни изпълнения няма.
	— За първи път влизам в командна будка — отвърна Лукас.
	Тя сви рамене:
	— Повечето приличат на тази, освен ако правителството не дава повечко пари.
	С кредитната си карта Лукас се обади в Лос Анджелис, докато Каси стоеше облегната на вратата, със скръстени на гърба ръце, и слушаше с интерес. Уитни го няма в офиса му, уведомиха го. Той настоя да го свържат, прехвърлиха го на друга линия и най-накрая говори с някакъв редактор, който има лошия късмет да вдигне звънящия телефон. Той му каза, че Уитни бил в отпуска.
	— В Минеаполис? — попита Лукас.
	— Какво да прави в шибания Минеаполис в средата на април? — викна раздразнено редакторът от другия край. — Отиде в Микронезия на подводен риболов.
	— Е? — попита Каси, когато той затвори.
	— Какво „е“?
	— Снощи той ли се е обаждал?
	— Ъъъ… благодарен съм ви за помощта, госпожице Лаш, но това е работа на полицията.
	— Няма да ми кажеш? — Тя не можеше да повярва. Протегна ръка, хвана го за ръкава и го подръпна. — Хайде де!
	— Не.
	— Не е честно да… — Очите й бяха огромни, по-големи май не беше виждал, и отново тъмни, с лек проблясък. Тя отметна глава назад и по устните й пробяга едва доловима усмивка. — Ако ми кажеш, ще ти дам да ми видиш циците.
	— Какво? — стреснато запита Лукас.
	Бе изненадан и развеселен. _Развеселен_, отбеляза той, самопреценявайки се.
	— Одеве във фоайето само дето не ме опипа, така че… кажи ми и ще ти дам да ги видиш.
	Лукас помисли.
	— Това е малко смущаващо — каза най-накрая.
	— Не се смущавам толкова лесно.
	— Може би, обаче аз се смущавам — отвърна той.
	Веждите й отскочиха нагоре.
	— Ти се смущаваш? Е, това показва дълбочина, каквато не очаквах. Свириш ли на пиано?
	Тя се носеше като вихър.
	— Ъъъ… не.
	— Хайде по-бързичко, Дейвънпорт, реши се… — Вече открито го дразнеше.
	Лукас реши да я отклони от темата:
	— Какво друго правиш, освен да играеш? Каза, че не ти давали големи роли.
	— Аз съм една от най-добрите сервитьорки в света. Научих се в ресторанта на театъра в Ню Йорк.
	— Хм.
	— Е, какво ще кажеш?
	— Но трябва да си държиш устата здраво затворена — понижи глас съзаклятнически той.
	— Естествено. Мога да пазя тайна.
	— Сигурно… Добре. Оня тип от Таймс е в Микронезия на подводен риболов. Микронезия се намира в средата на Тихия океан.
	— Знам къде е, ходила съм там — отвърна тя. — Значи няма никакъв начин да е бил снощи тук.
	— Няма. — Лукас се огледа. Долу в залата нямаше никой, а будката беше още по-уединена. — Е?
	— Ако чакаш да ми видиш циците, има да чакаш — каза тя и скръсти ръце върху тях.
	— Ха! Измъкваш се от честна сделка, така ли? — ухили се той.
	— Разбира се. Когато искаш да разбереш нещо, първо опитай с коварство — в този случай нямаше да успея — и тогава направи някое странно секспредложение — спокойно му разясни тя. — Обикновено разбираш онова, което ти трябва. Научих се на тези номера от разговори с театрални агенти.
	— Проклети жени — каза Лукас. — Как делнично се изразяват за начина, по който разбиват мъжките сърца.
	— Изглеждаш напълно смазан — забеляза тя.
	Той пристъпи към нея, без да е сигурен какво точно се кани да направи. Каквото и да бе, тя не се дръпна, но точно в този момент на сцената долу излезе някакъв човек. Лукас спря и отправи поглед натам. Без да каже дума и явно без да знае, че в будката има някой, човекът светна лампите на сцената, застана в центъра и започна да жонглира. Бе донесъл половин дузина бейзболни топки и сега те полетяха във въздуха около него в кръг — плавно, точно и безпогрешно — и веднага след това, също тъй рязко, както бе започнал жонглирането, човекът затанцува. Но не някакъв прост танц, с пристъпване от крак на крак, а с някакви невъзможни, почти гротескни движения на краката и през цялото време топките летяха около него.
	Човекът бе с черно лице. Нещо му имаше на главата… Ефект от грима, от широката, намазана с боя уста и странния плосък нос?
	Каси долови изписания на лицето на Лукас интерес, пристъпи зад него и прошепна в ухото му:
	— Карло Друз, наш актьор. Това е един от неговите номера.
	Друз започна да пее с носов акцент на чернокож от Юга и в стил уличен музикант, с нисък, треперлив баритон:
	— _По широката Суони-и-и да плавам аз далеч, далеч…_
	— В момента играем една пиеска, наречена Белолики, нещо като сатира на расизма…
	Тя шепнеше, но Друз явно я чу. С резки и точно координирани движения той улови топките и замръзна на място.
	— Публика ли имам? — подвикна, загледан в будката.
	Лукас заръкопляска с бавни движения, а Каси отвърна:
	— Само ние сме. Каси и едно ченге.
	— О…
	Стресна ли се? Лукас не бе сигурен. Имаше ли му нещо на лицето наистина?
	— Беше чудесен, Карло — похвали го Каси.
	Друз се поклони.
	— Ех, що госпойца Каси не командваше парада? — изимитира той отново акцента на чернокож.
	— Махаме ти се от главата — увери го тя и изведе Лукас навън.
	В коридора, запътили се обратно към фоайето, детективът я попита:
	— Беше ли този… как му беше името… снощи тук?
	— Карло ли? Да. Поне през повечето време. Работеше по декорите. Той е най-добрият ни дърводелец. И има страхотен глас, с който може да имитира когото си пожелае.
	— Добре.
	— Печен тип е — добави тя. — Твърд. Като лицето си.
	— Но е бил тук, така ли?
	— Е, никой не го е водил на отчет, но да. Наоколо.
	— Добре.
	Лукас вървеше след нея по коридора, загледан в гърба и раменете й в приглушената светлина. Изглеждаше нежна, както повечето стройни червенокоси жени, но в нея нямаше нищо крехко.
	— Вдигаш тежести, нали? — попита той.
	— Да, малко — отвърна тя, полуизвръщайки се. — Не ходя по състезания или нещо такова. А ти?
	— Не. Имам някоя и друга тежест в мазето и по някой път се отбивам. Нищо сериозно.
	— Трябва да си във форма — рече Каси и се тупна по корема. Двамата излязоха във фоайето и тя изведнъж спря, хвана го за ръкава и изохка: — Ооо, неее!
	— Какво има?
	— Сега я втасахме — отвърна тя.
	Над купчината боклук на килима бе застанал някакъв мъж. Бе облечен в черно от глава до пети, със завързана на опашка дълга рижа коса. Ръцете му бяха на кръста и единият му крак потропваше в едва сдържан гняв. Каси се отправи към него и той вдигна глава.
	— Каси? — Беше с козя брадичка и зъбите му проблеснаха на фона на брадатото му лице. — Ти ли направи това? Касиерката каза, че те е видяла да се ровиш из боклука…
	— Ъъъ…
	— Аз го направих — каза Лукас с рязък глас. Каси му хвърли благодарен поглед. — Полицейско разследване. Търсех информация относно убийството на Армистед снощи.
	— Е, а няма ли да си го изчистите? — попита мъжът, побутвайки топка влажна хартия с носа на черния си ботуш.
	— А вие кой сте? — запита го на свой ред Лукас, пристъпвайки по-близо.
	— Ъъъ, това е Дейвис Уестфол — обади се Каси зад него с все още смутен глас. — Той е… ъъъ… беше… съдиректор заедно с Елизабет. Дейвис, това е лейтенант Дейвънпорт от полицията в Минеаполис. Тъкмо го развеждах наоколо.
	— Много ми помогна — каза Лукас на Уестфол, кимайки към Каси. — Господин Уестфол… Смъртта на госпожица Армистед ви осигурява еднолично управление на този театър, не е ли така? Искам да кажа… вие в известен смисъл не сте ли… облагодетелстван?
	— Ами… това ще го реши бордът — заекна Уестфол. Погледна Каси за подкрепа и тя кимна. — Но тъй като в този театър разделение на половете няма, според мен на мястото на Елизабет ще назначат някоя друга жена.
	— Хм! — Лукас, вперил изучаващ поглед в Уестфол, го повъртя още малко на бавен огън, без да каже дума. Най-сетне продължи, не преставайки да го държи на нокти: — Нямате никакви разногласия с ръководството?
	— Не. Никакви — отвърна Уестфол. Този път неговият глас издаваше смущение.
	— И ще останете?
	— Ами… да…
	— Чудесно. Засега не бутайте боклука. От криминалната лаборатория може да проявят интерес. Ако не дойдат до… — Лукас хвърли поглед на часовника си. — … шест часа, можете да пратите някой да го помете.
	— На вашите услуги — отвърна Уестфол.
	От напереното му държане не бе останал и помен.
	Лукас кимна и се извърна да си върви.
	— Ще го изпратя — каза Каси. — И ще заключа.
	— Благодаря — рече детективът с официален тон. На вратата тя прошепна:
	— Благодарности. Дейвис понякога може да бъде голям задник. А пък аз съм девета дупка на кавала тук.
	— Нямаш никакъв проблем — ухили се широко Лукас. — Аз също ти благодаря за списъка. Наистина може да се окаже нещо важно.
	— А няма ли да ме поканиш да изляза някой път с теб? — попита го тя.
	Отново го бе изненадала.
	— Мммможе би — проточи той с усмивка. — Но защо…
	— Ако ще го правиш, не се мотай, ако обичаш. Не мога да издържам на напрежение.
	Лукас се засмя.
	— Добре — отвърна и докато стъпваше на тротоара, вратата тихо изщрака зад гърба му.
	Направи още една-две крачки към колата, когато чу почукването по стъклото. Извърна се и точно в този момент Каси, застанала точно пред малкото прозорче на вратата, вдигна предницата на тениската си само за миг с рязко и бързо движение.
	И все пак достатъчно дълго. _Много са хубави_, помисли си той. Хубави, розови и бледи… После прозорчето остана празно.


>	11.

	Бекър вървеше напред-назад по килима, обикаляше около дивана в стил рококо и гледаше репортаж от пресконференцията по обедните новини. Беше чул по-кратък репортаж по радиото в колата и бе побързал да се прибере, за да я види и по телевизията. По-голямата част от пресконференцията бяха пълни глупости — полицията не знаеше абсолютно нищо. Обаче апелът към любовника на Стефани можеше да се окаже опасен.
	— Според нас мъжът, който се е обадил на 911, казва истината — говореше ченгето — Лестър, в микрофоните. Потеше се в светлината на прожекторите и бършеше чело с прилежно сгъната бяла кърпичка. — Вярваме, че е невинен за убийството на госпожа Бекър, особено в светлината на това второ убийство. И след консултация с областния прокурор постигнахме споразумение, че ако приятелят на госпожа Бекър реши да помогне, област Хенепин е готова да обсъди с него възможността за имунитет срещу съдебно преследване, ако, разбира се, няма нищо общо с убийството.
	Лестър продължаваше да говори, но Бекър вече не го слушаше. Крачеше из хола, гризеше си ноктите и плюеше изгризаното на пода.
	Полицията бе плъзнала из целия квартал. Ченгетата изобщо не се криеха. Всъщност дори се държаха нагло. Идиотското ченге — братовчедът на Стефани, наркоманът — ходеше от врата на врата и събираше информация. Това го ядосваше, но трябваше да запази яда си за друго време. В момента имаше други проблеми.
	Любовника — бяха го нарекли по телевизията. Кой беше? Кой беше той? Някой с възможности за лесен контакт със Стефани. Бе се побъркал от мисли по този проблем.
	Тоя скапаняк Друз, помисли си. Не можа да го намери на някоя от снимките. А трябваше да е там, някъде из купчините в кутиите. Стефани снимаше всеки, не оставяше хората на мира, вреше се навсякъде с шибания си апарат, тикаше го в лицата на всички и щракаше ли, щракаше. Имаше кутии, кашони, сандъци, пълни със снимки… И все разни месести скандинавски физиономии.
	Да не би Друз да бърка нещо? Възможно бе, но — призна с неудоволствие пред себе си Бекър — вероятно не грешеше. Нито веднъж по лицето му не се изписа несигурност. Не се двоумеше. Просто взимаше снимката, изучаваше я внимателно и казваше „не“.
	— Кучка! — викна невъздържано Бекър в къщата на Стефани. — С кого си се чукала, кучко?
	Отново погледна към телевизора, където Лестър продължаваше да се лигави пред камерите. Обхвана го гняв: та това не беше честно, те бяха десетки, стотици, а той можеше да разчита само на себе си и на Друз. А Карло не биваше дори и да се появява, защото ако оня го познаеше преди него…
	— Кучка! — изсъска отново със злоба и побеснял от гняв, се разтропа из коридора, изхвърча по стълбите и влетя в спалнята.
	Заедно с ключовете му и купчинка дребни монети, табакерата бе на нощното шкафче. Той я взе, отвори я, метна в устата си два амфетамина и затвори очи в очакване на Красотата.
	Ето я! Леглото се раздвижи заедно с него, стопи се, гардеробът зина като уста, като пещера, като топло кътче, в което да се сгуши. Дрехите му… те го стягаха, душеха го и той размаха панически ръце. Бе го усещал и друг път — яката на ризата го стиска за шията, ръкавите стържат ръцете му като шкурка, стискат го… С усилие потисна паниката, съблече стягащата го като боа риза, изрита панталоните, изхлузи бельото и ги разхвърля из стаята. Гардеробът го помами, той се свлече на четири крака и пропълзя вътре. Топлина и сигурност… сред миризмата на кожени обувки… ех, че приятно.
	Стоя така минута, пет минути, оставил медикаментът да бушува във вените му, киселината — в мозъка му. Огън, помисли си. Трябваше му огън. Мисълта му дойде изведнъж и той изхвръкна от гардероба все още на четири крака, внезапно уплашен. Пропълзя до малкото шкафче, протегна ръка, напипа кибрита и бързо се върна в гардероба с широко отворени очи… нищо друго… В полутъмния гардероб драсна клечка кибрит и впери жадни очи в пламъка.
	Няма нищо страшно. Вече има огън. Гневът му нарасна и помрачня. Кучка! Лицето й проблесна и се стопи. В пръстите му пламна болка и той изведнъж отново бе на тъмно. Клечката бе изгоряла. Драсна втора. Кучка! Пред очите му изплува легло, не тяхното легло, някакви странни тапети с цветя… къде беше това? Хотелът в Ню Йорк. Сред пеещата из кръвта му киселина, Бекър се видя как излиза от банята чисто гол, усукан с кърпа, Стефани говори по телефона… Отново болка в пръстите. Тъмнина. Той пусна клечката, запали трета. Кучка! Влизам в банята да си взема един душ, когато излизам, тя вече говори по телефона с бояджията си ли, с кой там…
	Съзнанието му се разтягаше и късаше, разтягаше и късаше, охладено, замразено. Болка. Тъмнина. Още една клечка. Той избърса слюнката, стекла се по брадата му, и впери втренчен поглед в пламъка. Болка. Тъмнина. Бекър изпълзя от гардероба — първата вълна бе отминала, оставяйки го със силата на айсберг, на ледник…
	И отговорът беше там, в киселинния проблясък за Ню Йорк. Той се изправи с внезапно охладено съзнание, работещо като часовник. Болка в пръстите.
	— Да не би да съм глупав?
	Излезе от спалнята гол, но неосъзнаващ го, влезе в кабинета и седна зад огромното дъбово бюро. Отвори голямо чекмедже и извади сива пластмасова кутия. На залепената на капака лепенка пишеше: „Сметки — платени, текущи“.
	— Ню Йорк, януари… — промърмори той, изсипа кутията на бюрото и се разрови из купчините хартия, бележки и квитанции от платени сметки. След минута отново промърмори: — Аха, ето.
	Телефонната сметка. Не беше се обаждал на никого, а в сметката бяха отбелязани шест разговора. От Ню Йорк до Минеаполис. Четири от тях до вътрешен телефон в университета. Номерът не му беше познат…
	Съзнание като лед. Вече бе обуздал киселината и се носеше на нея. Той вдигна пръст и набра номера от телефона на бюрото. След няколко секунди му отговори бодър женски глас:
	— Кабинетът на професор Джордж, с какво мога да ви помогна?
	Бекър пусна слушалката на вилката и жегата изведнъж с адско съскане започна да гони леда от главата му.
	— Филип Джордж — изхъхри той. — Филип Джордж…
	Имаше още много работа, но дрогата вече отново го бе свалила и той остана на креслото още половин час, люлеейки се напред-назад зад бюрото. Времето не означаваше нищо в прегръдките на киселината.
	Болка. Той вдигна ръка пред очите си. На връхчето на показалеца му се надигаше внушителен мехур. Целият пръст представляваше обгорена и почерняла кожа. Как се бе изгорил? Да не би да е имало пожар?
	Той отиде в кухнята, проби мехура с една игла, намаза и показалеца, и палеца с дезинфектант и покри обгорелите места с анкерпласт. Мистерия… И Филип Джордж.
	Бекър зашляпа с босите си крака към библиотеката и затърси книгата. Не. Не. А къде? Може да е изхвърлена, може да е в мазето, може да е… А, ето я. _Преподаватели и персонал, Университет на Минесота_.
	Той я запрелиства, по едно време собственото му лице се мерна между страниците, но продължи, докато накрая се закова върху лицето на Филип Джордж. Учтив. Леко глуповат, готов да услужи, помисли си. Едър. Рус. Месест. Как е могла? Болката отново го ухапа в ръката и той пак я вдигна пред очите си. Как?…


	— Карло?
	— По дяволите, помислих, че… — Друз бе шокиран.
	— Съжалявам, но това е абсолютно спешно.
	— Гледа ли телевизия? — попита го Друз.
	— Да. На никого даже не му идва наум за теб. Все още. Точно затова ти се обаждам. Намерих нашия човек.
	— Кой? — попита объркано Карло.
	— Един преподавател по право. Филип Джордж. Трябва да действаме… видял си репортажа по телевизията.
	— Да, да, къде си сега? — запита го нетърпеливо Друз. — Добре ли си?
	— На една пресечка от теб, в супера — отвърна Бекър. Обаждаше се от телефонен автомат до щанда за вестници и една клиентка се бе насочила към него със списък за пазаруване в ръка. Вероятно щеше да иска да ползва телефона. — Проверявах сто пъти. Подир мен няма никой. Гарантирам. За всеки случай обаче ще изляза през задния вход. Ще бъда при теб минута след като затворя. Натисни копчето и ме пусни.
	— Човече, ако някой те види…
	— Знам, но съм си сложил шапка, яке и тъмни очила и преди да вляза, ще проверя дали във фоайето няма някой. Ако си готов да натиснеш копчето… Ще се кача по стълбите. Остави вратата отворена.
	— Добре. Щом си сигурен…
	— Сигурен съм, но искам да чуя и от теб: „Да, той е“.
	Бекър затвори и се огледа. Дали го следяха? Не бе сигурен, но май не. Клиентката вече говореше по телефона и не му обръщаше никакво внимание. Един възрастен мъж тъкмо излизаше от касите с кутия кафе и единствените други хора наоколо бяха служителите в супера.
	Бе обиколил целия супермаркет, преди да се обади по телефона. До щанда за млечни продукти имаше указател за изход.
	Взе една количка и я забута пред себе си към вътрешността на магазина, внимателно проверявайки останалите клиенти. Ама как да ги познае? Стигнал до отделението за млечни продукти, той спря и изчака да остане сам. После остави количката и мина през летящата врата под указателя за изхода. Озова се в нещо като склад, в който миришеше на изгнил зеленчук. От другата страна се виждаше още една метална летяща врата. Той я бутна и излезе на товарна рампа, след което бързо я прекоси и слезе по стълбите в другия край, без да сваля поглед от вратата, през която току-що се бе измъкнал.
	Никой не излезе оттам, никой не надникна. Пет секунди по-късно бе на уличката зад супера. Забързано мина по нея, сви зад ъгъла, повървя още тридесетина метра и вече бе във външното фоайе на блока на Друз. Натисна звънеца, веднага му отвориха и той хлътна във вътрешното фоайе. Асансьорите бяха пред него, стълбището — вдясно от вратата. Прескачайки стъпалата през едно и пътьом оглеждайки се, качи се до апартамента на Друз. Вратата бе открехната и той се вмъкна бързо вътре.
	— По дяволите, Майк…
	Обикновено лицето на Карло бе непроницаемо като тиква. Сега обаче бе разтревожен — необичайните вертикални бръчици по челото, резултат от операциите, си личаха съвсем ясно. Бе по пуловер, с панталон на райета и го чакаше, пъхнал ръце в джобовете.
	— Този ли е? — Бекър тикна в ръцете му снимката на Филип Джордж.
	Друз се вгледа в нея, после я отнесе към светлината, замислено издул устни.
	— Хм.
	— Няма начин да не е той — настоя Бекър. — Описанието съвпада точно. Рус, едър, даже по-едър, отколкото е на снимката. Правена е преди четири-пет години. И на това отгоре наистина го няма на онези снимки, дето ги гледахме. И Стефани му се е обаждала тайно, докато сме били в Ню Йорк.
	Най-сетне Друз кимна:
	— Може да е той. Много прилича на него. Обаче го видях само за… — Щракна с пръсти. — … за миг.
	— Няма начин да не е той — повтори Бекър убедено.
	— Да. Да, май наистина е той. Ако му добавим две-три годинки… да. Да.
	— Мамка му, Карло! — изкряка Майкъл със светнало лице. Прокара ръка зад врата на Друз и стиснал го в хватката с лакътя, го натисна надолу в нещо като мечешка прегръдка. Карло изпита върховно задоволство от това, че някой е доволен от него. Досега никога не бе имал приятели. — Мамка му, ударихме полицията в земята!
	— И какво ще правим сега? — попита Друз и усети, че на лицето му е разцъфнала широка усмивка.
	Какво странно чувство — истинска усмивка.
	Бекър го освободи от прегръдката си.
	— Трябва да си ида и да помисля. Все ще измисля нещо. Довечера, след представлението, мини през моя офис. Дори и да ме следят, няма да са вътре в сградата. Преди да тръгнеш, ми се обади, аз ще сляза и ще те вкарам през една странична врата до товарната рампа. И ако се престориш, че отключваш вратата, на никого няма да му хрумне…


	Филип Джордж.
	През целия обратен път Бекър мислеше по въпроса. Трябваше да се доберат до Джордж по възможно най-бързия начин. На влизане в отдела се спря пред бюрото на администраторката.
	— Люси, да имаш някакъв график на лекциите?
	— Ами, май… — Администраторката отвори едно чекмедже, разгърна папките в него, измъкна една жълта и му я подаде. — Бихте ли ми го върнали, защото ми е единствен екземпляр?
	— Разбира се — промърмори разсеяно той, разгръщайки папката.
	В ръката му пламна болка, той се спря и я огледа внимателно. Трябваше да я превърже.
	— Люси? — Върна се при администраторката. — Имаме ли анкерпласт някъде тук? Изгорих си палеца…
	— Ами, май… — Жената бръкна в едно от чекмеджетата на бюрото си и извади кутийка. — Я да видя… Божичко, доктор Бекър, как е станало това?
	Той се остави да го превържат, после мина по коридора, влезе в кабинета си и седна зад бюрото. Юридически факултет, Джордж… Хвърли поглед на часовника си. Един и половина. _Джордж: Основни правонарушения, MWF 13:10-15:00._
	Значи в момента би трябвало да има занятия. Бекър вдигна телефона, свърза се с кабинета на Юридическия факултет и зачурулика на жената, която отговори.
	— Фил Джордж? В час? Ясно — каза той, влагайки разочарована нотка в гласа си. — Обажда се един негов приятел от Хамлайн. Ужасно бързам и в момента си тръгвам. Трябваше да се видим с него тия дни и се мъча да го вмъкна в графика си… Знаете ли дали има вечерни занятия до края на седмицата?… Не, наистина не мога да го изчакам, на семинар съм и трябва веднага да тръгвам. Ще продължи до късно, а след това трябва да хващам веднага самолета. Опитах се да звънна на жена му, но никой не ми отговори… Да, да, ще изчакам.
	Секретарката от Юридическия факултет остави слушалката на бюрото и Бекър я чу да се отдалечава. Мина минута, после още една и накрая тя се върна.
	— Да, утре вечер от седем до десет има упражнения по водене на съдебен процес. Останалите му вечери са свободни.
	— Много ви благодаря — изчурулика той отново. — Бяхте много любезна. Как се казвате?… Още веднъж много благодаря, Нанси… А, между другото, къде ще се проведат тези упражнения по съдебен процес?… Добре, още веднъж благодаря.
	Той затвори, облегна се назад и допря връхчетата на пръстите си като покрив. Значи Джордж ще работи до късно. Това можеше да се окаже полезно. Каква кола караше? Май бе червеникава, с двойно предаване, някакъв джип. По-късно щеше да мине покрай тях, Джордж живееше на „Проспект Парк“ и колата му вероятно щеше да е на улицата пред къщата им…


	Друз бе сигурен, че Бекър се друса, но не знаеше с какво театралният свят плуваше в море от кокаин, но Бекър като че ли не бе като тях… или пък ако беше, използваше нещо друго. Понякога направо летеше и красивото му лице грееше от някаква вътрешна радост, а друг път бе мрачен, студенокръвен, пресметлив.
	Но каквото и да бе, бързо го хващаше и бързо го пускаше. Когато преди малко дойде в болницата, Бекър го посрещна ентусиазирано, а сега беше студен като лед.
	— Утре ще работи до късно — говореше той. — Знам, че няма много време, но… Кара червен джип чероки. Сигналночервен. Ще го паркира зад Пийк Хол.
	Продължи да обяснява останалите неща и Друз започна да клати глава.
	— Щастлив инцидент? Що за тъпотии са това?
	— Това е единственият начин — каза Бекър спокойно. — Ако се опитаме да го измъкнем, за да му скроим нещо, може да го изплашим. Особено ако си мисли, че го търсим… Не мога да вдигна телефона и най-спокойно да му кажа да слезе долу да се видим зад ъгъла. Сигурно е малко уплашен… че някой може да разбере кой е, че убиецът може да го търси…
	— Просто ми се иска да имаше и някакъв друг начин — мрачно забеляза Карло.
	Той се огледа и разбра, че се намират в нещо като лаборатория. Бекър го бе въвел през една странична врата, която обикновено стоеше заключена, двамата бяха минали през някакъв слабо осветен коридор, после той застана пред червена метална врата, отключи я и го бутна вътре. Покрай стените бяха наредени блестящи от чистота метални шкафове, в другия край бе спряна също така блестяща количка, а над главите им грееха цяла батарея лампи, закрепени към огромно осветително тяло. Гласовете им кънтяха и се мятаха от стена към стена като пингпонгови топчета. В стаята беше студено.
	— Много… несигурно ми се струва — добави той.
	— Чуй ме сега, най-трудно се разследва деяние, извършено спонтанно… между непознати. Също като онази жена, дето си я очистил в Ню Йорк. Ченгетата не могат да открият мотив, не могат да намерят връзка. А ако опиташ да измислиш нещо предварително, остават следи. Обаче ако отидеш там, където е той, все едно случайно, и го направиш…
	— Сигурен ли си, че ще е там? — попита Друз.
	— Да. Има упражнения. Разиграват съдебен процес, а той играе съдията, затова _няма_ начин да не е там.
	— Тъй или иначе, май трябва да се направи — каза Карло и прокара пръсти през косата си. — Господи, никак не ми харесва! Обичам преди това да отрепетирам. При жена ти нямаше никакъв проблем, но сега…
	— Това е най-добрият начин, повярвай ми — заговори убедено Бекър. — Отиваш на паркинга и търсиш колата му. Зад сградата. Там е пълно с дървета и храсти, проверил съм, скрито е. Ако паркира там, опитай да се промъкнеш до колата му и изпусни въздуха на някоя гума. Когато излязат всички, студентите ще си тръгнат, а той ще остане да я сменя и тогава идваш ти и…
	— Не е зле — призна Друз след кратък размисъл. — Ама, по дяволите, Майк, не мога да се отърва от усещането, че затъваме в блато. Стъпваш с единия крак, той потъва и ти трябва да си помогнеш с другия, но и той затъва и…
	— Това е краят и трябва да го направим, как не разбираш? — възкликна Бекър. — За твоята собствена безопасност. Хлопваш го, след това го изхвърляш някъде…
	— Това също ме притеснява. Да го изхвърля някъде… Ако просто го фрасна и си ида, кой ще разбере? А аз, не… трябва да го карам бог знае къде… Ами че нали някое ченге може да ме спре и да провери багажника, а и какво ли не още?
	Без да изпуска Друз от погледа си, Бекър енергично поклати глава:
	— Ако го убием и оставим на мястото му, по очите ще разберат, че е любовникът на Стефани… защото ще бъдат извадени. А така кой знае кога ще го намерят и приликата със серийни убийства отива на кино. И как е успял убиецът да се добере до него? И без това имат някои подозрения, затова, ако го убием и го оставим на паркинга, ще ми налетят като стършели.
	— Можем да прескочим това с очите и…
	— Не. — Бекър бе студен като скала. Пристъпи към Друз и го стисна за лакътя. Карло отстъпи назад, стреснат от студенината в очите му. — Не! Очите ще ги извадим. Ясно?
	— Господи, добре бе, добре — отвърна Друз, дърпайки се назад.
	Бекър остана известно време с втренчен в него поглед, мъчейки се да разбере дали говори искрено. Явно останал доволен, продължи:
	— Ако го изхвърлим на някое забутано място… а аз знам идеалното място… никой няма да го намери. Никой. Ченгетата може да се сетят, че е бил любовникът на Стефани, но няма да знаят дали е избягал, защото се е уплашил, или защото той е убиецът, пък и дали е мъртъв. Просто няма начин откъде да разберат.
	Друз си тръгна по пътя, по който бе дошъл. Бекър се върна в кабинета, търкайки замислено брадичка. Карло демонстрираше неохота. Не точно бунт, по-скоро несъгласие. Трябваше да го има предвид.
	Влязъл в асансьора, той погледна часовника си. Имаше време.


	— Сибил.
	Спеше ли? Бекър се наведе над леглото и повдигна клепачите й. Очите й го гледаха — тъмни и влажни, но когато пусна клепачите, те пак се затвориха. Беше будна, но не искаше да го вижда.
	Той седна до леглото й и каза:
	— Трябва да те гледам в очите, докато си отиваш, Сибил.
	Усещаше как дишането му се учестява — експериментите му обикновено имаха такъв ефект, вълнуваха го.
	— Хайде, започваме…
	Той залепи устата й с широка скоч лента, сложи дланта си върху челото й и повдигна клепачите й с показалеца и безимения пръст. После се наведе към нея, за да е сигурен, че е в полезрението й, и продължи:
	— Залепих ти устата, за да не можеш да дишаш, а сега ще те стисна за носа, докато се задушиш. Разбираш ли ме? Не би трябвало да боли, но ще ти бъда много благодарен, ако ми дадеш знак… ако видиш… нещо. Каквото и да било. Раздвижи си очите нагоре и надолу, като минаваш от другата страна, разбираш ли ме? Ако има друга страна. — Говореше й с най-увещаващия си глас и звучеше много убедително, помисли си. — Готова ли си? Започваме.
	Той стисна носа й така, че тя да може да вижда пръстите му, тъй като сигурно не ги чувстваше. Сибил не можеше да помръдне, но имаше мускули, които можеха да потрепват, и през първата минута шията й се разтърси от лек тремор.
	Очите й започнаха да се обръщат и той сведе лице на сантиметри от тях, хриптейки с напрегнат шепот:
	— Виждаш ли го, Сибил? Сибил, виждаш ли нещо?
	Тя бе изгубила съзнание. Той пусна носа й, сложи ръка на гърдите й, натисна, отново пусна, отново натисна. Не е била достатъчно близо, помисли си, макар че няма как да го разбере. Помислила е, че умира. _Наистина_ е умирала, _щеше_ да умре, ако не беше пуснал носа й.
	Тя му дължеше тази информация.
	— Сибил, тук ли си? Ехо, Сибил, знам, че си тук.


	В два часа Бекър си беше на път за вкъщи, метамфетаминът се носеше леко из съзнанието му под пълен контрол. Опитът със Сибил се бе оказал, меко казано, незадоволителен. По коридора бе минала някаква сестра и бе влязла в съседната стая. И той си тръгна, решил, че е по-добре да не го виждат при Сибил. Колкото до него, изобщо не бе ходил там. От стаята й Бекър бе отишъл право в кабинета си, бе хвърлил в устата си един екстаз, надявайки се да неутрализира разочарованието, после бе загасил и си бе тръгнал.
	Отправил се към алеята за гаража, завивайки пред къщата си, видя един мъж, застанал в края на улицата. На тротоара. Той го бе проследил с поглед. Бе едър. С изучаващ поглед. Познат.
	Бекър намали и свали прозореца.
	— Мога ли да ви помогна с нещо? — подвикна той. Известно време нищо не се случи, после мъжът бавно слезе от тротоара. Бе с кожено яке и високи обувки.
	— Господин Бекър, как сте?
	— Вие полицай ли сте?
	— Лукас Дейвънпорт, Полицейско управление на Минеаполис.
	Да. Това бе мъжът от погребението, печеният.
	— Да не би полицейското управление да се е преместило пред моята къща? — попита го Бекър.
	Нямаше нищо страшно: човекът не бе нито някакъв боклук, нито отмъстителен роднина. Можеше да си позволи този сарказъм, промъкващ се в учтивия му тон като мръсна нишка в гоблен.
	— Не — отвърна ченгето. — Само аз.
	— Следите ли ме?
	— Не, не. Просто обичам да се мотая около мястото, където е извършено престъпление. Да го усетя. Помага ми да мисля.
	Дейвънпорт. Някъде дълбоко в съзнанието на Бекър звънна едно звънче и той попита:
	— Не сте ли вие онзи полицай, дето от ФБР го нарекоха „пищовлията“? Дето уби няколко души?
	— ФБР не ме обича — отвърна ченгето.
	— А на вас хареса ли ви? Да убиете толкова много хора?
	Интересът бе неподправен и въпросът изненада дори Бекър. Ченгето сякаш се замисли за момент и изви глава нагоре, сякаш търсеше някоя звезда на небето. Беше още студено и от устата на двамата излизаха малки облачета пара.
	— Някои от тях — да — отвърна полицаят след малко. Залюля се на пети и отново впери поглед в небето. — Да. Когато убивах някои от тях… да… като че ли ми хареса малко.
	Бекър не можеше да види очите му — бяха поставени твърде дълбоко в орбитите, под стрехата на надвисналите над тях вежди, а любопитството му бе направо непоносимо.
	— Вижте какво — чу се да казва той, — трябва да вкарам колата си в гаража. А след това бихте ли влезли да изпием по едно кафе?


>	12.

	Лукас изчака пред вратата, докато Бекър вкара колата си в гаража и мине през топлата връзка да му отвори. В жълтата светлина на външната крушка кожата му приличаше на пергамент, опъната върху лицевите му кости. Като изсушен череп, помисли си Лукас. Вътре, в меката светлина на фоайето, ефектът изчезна — Бекър беше красив. Не хубав, а именно красив.
	— Влезте. Вътре къщата е малко разхвърляна…
	Вътре къщата бе смайваща. Подът във фоайето бе от дъбов паркет. Вляво имаше шкаф със закачалки за дрехи, вдясно — стена с маслено платно, изобразяващо пейзаж от Британските острови: на преден план колиба със сламен покрив, а в морето зад нея — платноходки. Право напред започваше стълбище, извито надясно, постлано с тъмночервен килим. В края на фоайето имаше стъклена врата, водеща към стая, пълна с лавици книги, а вляво беше холът с ориенталски килими, половин дузина огледала и зидана камина. Хубаво и горещо. Най-малко двадесет и четири — двадесет и пет градуса. Лукас дръпна ципа на якето си и се наведе да пипне килима.
	— Прекрасен е — бе лаконичният му коментар.
	Тъканта бе ефирна като разбит белтък, поне три сантиметра дебела и така умело изтъкана, сякаш бе от приказките от „Хиляда и една нощ“.
	Бекър изхъмка. Тези работи не го интересуваха.
	— Елате да седнем в кухнята — каза той и го отведе в нещо като кухня в провинциална къща, с каменен под.
	Стефани Бекър е била убита в кухнята, спомни си Лукас. На мъжа й това обаче не му правеше впечатление — той извади две керамични чаши от един дъбов шкаф и сипа по лъжица нескафе.
	— Надявам се, нямате нищо против кофеина — рече той.
	Гласът му бе равен, без никакви емоции, сякаш всеки ден си пиеше кафето с ченгета, подозиращи го в убийство. Сигурно знае…
	— Абсолютно нищо.
	Докато Бекър пълнеше чашите с вода от чешмата и ги слагаше в микровълновата фурна, Лукас се огледа. Кухнята бе също така подредена с вкус, както и останалата част от къщата — ретротапети, идеално подхождаща им дървена ламперия, каменен под. Докато останалата част от къщата приличаше на подредена галерия, човек оставаше с впечатление, че в кухнята са живели хора.
	Микровълновата фурна тихо забръмча и Бекър се извърна към Лукас.
	— Нищо не разбирам от готвене и кухненски работи — каза той. — Може би само малко от вина.
	— Добре понасяте смъртта на жена си — отбеляза Лукас и се приближи към малка, сложена в рамка снимка, на която се виждаха четири жени, събрали се около ръчна маслобойна от XIX век. — Това да не са ваши… предци?
	— Прабабата на Стефани с нейни приятелки. Седнете, господин Дейвънпорт. — Бекър кимна към барплота с няколко табуретки отпред. Микровълновата фурна звънна, той извади димящите чаши, отнесе ги до барплота и седна срещу Лукас. — Та какво казвахте?
	— Смъртта на жена ви…
	— Липсва ми, но честно да ви кажа, не я обичах кой знае колко. Никога не бих й посегнал — знам какво мисли полицията, онова идиотче братовчед й, ченгето — но истината е, че никой от двамата не е играл кой знае каква роля в живота на другия. Подозирах я, че има любовник, но това просто не ме интересуваше. Аз също си имах приятелки…
	Той млъкна за миг и вдигна глава към Лукас да види каква ще бъде реакцията. Такава нямаше. Ченгето приемаше изневярата като нещо нормално… може би.
	— И това не я безпокоеше? Приятелките ви.
	Лукас отпи от кафето си. Бе вряло.
	— Не мисля. Тя, разбира се, научаваше, _нейните_ приятелки не я оставяха в неведение. Но никога не е отваряла дума за това. А бе от онези хора, които биха го направили, ако това ги интересува.
	Бекър духна в кафето си.
	— Тогава защо не се разведохте? — полита детективът.
	— А защо да се развеждаме? Разбирахме се сравнително добре, освен това имахме това — обхвана къщата с широк жест, — което не бихме могли да поддържаме, ако се разделим. А в съвместния живот с друг човек има и някои предимства. Поделяте си къщните задължения, понякога вършите работата на другия, когато него го няма… В това нямаше никаква страст, разбира се, но бяхме свикнали един с друг. Повторният брак не ме интересува… на моята възраст. Имам си работата. Тя не можеше да има деца: фалопиевите й тръби бяха безнадеждно объркани, а когато хората започнаха да прилагат инвитро, това вече не я вълнуваше. Аз също никога не съм искал деца, така че и тази възможност бе отпаднала. — Помълча за момент, сякаш обзет от спомени, и отпи от врялото кафе. — Предполагам, че останалите не са разбирали много начина, по който живеехме, но за нас той бе удобен и спокоен.
	— Хм — изхъмка Лукас, също отпивайки от кафето си, и впери поглед в очите на другия.
	Бекър отвърна със спокоен, несмущаван от нищо поглед и детективът разбра, че лъже. Поне за част от току-що разказаното. Нито един човек не можеше да изглежда толкова невинен, без да положи усилия за това.
	— Предполагам, че всеки прокурор би наблегнал на факта, че след като не сте се интересували един от друг и че за вас няма разлика дали е жива или мъртва, смъртта й би била много… удобна. Вместо да имате половината от това… — Широкият жест на Лукас, обхванал интериора, бе точна имитация на жеста на Бекър отпреди малко. — … ще разполагате с всичко.
	— Би могъл… ако е много глупав или много злобен — отвърна Бекър и му се усмихна, оголвайки едва-едва тънка черта бели зъби. — Поканих ви на кафе заради хората, които сте убили, господин Дейвънпорт. Стори ми се, че разбирате от смърт и убийства. Аз лично изучавам смъртта като учен. Изучавал съм и жертвите, и убийците. В затвора „Стилуотър“ има няколко души с доживотни присъди, които ме смятат за техен приятел. От моята изследователска работа стигнах до две заключения. Първо: убийството е глупаво нещо. В повечето случаи то излиза наяве. Ако искаш да извършиш убийство, най-лошото, което можеш да направиш, е да го планираш с някой друг човек. Създават се предпоставки за конфликти, а следователите знаят как да се възползват от тези неща… Знам как става. Не. Убийството е глупаво нещо. А убийство, планирано с още някой, е идиотизъм. Докато разводът е нещо, което е просто неприятно. Трагедия е за някои, вярно, но за двама души, които вече не се обичат, си е съвсем законна процедура.
	Бекър сви рамене и отново се зае с кафето. „Както е протегнал устни към чашата, прилича на пиявица“, помисли си Лукас.
	— А какво е второто заключение? — попита го той. — Казахте, че сте стигнали до две.
	— А, да. — Бекър отново се усмихна, доволен вероятно, че полицаят следи мисълта му. — Да планираш и да извършиш хладнокръвно убийство… Е, само луд може да направи такова нещо. Който и да е друг, само малко разум да има, не може. Серийни убийци, платени убийци, мъже, които кроят как да убият жените си и го правят… всички са луди.
	Лукас кимна:
	— Съгласен съм.
	— Радвам се — отвърна просто домакинът. — А аз не съм луд.
	— Затова ли ме поканихте на кафе? Да ми кажете, че не сте луд?
	Бекър кимна печално и каза:
	— Да, май точно затова. Защото ми се стори, че ще разберете всеобхватността на това, за което говоря. Дори и да исках да убия Стефани, а аз никога не съм искал, пак нямаше да го направя. Просто съм твърде умен и разумен за това. — Пресегна се и го докосна по лакътя и през ума на Лукас мина мисълта: _Тоя задник се опитва да ме сваля. Иска да му съчувствам._ — Вашите колеги обикалят целия квартал и нарочно се опитват да изградят погрешна представа за мен. Усещам го по поведението на съседите. Сигурен съм, че откаченият братовчед на Стефани, наркоманчето, ви е казал, че аз съм я убил, за да взема къщата, но ако попитате приятелите й, ще разберете, че никога не съм се интересувал особено от нея. Къщата или обзавеждането…
	— Бихте могли да ги продадете и…
	— И дотам ще стигна — спря го Бекър и махна с ръка, сякаш гонеше муха. — Вярно е, че къщата и обзавеждането не ме интересуват кой знае колко, но това не значи, че няма да се възползвам от тях. Тук се живее много приятно. Успехът в академичните кръгове, знаете, е въпрос на добра политика, а къщата е прекрасно място за събирания. За да впечатлиш този, който трябва да бъде впечатлен. Ще я задържа, но… се опасявам, че откаченият братовчед на Стефани ще успее да ме изгони. Ако всички съседи повярват, че аз съм я убил, просто е немислимо да остана. Можете да кажете това на Дел, когато го видите. Че ако я продам, то ще е, защото той ме е изгонил.
	— Ще му кажа — кимна Лукас. — А ако останалите колеги ви създават проблеми… Имам известно влияние в управлението. Ще ги изтегля.
	— Наистина ли? — изненада се Бекър. — Ще го направите ли?
	— Разбира се. Не знам дали имате пръст в убийството на жена ви, но няма причина да ви тормозят незаконно. Ще видя какво може да се направи.
	— Това би било чудесно — възкликна Бекър. Гласът му преливаше от благодарност, но в очите му просветна презрение. — Радвам се, че ви поканих. Интуицията ми подсказа, че ще ме разберете.
	Двамата потънаха в мълчание и накрая Лукас каза:
	— Била е убита тук, в кухнята. Жена ви.
	— О, да… Май да — отвърна другият мъж, хвърляйки бегъл поглед наоколо.
	_Сбърка с реакцията, задник._ Бекър сигурно знаеше много добре къде е била убита. Мислил е по това, гледал е мястото, прехвърлял е сцената в главата си — всеки би го направил, виновен или невинен, луд или нормален. _И тия приказки за това, че разводът бил просто нещо неприятно. Ако наистина вярваш в това, значи си по-прост, отколкото си мислех…_ Лукас замълча, очаквайки продължение, но Бекър се смъкна от табуретката и изсипа остатъка от кафето си в мивката.
	— Да поговорим за ония, дето си убил, Дейвънпорт. Според теб дали са отишли някъде?
	Тонът му бе равен и безразличен.
	— Какво искаш да кажеш? — попита го детективът. — Като например в рая ли?
	— Или в ада.
	Бекър се извърна към него и тонът му вече не бе безразличен.
	— Не — отвърна Лукас. — Според мен не са отишли никъде. Бях католик и когато започнах работа в полицията, това ме притесняваше. Виждал съм много хора… мъртви или умиращи без никаква явна причина… не убити от мен… просто хора. Удавени хлапета, умиращи при автомобилна катастрофа, от сърдечен удар… Веднъж гледах как един пожарникар изгоря и от него падаха парчета месо… и никой не можеше да му помогне горе на стълбата… Виждал съм хората да си отиват с писъци, с викове и плач, а понякога просто лежат с изплезен език на земята, дишат тежко и мълчат… а наоколо приятели и роднини вият вместо тях. И нито веднъж не съм видял някой да наднича в отвъдното. Според мен, Майкъл, те просто угасват. Това е всичко. Мисля си, че отиват там, където отиват буквите от екрана на компютъра, като ги изтриеш. В един момент те съществуват, дори може би са водили дълбоко смислен живот, може би животът им е бил пълен с добри дела. А в следващия… Пуф! Няма ги.
	— Няма ги — повтори Бекър и белите му вежди отскочиха нагоре. — И нищо не остава след тях?
	— Нищо, освен една обвивка, а и тя после изгнива.
	— Ха! — Бекър извърна поглед встрани, неочаквано потресен. — Колко тъжно. Да… Трябва да си лягам. Утре имам работа.
	Лукас стана, допи кафето си и остави чашата на барплота.
	— Питам се дали да те помоля едно нещо. Може ли да погледна в стаята, където Стефани и приятелят й са… били?
	— Искаш да кажеш, спалнята й — уточни домакинът кисело. — Не виждам защо не. Както сам вече каза, килимите се изтъркаха от тия плоскостъпи ченгета… извинявай, не исках да те обидя.
	Лукас се засмя неохотно, после тръгна след Бекър по дългото стълбище.
	— Аз ще бъда ей там — каза Майкъл, когато стигнаха горе, и кимна наляво, но тръгна надясно.
	По средата на коридора той отвори една врата, посегна с ръка, светна лампата вътре, после отстъпи и отново се обърна към детектива:
	— Ето тук.
	Стефани Бекър бе спала в старомодно двойно легло с грубо скована дървена рамка. Юрганът, одеялата и чаршафите бяха струпани на купчина в долния му край и провисваха надолу, покривайки отчасти едновремешен дървен куфар. Върху него бяха струпани списания за домашна подредба, антики и изкуство. На нощното шкафче стърчеше старомоден телефон с щръкнала нагоре вилка, на която почиваше позлатена слушалка, а до него — още едно-две списания и томче от Стивън Кинг.
	Вляво имаше врата. Лукас я открехна, пъхна глава вътре и погледът му обходи неголяма, но добре обзаведена баня с тоалетна масичка, вана, душ и тоалетна. На стената — две закачалки. От едната висеше рубиненочервена кърпа. По тоалетната масичка, по дръжката на казанчето, душа и закачалките имаше отпечатъци от пръсти, изцапани с пудра. Лукас се върна в спалнята и на червения килим видя още една кърпа като тази в банята.
	— Тук е така, както е било… през онази нощ — каза Бекър. — От лабораторията ми казаха, че ще ми се обадят кога да почистя. Имаш ли представа кога ще стане това?
	— Снимаха ли всичко?
	— Струва ми се, да.
	— И това ще проверя — увери го Лукас и го погледна преценяващо от срещуположния край на спалнята. — Не си го направил ти, а?
	Бекър го гледаше право в очите.
	— Не — отвърна той с равен глас и нетрепващ поглед.
	— Е — въздъхна Лукас, — беше ми приятно.


	Вън нощта бе станала направо мразовита, но студеният въздух приятно погали лицето му след жегата в къщата. Лукас бавно закрачи по тротоара, после пое вдясно към алеята, огледа се и тръгна по нея, докато се озова в задния край на къщата. Убиецът вероятно бе дошъл по същия път.
	Отстрани от един прозорец просветна лъч светлина — дълга светла ивица, промъкваща се през цепката между двете пердета. Подтикнат от внезапен импулс, Лукас бутна вратата на задната ограда. Заключено. Бързо се огледа, прескочи я и предпазливо се запромъква към къщата, проучвайки земята и с очи, и с крака.
	Стигнал до къщата, той залепи гръб в стената, прокрадна се бавно, странично, до осветения прозорец и предпазливо надникна вътре.
	Бекър беше в кабинета, чисто гол, щураше се от единия до другия му край, конвулсивно дъвчейки, с лице, разкривено от болка, ужас или религиозен екстаз, с очи, така силно извъртени нагоре, че се виждаше само бялото им. Трепереше, въртеше се непрестанно, после изведнъж разпери ръце и се тръшна в едно кожено кресло с полуотворена уста. Цяла минута — та дори и две — не помръдна и Лукас си помисли да не би да е получил удар или нещо подобно. После ръцете и краката му плавно се раздвижиха като добре смазан механизъм — краката се притиснаха един към друг, ръцете се долепиха до тялото — и той седна в креслото така, както са сядали кралете на трона по време на официални приеми. И започна да се смее. Бекър се смееше — механично „ха-ха-ха-ха“ — и чак се давеше от смях. И очите му през цялото време си останаха обърнати навътре, към Бог.


	Лукас сънуваше лицето на Бекър. Сигурно наркотици. Друго нямаше какво да бъде. И в съня си продължаваше да уверява себе си, че друго няма какво да бъде, обаче не бяха намерени никакви наркотици и Бекър, задържан съвсем леко от две безлики ченгета, се дърпаше и пищеше: _Исус е с мен._
	Сънят бе от онези, при които човек усеща, че сънува, но не може да се събуди. И когато будилникът го събуди малко подир един часа следобед, Лукас изпита истинско облекчение. Той се измъкна от леглото, изми се и тъкмо се канеше да си налее кафе, когато Дел потропа на вратата.
	— Вече си станал — каза с безразличие той, когато Дейвънпорт му отвори.
	— Влизай. Какво става?
	— По горещата линия се обадиха няколко души. Нищо особено. — Изтръска една цигара без никотин и без катран от полусмачкания си пакет и докато двамата вървяха към кухнята, извади очуканата си „Зипо“ и я запали. — Слоун говори с някаква жена на име Бюла Мюлер. Една от приятелките на Стефани. Попитал я за психолога и онази отвърнала: „Може би“.
	— Но психарят отрича…
	— И жена му също — добави Дел. Седна на масата в кухнята и когато Лукас въпросително вдигна кафеварката, кимна утвърдително. — Тогава Слоун си вдигнал задника, отишъл при нея и я заварил сама. Жената му казала, че мъжът й наистина имал някаква любовна връзка, но това било много отдавна и тя разбрала за нея пет минути след началото й. Оттогава не е имал нищо. Казала му също така, че още когато Слоун я посетил за първи път, след посещението му тя веднага отишла при мъжа си и го попитала. Оня отрекъл. И още отрича. Тя му вярва.
	— А жената работи ли нещо? — попита Лукас и му подаде чаша кафе.
	— Слоун се сетил за това и проверил — отвърна Дел. — Оказало се, че наистина работи, ако това може да се нарече работа. Била лобистка за „Форум на данъкоплатеца“ и за още две групи с консервативни интереси. Слоун казва, че имала степен по право и вероятно изкарва доста добри пари.
	— Значи няма нужда от купони за храна.
	— Така изглежда. Но тъй или иначе, струвало й се, че Стефани наистина има връзка. Двете никога не са говорили на тази тема, но убитата е изпускала доста прозрачни намеци. И според Мюлер не са говорели за това, защото познава мъжа, а може би и жена му, и Стефани се е страхувала каква ще бъде реакцията й. Вероятно се е страхувала Мюлер да не се уплаши или кой я знае.
	— Значи казва, че не е мъжът й, но вероятно е някой, когото познава.
	— Аха.
	— Слоун дал ли й е някакъв списък с вероятните кандидати?
	— Естествено. С двадесет и две имена. Обаче тя казва, че повечето от тях били малко вероятни. Днес Слоун проверява най-вероятните, а другите ще ги проучи утре… Обаче има и нещо, което сигурно ще те заинтересува.
	Лукас вдигна вежди.
	— Какво?
	— Преди две-три години Бекър имал връзка. С някаква сестра. Приказвали из болницата. Слоун научил името и адреса й и отишъл да поговори с нея. Тя обаче му казала да се разкара. Изкарал си той значката, ама нали го знаеш Слоун… твърде много май обича хората.
	— Хм… И мислиш, че…
	— Това, което мисля, е, че ти си идеалният човек за разговор с нея — прекъсна го Дел.
	— А защо не ти?
	— Нямам нищо против да дойда с теб, но не изглеждам както трябва, за да го направя сам — поклати глава Дел и дългата му коса се люшна. — Приличам на Чарли Менсън*. Хората не ми отварят вратите си дори и да са задници. Ти обаче… като облечеш оня ми ти сив костюм… олицетворение на самото правосъдие.
	[* Сериен убиец отпреди двадесетина години, убил и актрисата Шарън Тейт в напреднала бременност. Осъден на доживотен затвор. — Б.пр.]


	Черил Кларк не искаше да ги пусне да влязат.
	— Става въпрос за убийство, госпожице Кларк — каза Лукас с хладен и служебен тон, поднесъл картата си за самоличност под носа й. — Може или да говорите с нас и шансовете след това да си тръгнем са деветдесет процента, или да откажете да говорите, като в този случай ще се наложи да се разходите с нас до управлението, където ще можете да си извикате адвокат и пак ще говорим, макар и в негово присъствие.
	— Не съм длъжна да говоря.
	— О, длъжна сте! — възрази Лукас. — Нямате право да отказвате да говорите. Имате право да не разкривате неща във ваш ущърб. Ако смятате, че ще разкриете тъкмо такива неща, идвате с нас до управлението, викате си адвокат, ще ви осигурим имунитет срещу съдебно преследване… и пак ще говорим. Другата алтернатива е да ви пратят в затвора за обида на съда. — Тонът му се смекчи една-две степени. — Вижте какво, не искаме да изглеждаме като досадници. Ако не сте извършили нищо престъпно, уверявам ви, че е много по-лесно просто да седнем и да проведем кратък неофициален разговор.
	— Но аз наистина нямам какво да ви кажа — опита да възрази отново тя.
	Очите й шареха между Лукас и Дел, който бе застанал до стълбите и с неприкрит интерес оглеждаше един мотоциклет.
	— Въпреки това, бихме искали да ви зададем един-два въпроса — търпеливо настоя Дейвънпорт.
	— Ами… добре, влезте — колебливо се съгласи тя и побърза да допълни: — Но на някои от тях може и да не отговоря.


	Апартаментът й бе добре подреден, но безличен — приличаше почти на хотелска стая. Най-набиващата се в очи мебелировка представляваше телевизорът, обърнат към дивана. Самият диван бе тапициран с някакъв дебел зелен плат, който спокойно би могъл да бъде свален от някоя билярдна маса. През плъзгащата се врата се излизаше на миниатюрно балконче, обърнато към долината на Мисисипи.
	— Моторът отпред на вашия приятел ли е? — попита Дел дружелюбно.
	— Мой е — отвърна късо Черил.
	— Вие карате мотор? — възкликна Дел. — А стига бе! И сигурно непрекъснато пушите трева, а?
	Бе застанал до вратата към балкона и гледаше към реката. Беше облечен в блуза с дълги ръкави, дънково яке върху нея и мръсни черни джинси, с широк, обсипан със сребърни нитове колан на заклет рокер.
	— Не. — Кларк, облечена в бялата сестринска униформа, седеше вдървено на дивана. Под очите й, потънали дълбоко в бледото й лице, имаше черни кръгове. Тя обърна поглед към Лукас. — Е, и?
	— Само не ни будалкайте — каза Дел, без да променя обаче приятелския тон. — Моля ви. Пет пари не давам дали пушите трева или не, само не ни будалкайте.
	— Аз не… — започна тя, но сви рамене и довърши: — … пуша непрекъснато.
	— Не се безпокойте за това — успокои я Лукас и също седна на дивана, полуизвърнат към нея. — Имали сте връзка с Майкъл Бекър.
	— Вече казах на вашия колега. Не беше нищо особено.
	Ръцете й нервно оправиха яката на врата й.
	— Той е подследствен за убийството на жена му — каза Лукас. — Не му е отправяно обвинение, но го проверяваме. Вие сте интелигентен човек. Това, което искаме от вас, е… една преценка.
	— Питате ме дали…
	— Дали би могъл да убие жена си?
	Черил замълча за момент, после кимна:
	— Да.
	— Разкажете ни.
	— Той… понякога ме биеше. С ръце. С голи ръце, но болеше. А един път дори щеше да ме удуши. Тогава си помислих, че ще умра. Но той се спря… Изпадаше в пристъпи на гняв. Сякаш нищо на света не можеше да го спре, но винаги… спираше.
	— А сексът? Нещо по-необичайно, някакви перверзии?
	— Не, не. Работата беше там, че почти не е имало никакъв секс. — Тя отново вдигна поглед към Лукас да провери дали й вярва или не.
	— Да не е импотентен? — попита я той.
	— Не беше импотентен — отвърна тя и извърна поглед към Дел, който й кимна насърчително. — Искам да кажа, понякога правехме секс, понякога — не, но сякаш не толкова сексът го вълнуваше, колкото…
	— Какво?
	Страхът на Кларк от тях се бе изместил някъде на заден план и тя като че ли търсеше точните думи, сякаш не по-малко заинтригувана от самите тях.
	— Той изпитва нужда да държи нещата под свой контрол. Понякога ме караше да… сещате се, нали… да му правя орален секс. Но не защото това го възбуждаше, поне на мен ми се струва така, а защото му харесваше да ме кара да го правя. Той обичаше да се налага, а не да прави секс.
	— Във ваше присъствие да е употребявал дрога?
	— Не… ъъъ… може би малко марихуана. Но знаете ли, струва ми се, че той май употребяваше стероиди. Има много хубаво тяло… — Сведе поглед надолу. — Обаче имаше много малки тестикули.
	— Малки ли?
	— Много малки… кажи-речи, колкото топчета за игра — отвърна тя. — Той вдига тежести, знаете, а тези, дето вдигат тежести, понякога употребяват стероиди. При дългата им употреба тестикулите се свиват и аз веднъж го попитах, а той побесня… Именно тогава замалко да ме удуши.
	— А някога виждали ли сте го да танцува? — попита Лукас изведнъж.
	— Да танцува? Неговия танц? — Черил чак се дръпна назад. — Да не сте го следили?
	— Значи сте го виждали — заключи Дейвънпорт.
	Дел го гледаше с недоумение.
	— Веднъж ме наби — забързано заразказва Кларк, едва не подскачайки на дивана. — Искам да кажа, нищо особено, нищо не личеше, но мен ме болеше и се разплаках, а той изведнъж се закиска и заподскача. Не можах да повярвам на очите си… ужасно приличаше на някакъв танц. Всъщност _беше_ си точно танц. Джига.
	— Боже господи! — промърмори Дел. — Джига?
	Лукас кимна:
	— Виждал съм го. Сигурно под влияние на някаква дрога. Виж там, приказвай с твоите хора и разбери дали не си я купува от улицата.
	Дел се обърна към жената и попита:
	— А защо не го разкарахте?
	Тя се извърна към него и каза:
	— Защото е красив.
	— Красив ли?
	— Красив. А аз никога не съм била с красив мъж.
	Черил местеше поглед от единия на другия, търсейки разбиране. След малко Дел кимна.


	Двамата си тръгнаха след десет минути.
	— Тази знае и друго — каза Лукас. — Нещо скри и мисля, че може да се окаже важно.
	— Аха. Но няма начин да разберем доколко е важно. — Дел се почеса по главата, извърнал поглед назад към входа на блока. — И ако я натиснем, може да се пречупи като вейка или да извика адвокат.
	— Което е по-лошо.
	— Аха.
	Тръгнаха към колата.
	— Жена ти къде е? — попита го ни в клин, ни в ръкав Лукас. — Чух, че те е оставила.
	— Аха. Преди повече от година.
	— Чукаш ли нещо?
	— Карам я на ръка — отвърна Дел със сух смях. — Виж ме бе, човече! Такава развалина виждал ли си? През половината време съм друсан, че на това отгоре ходя и с пищов под мишница. Коя би излязла с мен? Освен може би някоя курва.
	— Дааа — проточи Лукас, вперил поглед в другия. — Знаеш ли какво? Тая май те хареса. Кларк, искам да кажа. Заговорихте се там за мотори и тям подобни… Изобщо… приличате си по някои неща…
	Дел поклати глава:
	— Ей, човече, все още мога да сваля нещо по-хубаво.
	— Да, ама не го правиш — засече го Лукас. — А и това по-хубаво няма да ни помогне да научим какво знае тази тук.


	— Според мен дванадесет-тринадесет от тях са пълни откачалки, а не искаме да те безпокоим напразно — каза дежурният диспечер, подавайки на Лукас малка пачка листчета с телефонните обаждания. — Отбелязал съм ей тия. Шестима от тях изобщо отказаха да се представят. Сам виж, но според мен ще е чиста загуба на време. На други шестима трябва да се обадиш. Хора, които познавали Бекър или Армистед и казват, че имали информация за теб. Но никой от тях не мисли, че е кой знае колко спешна.
	— Добре. Благодаря.
	— А тази, последната, каза, че е лично.
	Лукас погледна. Каси Лаш.
	Отначало реши да не й се обажда. Лесно измъкване… ако не се обадиш известно време. Прибра се вкъщи, стопли си готова храна в микровълновата фурна и хапна, през цялото време усещайки присъствието на телефона с периферното си зрение. Устоя цял час, преди накрая да го вдигне.
	— Не се обади — каза Каси.
	— Много работа. Дай ми малко време.
	— Колко време ти трябва да се обадиш? Къде живееш?
	— Сейнт Пол.
	— Защо не взема да дойда, а? — подхвърли тя.
	— Ъъъ…
	Лукас усети как за миг замръзна, но надигналият се вътрешен импулс да я отблъсне се спря на устните му. Погледът му бе вторачен в масата, отрупана с вестници и неотворена поща, книги — някои прочетени, други не, с кутии пръснати салфетки и неизмити чинии…
	Той не живееше… Вегетираше.
	— Знаеш ли къде е булевард „Мисисипи Ривър“?


>	13.

	Каси беше здрава и всеотдайна и се мяташе из леглото като дива. Когато свършиха, тя се просна по корем до него, а той се изтегна по гръб, усещайки как потта изстива по гърдите му.
	— Господи! — обади се той след малко. — Страхотно беше. А аз малко се притеснявах.
	Тя обърна глава към него.
	— От какво?
	— Ами… от доста време не бях го правил.
	Каси се извъртя към него и подпря глава на лакътя си.
	— Аха. Депресия, а?
	— Нещо такова — отвърна той, леко изненадан, че му се говори за това. С Дженифър никога не бе обсъждал проблемите си. — Симптомите във всеки случай бяха налице.
	Тя прелази отгоре му, протегна ръка и светна нощната лампа на тоалетката. Лукас примижа и се извърна от светлината.
	— Погледни тук — каза му Каси, извърнала китките си към него.
	От вътрешната страна и на двете се виждаха по две успоредни белезникави следи — като шевове от игла.
	— Какви са тия глупости?
	Той пое китките й в ръцете си и прокара палец по белезите.
	— На какво ти приличат?
	— Да не си си рязала вените?
	Тя закима:
	— Брей, позна от раз! Фалшив опит за самоубийство. Така поне казаха психарите. Депресия.
	— Белезите не ми изглеждат фалшиви.
	— И аз така мисля — отвърна тя и издърпа ръцете си. — Имаш ли някакви цигари тук?
	— Не. Не знаех, че пушиш.
	— Не пуша. Обаче след секс винаги ми се пуши — отвърна тя.
	— Яко си се рязнала. Разкажи ми.
	Каси седна в леглото, придърпа колене към гърдите си, опря брадичка на тях и впери поглед в него.
	— Беше преди пет години. Но нямаше опасност. Много кръв, плюс няколко месеца ходене на консултации.
	— Какво фалшиво има в това? — попита Лукас и вдигна глава на лакът.
	— Тогава живеех с един тип и психарите казаха, че имал пистолет и ми е било известно къде го държи. Освен това апартаментът ни беше на седмия етаж и съм можела да скоча. Знаела съм, че приятелят ми скоро ще се върне. Затова според тях аз всъщност съм искала да остана жива, а това било просто опит да привлека внимание върху състоянието си.
	— Да, но тези белези…
	— Аха. Психарите са пълни с тъпотии. Могат да те посъветват как да говориш с някой друг, как да се справиш с проблемите си, но не знаят какво ти е вътре в главата и го узнават само когато и на тях им се случи същото. Можех да се гръмна, можех да скоча. Но просто не се сетих за това. Имах нещо като… ъъъ…
	— Фикс идея — подсказа той.
	— Точно така — усмихна му се тя. — Видя ли? Ти _знаеш_. В пиесите са описани толкова много убийства… и все с ножове. Само че оплесках цялата работа: трябваше да направя разрезите по дължина или в лакътя. Обаче тогава не го знаех. Можех вместо нож да използвам парче стъкло: прави по-дълбоки и по-хубави разрези, но и това не го знаех.
	Лукас потрепери.
	— Стъкло. Виждал съм веднъж подобно нещо. И ако и ти го бе видяла, никога нямаше да ти се иска да го направиш така.
	— Ще го имам предвид — отвърна тя кисело.
	— И така, ти си разряза вените…
	— Да — продължи Каси. — Просто ги клъцнах, седнах на пода… кръвта течеше, аз плачех… и тогава се върна приятелят ми. Даже не се наложи да ми правят кръвопреливане в болницата. И по-добре. Точно тогава се бе вдигнала пушилката около това, че в кръвните банки имало СПИН. Макар че знае ли човек… като се чука с толкова актьори…
	— Брей, ти успя да ме развеселиш… — Той сведе поглед към краката си.
	— Защо не вземеш да си го топнеш в малко лизол*?
	[* Дезинфекционна течност. — Б.пр.]
	— Лизол нямам, имам бензинова лампа — засмя се Лукас.
	Тя също се ухили и го потупа по крака.
	— А на теб как ти се е искало да го направиш? С пистолета?
	Той я гледа няколко секунди замислено, после бавно кимна:
	— Да. В мазето имам сейф, където държа оръжието си. А пистолетите в него сякаш излъчваха някаква притегателна сила, някакъв магнетизъм ли… как да го нарека? Усещах го, където и да бях, непрекъснато ме привличаше натам. Нямаше значение къде съм. Дали в другия край на града или тук, винаги го усещах. Все ходя с пистолет, но никога не ми е хрумвало да го използвам. Привличаха ме само ония пистолети, дето бяха в сейфа.
	— А слизал ли си долу? Само да им хвърлиш едно око, да допреш някой от тях до слепоочието си?
	— Не. Щях да се почувствам глупаво — отвърна Лукас.
	Тя отметна глава и се засмя. Смехът й обаче не бе щастлив, просто показваше разбиране.
	— Според мен много самоубийства не са били извършени, защото хората ги е било страх да не изглеждат глупаво. Или защото са се питали какъв ли вид ще имат след това. Като например обесването…
	Тя си стисна гърлото, облещи очи, изплези език и клюмна глава надолу.
	— Господи — засмя се отново той.
	Каси пак стана сериозна.
	— И си мислеше, че ще те боли много или какво?
	— Не. Просто не можех да се справя с това, което ставаше в главата ми, тази… тази буря. Не можех да спя, понякога имах такива шибани моменти — десет милиона мисли едновременно се блъскат в главата ми и не можех да ги спра… Лудост някаква. Като например имената на съучениците ми от училище или тези на съотборниците ми, като играех хокей, и изобщо такива неща, а побеснявах от яд, като не можех да си спомня имената на един-двама.
	— Често срещано нещо — кимна Каси.
	— Но през повечето време мислех за пистолетите, защото като че ли нямаше разлика дали ще съм жив или мъртъв. Все едно като ези-тура. Ези — жив, тура — мъртъв… и така се премяташ, премяташ и рано или късно стигаш и до тура.
	Каси отново кимна:
	— Навремето познавах един тип в Ню Йорк, който играеше руска рулетка с един револвер. Веднъж в годината завърташе онова нещо там… как се казваше…
	— Барабан.
	— Да. После пъхаше цевта в уста и дърпаше спусъка. И винаги около Коледа. Разправяше, че това му помагало да се държи цяла година след това.
	— И какво стана с него?
	— Не знам. Не ми беше чак толкова добър приятел. Последния път, като ходих в Ню Йорк, беше все още жив. Не знам как да го нарека — късмет или липса на такъв.
	— Хм.
	Тя отново се опъна на леглото и сложи ръце под главата си. Двамата лежаха един до друг в уютната тишина на стаята. Накрая Каси попита:
	— А в главата ти не се ли е обаждало някакво гласче, което да те следи през цялото време на тия тъпотии?
	— Аха. Наблюдателят. Все едно си имах критик вътре. Журналист.
	Тя се изкиска:
	— Никога не ми е идвало наум да правя такова сравнение, но си го имах и аз. Представях си го как ме реже с нож за хляб.
	— А стига бе, с нож за хляб?
	— Да, от ония с накъдрените остриета.
	— Господи…
	— И освен това от добра марка. „Солинген“.
	— Еее, Каси…
	— Както и да е, той реже, а малкото гласче отзад коментира резултатите като кореспондент на _CNN_ или нещо такова. Със скептичен глас…
	— Господи…
	Той протегна ръка и я погали по корема, плъзна ръка надолу между краката й и се спря на вътрешната страна на коляното й.
	— Голяма работа, а? Както и да е, радвам се, че се оправяш.
	— Не съм сигурен дали изобщо се оправям.
	— О, оправяш се. — Тя потупа леглото. — Ти си тук. Когато си наистина депресиран, не ти идва наум за секс. Ходих на групова терапия и там мъжете казваха точно това. Не че не можеш, просто не понасяш мисълта за усложнения. Първото нещо, което те изоставя, е сексът. А върне ли се, значи определено се оправяш.


	Телефонът зазвъня точно в единадесет. Лукас се събуди с бистър ум, отпочинал и тъкмо се накани да отиде и да вдигне слушалката, когато усети тежестта от другата страна на леглото. Бе спал, сънувал и забравил…
	Каси отново лежеше по корем, гола, както майка я е родила, и чаршафът едва покриваше бедрата й. Косата падаше от двете страни на главата й и слънцето, процеждащо се през щорите, игриво я галеше по чувствената извивка на гръбнака, проблясвайки чак до опашката, скрита под завивката. Той се пресегна, без да обръща внимание на телефона, който звънеше вече четвърти или пети път, и плъзна чаршафите още по-надолу по голите й крака.
	— Отиди да вдигнеш телефона — каза Каси, без да помръдне, после вдигна ръка и придърпа чаршафите обратно.
	Той се ухили, отправи се към кухнята и вдигна телефона на шестото позвъняване. Обаждаше се дежурната.
	— Майкъл Бекър те търси и чака на линия — каза жената. — Да го свържа ли?
	— Да.
	Чу се изщракване, пауза и след това гласът на Бекър:
	— Ало?
	— Да, Дейвънпорт е на телефона.
	— А, Лукас. Довечера свободен ли си? По-късничко? — Гласът на Бекър бе нисък, дружелюбен и внимателно модулиран. — Имам лекции, след това съм на вечеря, но намерих нещо в документите на жена ми, което може да се окаже интересно. Искам да го видиш.
	— Не може ли по телефона?
	— Ммм, защо не мръднеш насам? Някой от вас трябва да го направи така или иначе, а аз предпочитам това да си ти. Оня, другият полицай, е… малко тъпичък.
	Суонсън. Изобщо не беше тъп, макар че доста затворници в „Стилуотър“ бяха допуснали същата грешка.
	— Добре. В колко часа?
	— Около десет?
	— Добре, ще се видим в десет.
	Лукас затвори и зашляпа с боси крака към спалнята. Леглото бе празно, а от банята се носеше шум на течаща вода. Каси се бе навела над мивката и си миеше зъбите с неговата четка. Той премигна изненадано, после протегна ръка и я потупа по задника.
	— Здрасти — каза тя с уста, пълна с пяна, вдигнала глава към огледалото над мивката. — Ей сега съм готова. Дъхът ми беше като на динозавър. И освен това искам да се изпишкам.
	— Ще изтичам долу в другата баня — каза той.
	Тръгна нататък по коридора, обърна се да види дали не го е последвала, отвори едно чекмедже, извади нова четка за зъби, разкъса опаковката, измъкна я и припряно затвори чекмеджето. На устата му играеше усмивка, когато вдигна поглед и се видя в огледалото.
	Върнал се обратно в спалнята, той завари завивките на купчина на пода, а самата Каси — изтегната по средата на леглото.
	— Скачай тук — потупа тя леглото до себе си. — Тъкмо имаме време за едно обедно шоу, а и бездруго още не сме станали. Страхотно, нали?


	След като Каси си тръгна, поръчвайки си такси, Лукас прекара останалата част от деня, мотаейки се насам-натам, без да може да се концентрира върху делото. Обади се на тоя-оня по телефона, после се разходи из града, опипа мрежата. Мина още веднъж покрай къщата на Бекър и се заприказва с един от съседите, който тъкмо почистваше двора си. Едно време Стефани имала кокер шпаньол, каза му съседът, и когато през зимата Бекър понякога го разхождал, завивал зад ъгъла и:
	— Спукваше го от бой. Виждал съм го няколко пъти от прозореца.
	Жена му, която се занимаваше с цветята, се обърна и каза:
	— Бъди честен, разкажи му и за обувките.
	— За обувките ли?
	— А, да, кучето било нещо зле с бъбреците май и често се промъквало в гардероба на Бекър и му пикаело в обувките.
	Лукас и съседът избухнаха едновременно в смях.


	Вечерта, час преди Каси да тръгне за „Лост Ривър“, двамата отидоха да изпият по едно кафе. Седнаха един срещу друг в сепарето и тя каза:
	— В крайна сметка, мисля си, че си доста ръбат за моя вкус. Но ще ми е много приятно, ако изкараме така месец-два.
	Лукас кимна:
	— И на мен.


	В десет и пет вечерта той се качи по стълбите на Бекър. От няколко прозореца на първия етаж струеше светлина и Лукас едва се сдържа да не надникне пак. Затова побърза да натисне звънеца и Бекър му отвори вратата, облечен във виненочервен халат.
	— Това порше твое ли е? — попита той, поглеждайки през рамото му към улицата.
	— Да — отвърна Лукас. — Имам си малко мои пари.
	— Разбирам. — Майкъл бе истински впечатлен. Много добре знаеше колко струва поршето. — Е, заповядай.
	Детективът го последва в кабинета. Бекър беше като че ли напрегнат, нервен. „Ще се опита да прави нещо“, каза си Лукас.
	— Скоч?
	— Разбира се.
	— Имам много хубав скоч. Преди пиех само „Чивъс“, обаче преди няколко месеца Стефани… — Тук той направи пауза и помълча малко, сякаш се опитваше да извика лицето й в паметта си. — … Стефани ми купи бутилка „Гленфидих“, малцово. И повече няма да се върна към „Чивъс“.
	Лукас не правеше никаква разлика между различните марки уиски. Бекър пусна няколко кубчета лед в една чаша, наля два пръста от кехлибарената течност и му подаде чашата. После погледна часовника си и на полицая му се видя странно, че се е облякъл в халат, а пък не си е свалил часовника.
	— И така… Какво си намерил?
	— Две неща — отвърна Бекър, настани се зад бюрото, облегна се назад с чаша в ръка и кръстоса крака. Бялата му кожа просветна под гънките на халата също като на жена във вечерна рокля.
	„Нарочно го направи — помисли си Лукас. — Сигурно смята, че съм гей, и се опитва да ме свали.“ Вдигна скоча до устните си и отпи.
	— Две неща — повтори Бекър. — Ето ги.
	Той взе някакви цветни картончета, вързани с ластиче, и му ги подхвърли през бюрото. Дейвънпорт ги вдигна и ги обърна към себе си. Бяха билети за представления в „Лост Ривър“. Махна ластичето и ги разпери като карти — осем броя, в три различни цвята.
	— Да виждаш нещо особено в тях, Лукас? — попита го Бекър, отново обръщайки се към него на малко име.
	— Виждам, че са от „Лост Ривър“… Всички са за матинета… и има осем билета за три различни представления.
	Майкъл безшумно му изръкопляска, после вдигна чашата си към него за поздрав.
	— Знаех си, че си интелигентен мъж. Както и да е, втората жена, дето я убиха, работеше в този театър, нали? Ходих един-два пъти със Стефани на вечерните представления, но нямах представа, че тя посещава и матинетата. Затова се запитах: „Да не би любовникът й?…“.
	— Ясно — каза Лукас.
	Направил е връзка. И чрез нея като че ли Бекър се измъкваше.
	— Намерих също така и това. — Този път се наведе напред и подаде на Лукас няколко листа хартия. Сметки от „Американ Експрес“, като няколко от редовете бяха подчертани със синя химикалка. — Подчертаните редове са за билети за „Лост Ривър“. Шест-седем пъти през последните няколко месеца… с нейната лична карта. Два от тях съвпадат и с датите на матинетата, и с цената. А след тях, в четири от датите, е приложена и по една сметка за вечеря, като всяка от тях е за не по-малко от тридесет долара. Обзалагам се, че е водила някого на вечеря. В този ресторант, казва се „Трикольор Бар“, съм ходил един-два пъти, но не и следобед.
	Лукас прегледа листовете, после, без да ги сваля, вдигна поглед над ръба им към Бекър.
	— Трябвало е да ги покажеш на Суонсън.
	— Тоя човек не ми харесва — отвърна Бекър, вперил безизразен поглед в Лукас. — Ти обаче ми харесваш.
	— Е, добре — кимна Дейвънпорт с безразличие и допи скоча си. — Ти също изглеждаш разумен човек. Патология, нали? Може би някой път ще ти се обадя за консултация за игрите ми.
	— За игрите ти? — Бекър отново погледна часовника си крадешком и бързо отклони поглед встрани.
	_Какво става тук?_
	— Да, измислям игри. Знаеш, стратегически игри за исторически събития, такива неща.
	— Хм — изсумтя Бекър без капка любопитство. — Интересно. Може би някой път трябва да се видим и да поговорим за това… Наистина.


>	14.

	Бекър затвори вратата след Лукас и хукна нагоре по стълбите, оставяйки лампата навън да свети. Влезе в стаята над входа и лекичко открехна пердето с пръст. Дейвънпорт тъкмо се качваше в поршето. Малко след това фаровете светнаха и след минута него вече го нямаше. Майкъл пусна пердето и забързано се отправи към спалнята. Влязъл вътре, облече се с припрени движения — тъмносин панталон, сива блуза и синьо сако. Лапна един метамфетамин, излезе през задната врата, влезе в гаража и се качи в колата.
	В един от близките ресторанти имаше телефонен автомат, закачен на стената вътре до входната врата. Той спря, влезе, набра и се свърза с телефонния секретар на второто позвъняване — имаше оставено съобщение. С треперещи пръсти въведе кода — 4384. Машинката превъртя лентата, млъкна за миг и веднага след това гласът на Друз изтърси само една сричка.


	Друз се бе свил над волана, усещайки тежестта на нощта с цялото си същество.
	_Също като блато. Стъпваш с единия крак, той потъва и ти трябва да си помогнеш с другия, но и той затъва и…_
	Това ще му е за последно. Ще убеди Бекър да не извършват трето убийство. Няма нужда от трето. Не и сега. Бе гледал по телевизията: ченгетата бяха убедени — един и същи убиец, психопат.
	Карло се въртеше около един от корпусите на университетския комплекс — Пийк Хол, и гледаше. Адски много светлина — огромни, леко оранжеви, луминесцентни, абсолютно противопоказни за криминални деяния осветителни тела по алеите, глобуси над входовете, ниски лампи покрай пътеките… Обаче и много дървета и храсти. Добро прикритие. И никой наоколо.
	Нощта бе студена — по небето се носеха тежки накъсани облаци, пълната луна просветваше от време на време между тях, миришеше на дъжд. Прекрасна нощ за бира и добро мезе в кръчмите по Ривърсайд авеню заедно с колегите от театъра. Той не би могъл да бъде част от щастливата тълпа, да хвърля стрелички или да бъбри безгрижно, но можеше да седи на табуретката в края на бара и да попива по малко от излъчваната наоколо приятелска топлина. Всичко друго би било по-добро от това, обаче не можеше да обвини никого за ставащото, освен себе си. Трябваше да премахне дебелия още тогава…
	Отново бе облякъл скиорското яке — този път повече за прикритие, отколкото за да му е по-топло. Никак нямаше да му е приятно, ако Джордж го познае.
	Черокито на Джордж бе паркирано на малък обществен паркинг зад по-старата сграда, прилепена към Пийк Хол. Покрай паркинга минаваше Пилсбъри Драйв — улицата, пресичаща целия университетски комплекс. След десет часа вечерта по нея нямаше кой знае колко движение, но все пак имаше. На всеки няколко минути преминаваше някоя самотна кола, а настилката бе достатъчно гладка, за да не чуеш, като наближава.
	На паркинга, точно срещу джипа на Джордж, имаше още една кола. Друз кръстосва из комплекса дотогава, докато сметна, че повече не бива да рискува, после паркира своя додж комби до черокито на Джордж, оставяйки клетката между двете коли свободна. Поседя в колата, оглеждайки обстановката, после излезе и напрегнато се ослуша. Паркингът бе слабо осветен и по-голямата част от светлината идваше откъм задния край на сградата.
	Наоколо не се виждаше никой, освен ако не се криеше в храстите. Карло тръгна по тротоара покрай сградата, спря до един храст и отново се заослушва — десет секунди, двадесет. Нищо. Той се върна при джипа, клекна до задната му лява гума, извади от джоба си манометър и с помощта на пъпчицата му натисна вентила, за да изпусне въздуха. Джордж щеше да се приближи към колата от тази страна и нямаше как да не забележи.
	Съскането пищеше в ушите на Друз като свирка на влак и сякаш нямаше край. Но не. За по-малко от минута гумата спадна напълно. Карло се изправи, отново се огледа и се отдалечи.
	_Паркинг автоматът. Исусе Христе!_
	Той се върна и включи двадесет и четири часовия автомат. Не биваше да забравя университетските ченгета. Проверяваха паркингите един-два пъти през нощта. Една глоба за невключване на автомата означаваше провал.
	Карло не изпитваше никакво чувство, когато убиваше — нито отвращение, нито тъга, нито пък ожесточение. Не се и страхуваше кой знае колко. Тази вечер обаче у него се прокрадна някакво опасение — появи се в момента, в който се отдалечи от автоматите. Какво щеше да стане, ако се върне, убие Джордж и чак тогава забележи фиша, защипан на чистачката? Щяха да го пипнат. Или пък, както в ситуацията с блатото, хукнеше да гони ченгето с кочана фишове. Трябваше да убие и него, за да му вземе кочана… Как беше? Единият крак затънал, ти се опитваш да го измъкнеш с помощта на другия, но и той затъва…
	Не, това беше невъзможно. Кошмар някакъв, а не реална опасност. Друз потрепери и сви рамене в якето. Не очакваше такова оплитане на нещата.
	От другата страна на улицата мина студентка, понесла вързоп с книги под мишница, но не погледна към него. Той отиде до Юнивърсити авеню, поглеждайки от време на време към светещите прозорци на Пийк Хол. Бекър бе разузнал разположението и му бе казал кои да гледа. По другия тротоар мина чернокожо хлапе с червено яке. Друго, този път бяло, профуча покрай него на ролери.
	Друз се разхождаше, играейки ролята на безгрижно пилеещ времето си човек, пъхнал едната си ръка, сложена на старовремското, направено от немска стомана точило за ножове. Металната пръчка бе тежка като ръжен, но по-къса — около четиридесет и пет сантиметра — изтънена в края като рапира, с гладка дървена дръжка. Бе промушил точилото през джоба, а дръжката бе достатъчно голяма, за да може да се задържи вътре, ако я пусне. Металът го чукваше понякога по крака и парваше кожата му със студенината си. Бе се упражнявал да го вади. Излизаше гладко, без да се закача никъде, тежеше като водопроводен ключ, но бе по-добре балансиран. Щеше да свърши работа. Карло кривна от Юнивърсити авеню и прекоси ливадата пред Пийк Хол. „Голяма услуга правя на Бекър — помисли си, но веднага се поправи: — Не само на него, а и на себе си, защото оня може да ме познае…“
	В десет и пет от входа на Пийк Хол излязоха трима студенти с книги в ръка и спряха за момент на стълбите, после единият тръгна наляво, а останалите двама — мъж и жена — надясно. Мина още една минута и от сградата излезе още една шумна групичка студенти, оживено разговарящи помежду си. Всички се отдалечиха заедно. На етажа горе угасна цяла редица прозорци, а след малко и още една. Друз отново тръгна към Юнивърсити авеню, после сви по Пилсбъри Драйв и се насочи към паркинга. Отиде в другия му край, скри се между два храста и зачака.
	Откъм сградата се зададоха двама мъже и навлязоха в паркинга. Гласовете им постепенно ставаха по-силни, докато накрая Карло започна да чува ясно думите:
	— … Не можах да разбера как успяха да го спечелят, като се има предвид, че газовата компания не е успяла да предупреди никого за теч в бутилките…
	Това бяха думи на по-ниския.
	— Съдебните заседатели. Нито за миг не бива да ги забравяш. Няма абсолютно никакъв начин да предскажеш какво ще направят, особено пък в такъв… Ах, мамка му!
	Разговорът рязко спря. Друз започна да се изтегля назад към сградата. След като са двама, работата отпадаше.
	— Ега ти гумата! А е само на три месеца.
	— Искате ли да ви… — предложи другият мъж.
	„Студент“, помисли си Друз и спря.
	— Не, не, ще я сменя само за две минути — каза Джордж, гледайки спадналата гума с досада. — Само дето ме накара да ми кипне кръвта. С тия гуми, казваха, съм можел да карам по дъски с гвоздеи… А, ето случай за вас, господин Брек. Дайте под съд проклетия производител на тия шибани гуми…
	— С удоволствие.
	Разговорът продължи, съпроводен от подрънкване на инструменти — ниският студент стоеше и гледаше как едрият преподавател сваля резервната гума от мястото й. Карло, чувствайки нещо, много близко до облекчение, помисли, че студентът ще остане да му прави компания. Обаче след като погледа около две минути, човекът си погледна часовника и каза:
	— Ъъъ, жена ми сигурно ще се чуди…
	— Тръгвай, тръгвай! Ще се оправя само за минутка.
	И студентът си тръгна — излезе от паркинга, без да погледне към мястото, където се бе скрил той. След малко Друз чу колата му да тръгва някъде отблизо… Преподавателят вече си бе свалил сакото, навил ръкави и предъвквайки полугласни ругатни, бе се заел със смяната. Гайките на спадналата гума бяха развити, след което дойде ред на резервната. Изглежда, човекът си разбираше от работата, защото не правеше нито едно излишно движение. С няколко резки извъртания резервната гума бе свалена от стойката й.
	Карло пое дълбоко дъх, стисна точилото в дясната си ръка и излезе на паркинга, подрънквайки в лявата ключовете на колата.
	Преподавателят отвори задната врата на джипа, оставяйки ключовете в ключалката й — Друз вече виждаше всичко в забавено движение, изострил докрай сетивата си — вдигна спадналата гума, пазейки панталоните си, и я хвърли в джипа.
	Беше вече на три метра зад него и погледът му непрекъснато шареше наоколо. Никой не идва по Пилсбъри Драйв, никакви коли… едрият преподавател, затръшвайки задната врата на джипа, най-сетне чу подрънкването на ключовете… Звукът им би трябвало да му подейства успокояващо, тъй като вероятно щеше да си помисли, че мъжът е тръгнал към другата кола.
	— Спукана гума ли? — попита Друз.
	Без изобщо да го познае, макар че бе само на крачка разстояние, Джордж кимна:
	— Да бе, проклетата гума се е пукнала като балон!
	— Ще се оправите ли? — попита Карло, забавяйки крачка, и се огледа за последно.
	Нищо. Дръжката на точилото се бе стоплила в ръката му.
	— О, да, няма никакъв проблем — увери го Джордж и си повдигна панталона с китки, разперил мръсни длани встрани.
	— Ами тогава…
	Друз измъкна точилото иззад крака си и пристъпи напред към колата, после изведнъж рязко се извъртя и замахна с точилото, вдигнал го високо над главата си като мачете, готово да отсече захарната тръстика. Стоманата се вряза в главата на Филип Джордж на пет сантиметра над дясното му ухо. Преподавателят отхвръкна встрани и се строполи на земята. Карло го удари още веднъж, но не беше необходимо: с първия удар бе строшил черепа му отстрани. Вонята, ударила го внезапно в носа, подсказа на Друз, че дебелото черво на мъжа се е изпразнило. Нито той, нито Бекър бяха помислили за смрадта, която щеше да се носи от тялото в колата.
	„Няма място за нерешителност точно сега — каза си той. — Ако някой се завърти наоколо през следващите тридесет секунди — край.“ Награби Джордж под мишниците и го повлече към комбито. Струваше му се, че светлините от сградата, които допреди няколко секунди като че ли светеха някъде отдалеч, сега сякаш превръщаха нощта в ден. Друз бързо отвори задната врата на комбито и хвърли тялото върху черните найлонови чували, с които бе постлал пода зад предните седалки. Под чувалите бе скрил лопата с къса дървена дръжка. Когато тялото на Джордж се стовари на пода, главата му се удари в лопатата и дръжката щръкна над чувалите. Друз изруга, натисна дръжката, но този път пък тялото се изтърколи…
	Джордж бе тежък и дълъг и краката му още се подаваха навън. Почти изпаднал в паника, Карло се бореше с тежестта му, опитваше се да сгъне краката, накрая влезе вътре, хвана преподавателя за реверите и го задърпа навътре, без да обръща внимание на люшкащата се обезобразена глава. Лопатата се мяташе нагоре-надолу, забиваше дръжка ту в тялото, ту в чувалите, пречейки му на всяко движение. Когато накрая приключи, бе плувнал в пот и дишаше тежко.
	_Никога не се бил плашел…_ Да, ама сега бе уплашен. Не много наистина, но достатъчно, за да регистрира чувството, което бе забравил от нощта на пожара. Болничните вани, където остъргваха мъртвата му кожа… именно от това се бе страхувал тогава. И не бе чувствал страх, откакто излезе от болницата. Сега обаче го изпитваше — някаква далечна тръпка наистина, но все пак определено беше налице.
	Натикал Джордж изцяло вътре, Друз покри трупа с още черни найлонови чували за смет и след това вдигна задните седалки над него. Не успяха да го покрият изцяло, но на всеки, който хвърлеше бегъл поглед вътре, щеше да му се стори, че колата е празна.
	Той тресна вратата, върна се при джипа, измъкна ключовете от задната врата, натика ги между предната гума и бордюра, после отиде да провери паркинг автомата. Десет минути. Друз извади още монети от джоба си, мушна в процепа за още два часа, след това се върна при комбито. Наоколо не се мяркаше жива душа. Нищо, освен далечните светлини на Минеаполис от другата страна на реката и тихия шепот на движението по моста.
	Ами ако сега не запали? Ами ако… Комбито потегли плавно напред, той го изкара от паркинга и сви вдясно. Не срещна никаква кола. Излезе на Юнивърсити авеню и чак сега си позволи предпазлива въздишка. Университетското градче остана зад гърба му. Карло погледна бензиномера за стотен път. Пълен. Сви по Оук Стрийт, после зави още веднъж наляво, излезе на I-94 и пое по посока на Уисконсин.
	Пътуването му протече като в мъгла. Но спокойно. Имаше чувството, че колата стои на едно място, а светлините на другите коли и крайпътните бензиностанции вървят покрай него и потъват назад в нощта. При отбивката за Снелинг, по надлеза над главата му мина полицейска кола. Друз не откъсна поглед от огледалото за обратно виждане, но ченгетата влязоха в срещуположното платно и се отдалечиха по посока на Снелинг.
	Мина покрай отбивката за Пета улица, покрай тази за магистрала 61 и напусна I-94 на отклонението за Уайт Беър авеню. После спря на една бензиностанция, набра номера, даден му от Бекър, свърза се с телефонния секретар и каза само една сричка: _Да._
	След това, отново излязъл на I-94, стриктно спазвайки ограничението от деветдесет километра в час, прекоси двойния мост над Сейнт Кроа Ривър при Хъдсън, излезе от Минесота и влезе в Уисконсин. Километражните знаци по междущатските магистрали започваха да броят разстоянието от западната граница със съседния щат, така че навлизайки навътре в щата, Друз виждаше докъде е стигнал — десет мили, двадесет. Слезе от магистралата на отбивката, посочена от Бекър, и пое на север.
	Точно четири цяло и две десети мили по-късно, при трите червени рефлектора на пътния знак, както му бе обяснил Бекър, Карло се отклони и колата се задруса по черния път. Две десети от милята. Черният път свърши пред проста дървена колиба — с врата в средата и с по едно квадратно прозорче от двете й страни. Вътре бе тъмно. В светлината на фаровете Друз видя месинговия катинар, увиснал на вратата.
	Зад колибата се виждаше спокойната повърхност на езеро, слабо проблясваща на лунната светлина. Не точно езеро — по-скоро голям вир, с обрасли в трева брегове. Той изгаси фаровете, излезе и отиде до водата, опипвайки предпазливо с крак пътя пред себе си. Вляво тъмнееше нещо и Карло пристъпи към него да види какво е. Дъски, наредени по метална рамка, гуми отстрани… аха, нещо като пристан. Добре.
	От другата страна на езерото се виждаше един-единствен светъл прозорец, но самата къща не можеше да се различи. Никакъв звук — само шепотът на вятъра в дърветата. Той постоя малко така, без да помръдне, ослушвайки и оглеждайки се, после бързо се върна при колата.
	Този път Джордж като че ли му се стори по-лек, защото не се налагаше да бърза и да пипа тихо. Взе фенерче от жабката, после хвана трупа за вратовръзката и чатала и го свали от колата. След това приклекна, метна го на гърба си като чувал и мина с него покрай края на черния път, както му бе казал Бекър, и покрай автомобилната гума, увиснала от стрехата на колибата вместо люлка. Светваше си от време на време с фенерчето, за да не се спъне, но гледаше да върви по диагонал спрямо колибата, така че ако от отсрещната къща погледнат насам, постройката да им попречи да го видят.
	В дрехите му се впиха тръни. „През къпинака — бе го инструктирал патологът. — Просто вървиш право напред, никой не ходи там.“ Бекър и Стефани бяха идвали тук преди три години, тъй като тя бе търсила да купи къщичка край езеро. Бяха забелязали табелата „Продава се“ на връщане от едно друго езеро, отбиха се да проверят, видяха, че колибата е пуста, помотаха се десетина минути, после продължиха. Колибата бе такава в истинския смисъл на думата — без течаща вода, без външна изолация. Само за лятото. Стефани не прояви интерес и никой на този свят не знаеше, че са идвали тук.
	Друз напредваше през храсталака, докато накрая усети под краката си податлива земя и свлече тялото от гърба си. Светна си с фенерчето и огледа мястото. Намираше се в края на полупресъхнало блато с разкаляни брегове, където сякаш не бе стъпвала жива душа от сътворението на света насам. Бекър бе прав. Тук вероятно щяха да минат векове, преди някой да се мерне из околността. А най-вероятно това нямаше да стане никога.
	Карло се върна при колата, взе лопатата и се захвана за работа. Копа, без да спре, цял час, усещайки как мускулите му постепенно прегряват. Никакви префърцунени работи — просто една дупка и нищо повече. Копаеше право надолу — яма с диаметър един метър — и почвата постепенно ставаше по-тежка и по-лепкава. Стигна до някакви корени, размаха лопатата и ги отсече, слизайки още по-надолу, изплесквайки се целият с кал. Накрая се получи дупка, дълбока до кръста, в чието дъно краката му жвакаха в кална вода. Друз изпълзя от нея, пребит от умора, хвана трупа за връзката и за единия крачол и го хвърли в дупката с главата надолу. Чу се плясък и той светна с фенерчето. Главата на Джордж бе под водата, а краката му стърчаха навън. Чорапите му се бяха смъкнали надолу, откривайки глезени, бели като сняг, забеляза Друз, и освен това на едната му подметка имаше дупка.
	Той спря да си поеме дъх и вдигна глава нагоре. Вятърът леко поклащаше голите клони, луната надничаше зад разкъсаните облаци за миг, после отново се скриваше само за да се появи пак след минута… „Студено — помисли си той. — Тръпки да те побият.“ Потрепери, после се захвана да запълни дупката.
	Никой не го видя, никой не го чу.
	Без да пали фаровете, обърна колата и пое обратно по черния път. Запали светлините чак след като се отдалечи. И когато се сети, че е забравил да извади очите на Джордж, беше вече в Сейнт Пол.
	Да вървят на майната си очите! Бекър — също.
	Друз се бе измъкнал от блатото.


	Две ченгета, без да слизат от колата, осветиха паркинг автомата пред джипа на Джордж. Циферблатът сочеше над час използвано време.


	Да.
	Кратката сричка се запъна в ухото му, твърда като камък. Джордж бе мъртъв.
	Бекър, изправил се пред телефона във входа на ресторанта, бавно окачи слушалката на вилката и затанцува джигата си, леко подскачайки от крак на крак. После се сепна и се огледа. Никой. И двамата бяха чисти. Трябваше наистина да се погрижи за някои детайли, но това бяха подробности. След като се отървеше от джипа, нямаше начин да свържат името му с никого. Е, имаше все пак един. Но това бе подробност.
	Той погледна часовника си — нямаше още полунощ. Друз вече трябваше да е в Уисконсин. Бекър се върна в колата, отиде до болницата, паркира. После извади табакерата от джоба си, отвори я в мрака, разчупи една капсулка контак, вдъхна. Кокаинът го удари почти веднага, и той се вдигна заедно с него, отметнал глава назад и затворил очи.
	Време беше да тръгва. Никой не го следеше, но дори и да го следяха, пак щеше да се оправи. Той и приятелите му. Бекър прекоси фоайето на болницата и пое по стълбите. Този път надолу. С ключа си отвори вратата към служебния тунел, мина по него и излезе в съседната сграда. Всички го правеха, особено през зимата. Обаче ченгетата не го знаеха.
	Внимавай, каза си той, параноята… ченгета нямаше. Наркотикът бушуваше в кръвта му… но какъв точно беше? Не можеше да си спомни. Имаше малко амфетамини, винаги ги вземаше, после леко близване от {e}РСР{/e}-то, малко аспирин… всъщност много аспирин — заради зараждащото се главоболие, а също и редовните дози анаболни стероиди, както и синтетичните хормони като един от начините му за борба срещу стареенето. Всичко точно балансирано, каза си той, а дали нямаше и нещо за блясък в очите? Например малко киселинка? Не си спомняше.
	Излезе от съседната сграда, вдигна яка и нахлупи шапка над очите. Пийк Хол беше само на три минути оттук. Закрачи натам, мина зад една сграда на Пилсбъри Драйв и тръгна по улицата, надявайки пътем шофьорските си ръкавици. Джипът бе точно там, където би трябвало да се намира. Той се спря до него, намери ключовете, отключи и влезе в колата. Това бе най-рисковата част от работата. Струваше му петнадесет минути. Обаче ако ченгетата намереха джипа на летището, щяха да си помислят, че Джордж е тръгнал нанякъде по своя воля.


	Университетските ченгета се върнаха след десет минути. Джипа го нямаше. Единият от тях — жена, видя нещо кръгло и плоско, което проблесна в светлината на фаровете.
	— Там има нещо — обади се тя.
	— Къде?
	— Ей там — посочи с пръст. — Заприлича ми на монета.
	Тя слезе, отиде до мястото, наведе се и го вдигна. Гайка. Жената влезе в колата и я хвърли на задната седалка.
	— Нищо — отвърна на въпросителния поглед на колегата си.


	Бекър откара джипа до летището почти по същия път, по който бе минал Друз. Гарира колата на дългосрочния паркинг, пъхна квитанцията под сенника, заключи и излезе на улицата. Махна на едно такси и свил наведена надолу глава в яката, за да не си излага лицето на показ, се вмъкна вътре.
	— Къде? — кратко изръмжа шофьорът отпред, явно не в настроение за разговори.
	— Театър „Лост Ривър“, на Сидър авеню.
	От „Лост Ривър“ бяха само двадесет минути пеш до болницата. Той влезе вътре по пътя, по който бе излязъл, качи се в кабинета си и остана там десет минути. Спомни си, че трябваше да се свърже с телефонния секретар, набра номера му, изтри всички съобщения и затвори. Изчака нетърпеливо да минат още няколко минути, после изгаси лампите и се върна в колата си.
	Прибрал се у дома, Бекър се съблече, докато се качваше нагоре по стълбите, захвърляйки дрехите където му падне. Стефани би побесняла, ако го видеше отнякъде — той се усмихна при тази мисъл. Промъкна се в гардероба, взе две таблетки фенобарбитал, две метакуалон, две метадон, як ритник киселина, петстотин конски сили. Медикаментите се втурнаха необуздано в кръвта му, както винаги — цветни ленти, отрязъци от преживяно, измислено, лицето на Бог — после неочаквано цветът им премина от жълто и червено през розово и виолетово, накрая, със свито от страх гърло, Бекър впери изцъклен поглед в змията, бавно започнала да се развива.
	Заедно с Джордж.
	Той не каза нищо. Джордж просто го гледаше и растеше. Очите му бяха черни, но някак блестящи като диаманти. Надвеси се над Бекър с непрестанно растящи очи, устата му започна да се отваря и някъде дълбоко в червената паст се размърда раздвоен език…


	Бекър бе убил три курви във Виетнам. Беше го направил предпазливо, уверен, че никога няма да стигнат до него. Бе облякъл униформа на редовен войник, убит при автомобилна катастрофа в Сайгон, а самите дрехи се бяха оказали на прага му в черна чанта, която се бе намирала в джипа на убития по време на произшествието.
	Беше удушил трите жени. Не се бе оказало никак трудно. И трите бяха професионалистки и не се бяха изненадали, когато бе поискал да седне на гърдите им. Първите признаци на изненада се бяха появили, когато поиска да върже ръцете им за леглото. Определено изненадани бяха, когато силните му пръсти се впиха в гърлата им и палецът и показалецът разкъсаха хрущялите.
	Първата го бе гледала право в очите, докато умираше, и именно при нея Бекър забеляза първия намек, че тя наистина май вижда нещо оттатък.
	И тя бе единствената, която се бе върнала.
	Връщаше се, преследваше го, гонеше го с черните си очи. Шест седмици подред той се бе тъпкал с медикаменти, крещеше в нощта, страхуваше се да заспи. Виждаше я и докато бе буден — образ, мимолетно отразен в инструментите му, в огледала, в стъкла…
	И накрая тя бе избледняла, победена от медикаментите. А Бекър някак инстинктивно бе разбрал, че разликата се състои във физическите очи.
	За следващата жена той отиде подготвен. Върза китките й за леглото, удуши я и докато тя умираше, с помощта на скалпел изряза очите й. След това спеше като бебе.
	Третата бе умряла бързо, твърде бързо, преди още да успее да й извади очите. И макар мъртва, той пак ги извади, страхувайки се през цялото време, че и тя ще го преследва в сънищата му, че трябва да изрязва само _живи очи_.
	Но се оказа, че не е така. Тя повече не се появи.
	Беше изрязал очите на оня старец, починал от инсулт; на онази жена, починала от сърдечен удар — тях двамата ги бяха докарали в патологията и той все още пазеше касетата с описанието на очите на жената. Бе изрязал освен това очите на момчето и на момичето от Педиатрична онкология, макар че при това трябваше да поеме далеч по-голям риск. До момичето се бе добрал точно преди да го изнесат от болницата. За момчето се наложи да отиде до Дома на покойника и там да дочака шанса си.
	Два дни бе прекарал там, лоши дни — чакаше, чакаше, момчето лежеше в ковчега си…
	Но накрая ги бе извадил и двете.
	Но не бе извадил очите на Джордж. И сега той идваше за него, преследваше го.
	Дълбоко сврян в гардероба, гол, обвил коленете си с ръце, с широко оцъклени в отвъдното очи, Бекър започна да пищи.


>	15.

	— Сигурен ли си? — попита Лукас. — Че това е Любовника?
	Суонсън се почеса по корема и кимна:
	— Няма начин да не е. Отидох при Бекър веднага щом чух и го изритах от леглото. Преди три часа, в шест сутринта. Изглеждаше ужасно. Викам му: „Искам да ви питам за любовника. Какво ще кажете за Филип Джордж от Юридическия факултет?“. Оня направи ей такава физиономия… — Суонсън изимитира удивения поглед на Бекър и продължи: — … и вика, цитирам: „Право да ви кажа, май не бих бил… потресен. Искам да кажа, познавахме се. Защо? Той ли е?“, край на цитата. После му казах за Джордж. Малко се притесни.
	— А знаеш ли по кое време е изчезнал Джордж? С точност?
	— Да. Плюс-минус пет минути. — Суонсън бе небръснат, държеше празна пластмасова чашка за кафе и очите му бяха замъглени от умора и кофеин. Бяха го измъкнали от леглото в пет сутринта, след само четири часа сън. — Когато почнал да сменя гумата, с него имало още някой, някакъв студент. Та той бързал за вкъщи, защото жена му била бременна и щяла да ражда всеки момент. Когато се качил в колата, забелязал часовника на таблото — било точно десет и четиринадесет. Помни го много добре.
	— А оня психар, с когото се занимаваше Шиърсън?
	Суонсън сви рамене:
	— Още от началото си мислех, че е пълна глупост, но Даниъл искаше да се провери всичко.
	— Кучи син! — изсъска Лукас, побеснял от гняв.
	На касата на вратата се бе облегнал Дел и слушаше. Дейвънпорт изхвърча от кабинета си покрай него, сви надясно по коридора, стигна до другия му край, после се завъртя кръгом и дотича обратно с побеляло от ярост лице.
	— Тоя лайнар ме е използвал за алиби! — викна той. — Сещаш ли се? Аз съм шибаното му алиби!
	— Ако Джордж е мъртъв — каза Суонсън. — Доста голямо „ако“ при това. И ако Бекър изобщо има нещо общо със станалото.
	Лукас мушна пръст в корема му.
	— Джордж е мъртъв. И го е направил Бекър. Повярвай го. — Извърна се към Дел. — Спомняш ли си, като каза, че алибито със Сан Франциско било твърде удобно?
	— Да.
	— Е, ами тогава какво ще кажеш за това? Кани ченге, занимаващо се с делото, у дома на чашка да поговорят… _та той се опита да ме прелъсти, човече_… и то по същото време, когато са елиминирали главния свидетел. Какво ще кажеш за такова шибано съвпадение, мамка му?
	Дел сви рамене. Не рече: „Казвах ли ти аз“, но движението бе достатъчно красноречиво.
	Лукас отново се извърна към Суонсън, спомнил си странната характеристика, която бе дал на Бекър. Предната вечер той бе изглеждал прекрасно — строен, уравновесен. Красив.
	— Каза, че изглеждал ужасно. Какво имаше предвид?
	— Ами същото — отвърна Суонсън. — Сякаш е на сто години. Като че ли не беше спал цяла нощ.
	— Щото е бил зает да обмисля убийство — убедено каза Лукас. — Затова е изглеждал така. Защото снощи е убивал… Както и да е. Ще го пипнем. По един или друг начин — този път смушка Дел — тоя шибаняк ще ни падне.
	По коридора идваше Слоун, премятащ незапалена цигара между устните си, пъхнал ръце дълбоко в джобовете на шлифера.
	— Бекър ли го е направил? — попита той.
	— Със сигурност — отвърна Лукас мрачно.
	— Хм! — Слоун премести незапалената цигара в другия край на устата си. — Според теб кога го е убил? Преди или след като е закарал джипа му на летището?
	Дейвънпорт го погледна неразбиращо.
	— Какво?
	— Ченгетата от летището видели бюлетина за издирвания джип и го намерили на паркинга. На дългосрочния. Сякаш е нямал намерение да се връща.
	Лукас поклати глава:
	— Глупости! Ако Джордж е наистина нашият човек, той не е избягал. Мъртъв е.
	— Не е сигурно — каза Слоун. — Може да е тръгнал за Бразилия. Вероятно нещо е превъртял и е хукнал нанякъде.
	— Кой разговаря с жена му? — попита Дейвънпорт.
	— Нилсън, но по-късно и аз ще отида — отвърна Слоун.
	— Казвам ви, тоя шибаняк е мъртъв — каза Лукас, сядайки отново на стола си. — Как така ще хвърли оная гайка на паркинга? Кой забравя да завие гайката на гумата си? Болтът стърчи от дупката и ти вади очите, няма как да го забравиш. Спуканата гума е била капан.
	— На колко години е джипът му? — попита Дел.
	Слоун сви рамене:
	— Съвсем нов.
	— Видя ли? — кимна със задоволство Лукас. — Спукана, ама друг път!


	Все още спореха, когато Хармън Андерсън се облегна на вратата, размахвайки лист хартия.
	— Няма да се сетиш никога — рече той на Лукас. — Давам ти да познаеш от двеста пъти и залагам един милион долара, че пак няма да се сетиш.
	— Ти нямаш един милион — възрази Суонсън. — Какво е това?
	Андерсън разгърна листа с театрален жест — фотокопие — и го вдигна над главата си като на търг, показвайки го поотделно на всекиго.
	— Какво е това? — попита и Дел.
	На листа, на преден план, бе нарисувана гола спяща жена, а зад нея се извисяваше едноок великан, полуобърнат, надничащ със сърдит поглед към нея иззад някакъв хълм.
	— Та-ра-раам — изтананика Хармън туш и добави: — Убиецът на Стефани Бекър, видян през погледа на Любовника. А великанът се нарича циклоп.
	— Какво е т’ва бе, мамка му? — изсумтя Слоун, оглеждайки картината с недоумяващ поглед, след което я предаде на Лукас.
	— Получихме я по пощата… всъщност това е копие, оригиналът отиде в лабораторията за отпечатъци — осведоми ги Андерсън.
	— А оригиналът черно-бял ли е? — попита го Лукас.
	— Да, пак фотокопие. Освен него има и писмо от Любовника. Сигурни сме, че е от него, защото повтаря някои неща от първото писмо. Той го нарича трол, а не великан.
	— Божичко! — възкликна Лукас, разтърквайки чело с вперен в лицето на великана поглед. — Тоя тип го познавам отнякъде.
	— Кой? Трола ли?
	— Да. Познавам го отнякъде, но не мога да се сетя откъде.
	Останалите трима го погледаха известно време безмълвно, после Слоун попита:
	— А да си навестяван скоро от самодиви в бели премени?
	Без да обръща внимание на подмятането, Дейвънпорт попита:
	— Кога е изпратено?
	Андерсън сви рамене:
	— Дошло е вчера по някое време. Не знаем точно кога.
	— А някой да има представа откъде е тази рисунка? — продължаваше с въпросите Лукас.
	— Аз поне не знам… Но можем да проверим.
	— Искам да кажа, че ако е от някоя книга или енциклопедия, нашето момче може да я е взело от библиотеката или нещо такова — уточни Дейвънпорт.
	Слоун и Суонсън се спогледаха, после първият каза:
	— Браво, как се сети? Значи нашият човек, превъртял от това, на което е станал свидетел, със стотици ченгета по петите, отива в библиотеката и казва: „Ето ви картата ми, сложете ми името в компютрите ви, за да може Лукас Дейвънпорт да дойде тук и да провери…“.
	— Е, е, стига — махна Лукас с ръка. — Знам, че е несериозно.
	— Не само че е такова, ами за нищо не става.
	Лукас отново впери поглед във фотокопието.
	— Може ли да го задържа?
	— Няма проблем — отвърна Андерсън. — С ксерокса можем да си направим толкова, колкото поискаме.


	Бекър, с абсолютно трезв ум, примижавайки на косите утринни лъчи на слънцето, излезе навън и се обади на Друз от един автомат.
	— Не си свършил работата с очите — каза той, когато Карло отговори.
	Последва дълга пауза, след това:
	— Не съм. Забравих.
	— Господи, Карло! — изстена Бекър. — Ти ме убиваш.


	Лукас се прибра вкъщи по обяд. Времето бе отвратително — ръмеше ситен като мъгла дъждец, а откъм запад идваха още по-тъмни облаци. Той влезе в кухнята и цели пет минути си приготвя сандвич с пуешко и горчица, който после сложи на картонен поднос, взе си бира от хладилника, след това седна в гостната и втренчи поглед в стената.
	Не бе влизал в тази стая от месеци и изпод леглото се подаваха малки, прилични на мишки валма. На стените още висяха закачени листове с таблици, сочещи възможни връзки с различни събития, останали още от времето, когато се занимаваше с Враните. Повечето от онова, от което се нуждаеше, за да ги намери, беше изобразено на таблиците — организирано, прегледно, очакващо накрая само извода. Той затвори очи, в ушите му отново загърмяха изстрелите, писъците…
	Лукас рязко стана, замря така за миг, после въздъхна и започна да сваля таблиците от стената, забивайки кабарчетата обратно на стената. Хвърляше бегъл поглед на имената, припомняше си събитията, после късаше листовете на половинки, на четвъртинки, на осминки — най-накрая събра купчинката в краката си и я отнесе в огромното кошче за боклук в кухнята.
	Големият бележник си стоеше все още на мястото. Седна, отвори го, избра внимателно подходящ маркер и започна да прави списък, отхапвайки от време на време от пуешкия сандвич.
	_Бекър_, написа най-отгоре на първия лист. А под името: _Наркотици, време и място. Приятели?_ В началото на втория лист написа _Убиец_. А под него:
C>
	Прилича на трол.
	Познава Бекър.
	Възможно ли е да е наркопласьор?
	Платено ли му е? Да се проверят сметките на Бекър.
	Връзка с театъра?
	Познавам ли го?
C$
	На листа с името на Бекър добави:
C>
	Черил Кларк.
	Убийствата във Виетнам.
	Децата с раковите заболявания.
C$
	Издърпа трети лист, написа _Любовника_ най-отгоре, а под него:
C>
	Почистен сифон.
	Сменени чаршафи.
	Фотокопирано писмо.
	Филип Джордж?
C$
	Отнесе трите листа в гостната, забоде ги на стената и втренчи поглед в тях.
	Защо убиецът е скочил на Филип Джордж, ако изобщо го е направил той, разбира се? Ако Джордж го е познавал, защо тогава не е казал името му, когато се е обадил на 911? А ако не го познава, тогава от какво се притеснява убиецът? Може да работят заедно или да се движат в едни и същи кръгове. Това обаче някак си не се връзваше с наркотиците… освен ако и Филип Джордж ги използва. Да не би пък Джордж да е свързан по някакъв начин с Бекър? Ами ако известният патолог наистина се занимава с наркотици, някой наркоман е научил и е влязъл в къщата му… ама не, пак не става, защото тогава пък Армистед не се вписва никъде.
	Той се изправи, обмисляйки за какво да се хване, да се опре на нещо, от което да тръгне. Намери го почти веднага. Обмисли го още веднъж, после се обади в дежурната. Докато набираше, хвърли поглед навън — вече валеше по-сериозно. Студен, отвратителен пролетен дъжд, идващ от северозапад.
	— Можеш ли да се свържеш с Дел и да му кажеш да ме чака в кабинета ми? — попита той, когато се обадиха от дежурната. — Нищо спешно, просто да намине по някое време следобед.
	— Седнал е в един бар — осведоми го дежурният. — Можеш да му се обадиш там. Ако искаш, да ти дам номера?
	— Добре.
	Лукас измъкна сгънат на четири лист от джобчето на ризата си — рисунката с едноокия великан — и надраска номера отдолу. Обади му се барманът и повика Дел. Можели да се видят в четири часа. Докато говореха, Лукас бе свел поглед към великана, надничащ към спящата жена. Огромното създание имаше почти кръгла, като баскетболна топка глава и тънки, сгърчени устни.
	Къде?…
	Като приключи с Дел, Лукас взе телефонния указател и се обади в отдела за редки книги в университетската библиотека.
	— Керъл? Лукас Дейвънпорт.
	— Лукас! Защо не дойде да оправим онзи въпрос с играта? Жуков се кани да се впусне подир румънците на север от Сталинград.
	— Да, да, Ел ми каза. Вика, че ти трябвали нацисти.
	— Ами виж там, направи нещо по…
	— Спри за малко — прекъсна го Лукас. — Имам нужда от помощ. Разполагам с една илюстрация, на която е нарисуван едноок великан. Подал си е главата зад един хребет, гледа към спяща жена и държи в ръка тояга. Май е картина, но като че ли малко грубичка. Като детска рисунка, но според мен не е правена от дете. Твърде добра ми изглежда.
	— Едноок великан като циклопа от _Одисей_?
	— Да, точно така. Някой каза, че бил трол, но всъщност се нарича циклоп. Опитвам се да разбера от коя книга е тази илюстрация, ако изобщо е от книга.
	Последва кратко мълчание, после специалистът каза:
	— Да пукна, ако знам! Някой изследовател на Омир може би ще се сети, но трябва да си голям късметлия. Защото илюстрациите с циклопи са сигурно милиони.
	— Мамка му… Какво да правя тогава?
	— Викаш, че е грубичка, ама добра, така ли? Какво значи добра? Като илюстрация на _Плейбой_ например или как?
	— Не, не. Колкото повече я гледам, толкова повече ми се струва, че може да се окаже известна.
	— Хм. Вземи да я занесеш тогава в отдел „История на изкуствата“. Вероятно няма да намериш никого там, но ако все пак откриеш някого, май няма да ти свърши работа, докато не си платиш.
	— Уф! Добре, благодаря ти все пак, Керъл…
	— Чакай малко. Там, в Сейнт Пол, има един художник… всъщност е компютърен специалист илюстратор и често идва тук да иска книги с илюстрации. Бива го много и по история на изкуствата. Имам му и телефона, ако решиш да му звъннеш.
	— Ще му се обадя, разбира се. — Лукас чу как слушалката тропва на бюрото, последвана от тишина, но малко след това я вдигнаха.
	— Живее малко уединено, знаеш ги какви са художниците. Кажи, че се обаждаш от мое име и бъди учтив. Ето ти и номера… И се връщай при игрите. Може да ти дадем ролята на Паулус*.
	[* Фелдмаршал Фон Паулус — командващ 6-а армия на германските войски по време на Втората световна война, предал се в плен на 2.II.1943 г. край Сталинград. — Б.пр.]
	— Не знам какво да ти кажа…
	Щом приключи разговора, Лукас набра дадения му номер. Телефонът от другата страна иззвъня пет-шест пъти и той тъкмо се канеше да затвори, когато най-сетне някой вдигна слушалката. Художникът звучеше така, сякаш току-що бе станал от сън. В гласа му се промъкна предпазлива нотка, когато Лукас му каза, че е ченге.
	— Керъл от университетската библиотека ме насочи към вас. Имам един проблем и той ми каза, че може би ще успеете да ми помогнете.
	— За компютри ли се отнася? — Отново предпазливата нотка. Защо ли, запита се Лукас.
	— За картина. Нарисуван е някакъв странен великан. Много силен. Трябва да разбера откъде е взета.
	Художникът не го попита защо. Това също се стори на Лукас малко странно.
	— Да не би да е захапал един труп за главата?
	— Не, той…
	— Значи не е Гоя. Да не е с едно око?
	— Да — отвърна детективът. — С едно око, наднича иззад някаква планина…
	— И гледа към гола жена на преден план, легнала на склона на планината.
	— Точно така.
	— Одийон Редон*. Картината се казва _Циклопът_. Редон е французин, повечето му работи са пастел. Рисувал е в края на миналия век. Голата лежи с гръб към циклопа, така че я гледате право в лицето, нали?
	[* Френски художник и литограф (1840–1916). — Б.пр.]
	— Да, да, точно така. А можете ли да ми кажете от коя книга може да е взета? Да не е някоя апокрифна или нещо от този род?
	— Не, не, има много книги за Редон. Май дори е на мода сега. Или поне скоро беше. В библиотеката може би имат нещо за него. Не е особено известен, но всеки, занимаващ се с изкуство, го познава.
	— Ъхъм. Окей. Значи казвате, че сигурно е книга.
	— Или календар. Напоследък използват много репродукции… пък и за картички. Зависи само от размера.
	— Добре, благодаря ви. Точно това ми трябваше. Казахте, че трябва да се занимавате с изкуство, за да го познавате…
	— Да. Ако искате да ви дам нещо като ориентир, бих казал, че от минувачите на улицата ще е известен на около един процент. А от тях всеки пети може да разпознае негова картина.
	— Благодаря ви още веднъж.
	— Винаги готов да услужа на полицията — каза художникът и Лукас остана с впечатление, че се усмихва.


	Дел обаче не се усмихваше. Кършеше ръце.
	— Божичко, какво толкова трудно има — рече Лукас и клекна до него. Дел бе седнал на стола срещу бюрото му. — Просто й казваш, че си мислиш за нея. Казваш й: „Искам да ви се извиня за лошото държане онзи ден, вие изглеждате наистина добра жена. Имате хубави очи“. И тя рано или късно ще те попита: „Какъв цвят са?“. И ти ще кажеш: „Лешникови“.
	— Откъде да ги знам дали са кафяви? — нервно изсумтя Дел, вдигна слушалката и притисна вилката с пръст.
	— Такива са — твърдо каза Лукас. — Всъщност са кафяви, но като кажеш „лешникови“, ще прозвучи по-приятно. Тя много добре знае, че очите й са кафяви, но ще й е приятно да чуе, че са лешникови. Ще си каже, че наистина си мислил за нея, като й речеш, че са такива… По дяволите, Дел, кога за последно си казвал на някоя жена, че искаш да излезеш с нея?
	— Преди около двадесет и две години — изръмжа Дел, наклонил глава встрани.
	Двамата поседяха малко така, без да помръднат, после изведнъж избухнаха в смях и Дел каза:
	— Еее, какво толкова! — И започна да боде енергично с пръст, набирайки телефона. — Точно тази вечер ли трябва да бъде?
	— Колкото по-скоро, толкова по-добре — отвърна Лукас, сядайки зад бюрото си.
	Трябваше да седи срещу Дел, за да може той да вижда лицето му, в случай че се наложи да го напътства. Телефонът иззвъня шест пъти и Дел тъкмо протегна ръка да затвори, когато Черил Кларк вдигна слушалката.
	— Ъъъ… с госпожица… ъъъ… Кларк ли разговарям? — заекна Дел. Двадесет и две години! Лукас поклати глава. — Ъъъ… обажда ви се ченгето, дето идва у вас с още един колега… аз съм онзи с лентата на челото. Да, Дел. Вижте… ъъъ… това няма нищо общо със следствието, знаете, но… ъъъ… Мислех си за вас и накрая реших да ви звънна… Ами не знам, сторихте ми се готина мацка… искам да кажа… ъъъ… добра жена, с една дума… уф, мамка му… и имате наистина хубави очи… ъъъ… Да, да, нещо такова, щом желаете… питах се дали няма да искате да излезем някъде да пием по едно кафе?… Аха, добре. — Той се извърна с гръб към Лукас, криейки поглед и снишавайки глас. — Какво ще кажете за „Ани“ на Уест Банк? Ъхъ. Ще мина да ви взема, окей?… Ъъъ… четиридесет и една. Да. Да… Ами лешникови, наистина ми харесаха… Да. Добре. Около шест и половина? Ще хапнем по един бургер, ще пийнем по нещо. Окей.
	Когато затвори, лицето му бе плувнало в пот.
	— Четиридесет и една ли? — ухили се Лукас. — Кой е на четиридесет и една?
	— Да пукнеш дано, Дейвънпорт! — изпъшка Дел и се отпусна с облекчение на стола. — Свърших работата, нали така?
	— Да — отвърна Лукас, възвръщайки сериозния си тон. — И за какво ще си говорите?
	— Откъде, по дяволите, да знам? За Бекър сигурно…
	— Не. За Бекър нито дума.
	— Защо, по…
	— Тази жена са я използвали цял живот. Такъв тип е и е много чувствителна на тази тема. Позволява да я използват, защото само по такъв начин може да завърже някаква връзка. Непрекъснато се надява да си хване нещо истинско, но не вярва, че може да стане. — Лукас се бе навел през бюрото и говореше бързо и убедено, стараейки се да впечатли ученика си. — Ако ти отидеш при нея и започнеш да й приказваш за Бекър, тя просто ще разбере, че пак я използват. Че се опитват да я манипулират. Затова ти нищо няма да споменаваш за Бекър. Ще започнеш да говориш за онова, за което всички разведени мъже говорят — за бившата си жена. Няма да мине много и тя ще започне да подхвърля намеци. „Искаш ли да научиш нещо за Бекър?“ „Не — казваш ти. — Не искам да знам нищо за Бекър.“ И отново започваш да говориш за себе си, за бившата ти жена и колко трудно е да си намериш някой истински човек. Ще й казваш: „Бекър може да върви на майната си, не ми се говори изобщо за него, за мен той е работа“. Излизате така няколко пъти и накрая тя сама ще започне да говори за него. Няма да се сдържи. Само недей я притиска.
	— Да не я притискам — повтори Дел, с очи като стъклени топчета.
	— Да не я притискаш — потвърди с кимване Лукас.
	Дел се облегна назад, без да сваля изучаващ поглед от него, сякаш виждаше пред себе си престъпник, за когото до този момент е мислел, че е почтен човек.
	— Исусе Христе! — поклати глава той след малко. — Ти си много гаден кучи син, знаеш ли?
	Лукас смръщи вежди при тона му.
	— Сериозно ли говориш?
	— Сериозно — отвърна Дел.
	Дейвънпорт сви рамене и отмести поглед встрани.
	— Просто правя онова, което трябва да се направи.


	Сблъска се с Андерсън на път за колата си.
	— След като се обади — спря го Хармън, — изпратих Карпентър в библиотеката. Намерил книгата за онзи хахо Редон и картината наистина била същата, само че по-голяма от нашата. Успял да открие същата като нашата в една друга книга, но тя била изнасяна от библиотеката за последен път преди два месеца.
	— Тук има нещо — каза Лукас.
	— Амиии? — проточи Андерсън. — И какво е то?
	Докато се прибираше към къщи, отново заваля силно и небето започна да проблясва от светкавиците. Прекрасна нощ за тролове, помисли си той.
	_Бекър, Бог да го убие!_


>	16.

	Дъждът не намаляваше — студени, полегати, блестящи в светлината на фаровете струи, които чистачките едва смогваха да избърсват. Отвратителна нощ. Половин дузина черни красавици му бяха дали тонуса, от който имаше нужда, а два виолетови яйцевидни ксанакса охлаждаха нервите му.
	Може би недостатъчно. Ритмичното потропване на чистачките започваше да му действа на нервите и се наложи да си прехапе езика, за да не им се разкрещи — _щрик-щрак, щрик-щрак_ — истинско мъчение.
	Червен светофар. Видя го в последната секунда, тресна спирачките и едва не се хлъзна през кръстовището. Шофьорът в лентата до него го изгледа странно и Бекър едва се сдържа да не му се разкрещи. Вместо това, бръкна в джоба си, извади табакерата, сложи на езика си жълто правоъгълно хапче транксен и щракна капака й. Вече не се интересуваше кога какво взема — направляваха го само вътрешните сигнали, стрелкащи се из тялото му…
	И се чувстваше прекрасно: през деня бе погълнал половин шепа успокоителни и те го бяха държали, както ципата на балона задържа налягането отвътре. Змията чакаше, навита на кълбо в тъмното. После, когато стана време да се види с Друз, черните красавици го измъкнаха от действието на успокоителните. Страхуваше се да кара кола с успокоителни в организма си. Обаче с черните красавици шофирането минаваше като един миг… Светлините се смениха и Бекър подкара през кръстовището, стиснал волана с всичка сила.


	Двамата се бяха разбрали да се срещнат в един денонощен супермаркет на Юнивърсити авеню — място, чийто паркинг обикновено бе непрекъснато пълен. Тази нощ обаче пред супера имаше само няколко автомобила и един от тях беше синя полицейска кола от управлението в Сейнт Пол. Като я видя, Бекър едва не изпадна в паника. Да не са пипнали Друз? Как са успели? Да не би и двамата да ги е предал някой? Да не би Карло сам да е отишъл в полицията? Не, спри. Не, спри! Не, спри… спри-спри-спри…
	Ето го там Друз — седнал в доджа и чака, а от стъклата му се издига лека пара. Около полицейската кола не се виждаха никакви ченгета. Сигурно са вътре. Бекър паркира от лявата страна на Карло, угаси двигателя и излезе от колата, без да сваля поглед от осветения вход на супера. Къде бяха ченгетата? Отвори задната врата на автомобила, взе лопатата и заключи. Бе облечен в дъждобран и с широкопола непромокаема шапка. Престоя навън не повече от петнадесет секунди, но от периферията на шапката му моментално протекоха цели водопади вода.
	Друз отвори дясната врата на доджа и Бекър се запъти натам. Огледа внимателно потъналия в дъжда паркинг, после хвърли на задната седалка лопатата върху другата и накрая се вмъкна вътре. Карло се стресна, когато Майкъл се обърна към него. Знаеше го като красив мъж, а човекът, който седна до него, бе с изпито, посивяло лице. „Прилича — помисли си Друз — на труп от някой филм на ужасите.“ Извърна се напред и врътна стартера.
	— Добре ли си? — попита го, включвайки на скорост.
	— Не, не съм — отвърна Бекър.
	— Ужасно, адски гадно, човече — промърмори Карло. Спря на края на паркинга и изчака, за да се вмъкне в движението. Обгорялото му лице, както винаги, не изразяваше нищо, тънките му овъглени устни приличаха на пукнатини в отдавна пресъхнало речно корито. — Да се изравят умрелите!
	— Мамка им… Мамка им! — изсъска задъхано Бекър. На изток, в посоката, накъдето бяха тръгнали, небето проблесна. — Трябва!
	— Не мога да се отърва от усещането за блатото — каза Друз. — Не бива да се занимаваме с този тип… Филип Джордж.
	У другите хора гневът, страхът, съжалението избухваха като бензин. У Друз дори и най-бесните емоции се движеха бавно — като топла смола, променяйки се, свивайки се, потъмнявайки. В момента изпитваше гняв по свой начин, бе ядосан на Бекър, неговия приятел. Той долови това и сложи ръка на рамото му.
	— Карло, съсипан съм — рече му той. Каза го бързо, задъхано, застъпвайки думите една с друга. — Полудявам, откачам. Нямам извинение за това. Не го искам. Но то е там. И Бог ми е свидетел, умирам!
	Друз смля информацията, не разбра нищо и подкара колата към изхода за I-94.
	— Ами… Опита ли валиум или нещо такова?
	— Тъпо лайно такова… — Гневът на Майкъл избухна като напалм, но въпреки това успя да го обуздае. — Ох, извинявай! Опитах всичко. Всичко. Всичко! Има само един начин.
	— Опасен на…
	— Ебал съм му майката! — ревна невъздържано Бекър. После отново се успокои, напрегна зрение през дъждовната завеса и гласът му прозвуча като на човек, превъзмогващ дълбок емоционален срив: — Змия. В главата ми има змия.
	Друз му хвърли кос поглед. С вкаменено лице, Бекър като че ли изпадаше в транс.
	— Бяхме се разбрали да не се виждаме — събра кураж да каже той. — Щото ако ни видят…
	Патологът не отговори. Седнал на дясната седалка, само търкаше ръце, сякаш ги мие. Десет километра по-късно, завръщайки се отнякъде много далеч, той каза:
	— Знам… И един от тях наистина носи глава на раменете си. Поканих го да изпием по едно кафе.
	— Какво? — Карло изпадна в ужас и изви рязко главата си към него.
	„На тоя дъската му здраво се е разхлопала — бе първата му мисъл. — Но не, гласът му прозвуча съвсем смислено и спокойно.“
	— Поканих го да изпием по едно кафе — повтори Майкъл. — Срещнах го пред къщи. Оглеждаше. Лукас Дейвънпорт. Не е глупав. Но е дребнав.
	— Един печен такъв? Над метър и осемдесет, прилича на бивш боксьор. Тъмнокос, с белег през веждата.
	Пръстът на Друз прекоси тънката му вежда.
	Бекър кимна и главата му клюмна на една страна:
	— Познаваш ли го?
	— Дойде в театъра на другата вечер след като ти очисти Армистед. Говореше с една от актрисите. Изглеждаха доста приятелски настроени един към друг.
	— С коя актриса?
	— Каси Лаш. Дето играе камериерката в… ама ти не ходиш на театър. Играе второстепенни роли. Хубава. И тоя тип май я беше харесал. Живеем в един и същи блок.
	— Работите ли често заедно?
	— Не. В една и съща трупа сме и се знаем, но не се имаме.
	— Дали може да те държи в течение какво смята да прави Дейвънпорт?
	— Не знам. Може и да разбера нещо. Обаче щом оня тип е умен, не ми се иска да насочвам вниманието му върху себе си.
	— Прав си — кимна Бекър, поглеждайки към Друз. — Как й беше името? Каси?
	— Каси Лаш — отвърна Карло. — Червенокоса.


	Двамата пресякоха река Сейнт Кроа, навлязоха в Уисконсин, а небето над тях продължаваше да се тресе от гръмотевици и светкавици. Заваля даже още по-силно, когато стигнаха до отбивката при Хъдсън, и Друз намали, поемайки по второстепенния път. Докато стигнат до отклонението за езерото, колата вече се влачеше с петдесет километра в час.
	— Каква шибана нощ — процеди Карло.
	Отговори му яркият проблясък на светкавица, последван от оглушителен тътен.
	— Не бих могъл да изкарам още едно денонощие — каза Бекър, когато тътенът утихна. — Надълбоко ли е?
	Надълбоко? А, да, има предвид Джордж.
	— Над половин метър — отвърна Друз. — По-скоро малко под метър.
	— Би трябвало да стане бързо… Във всеки случай няма да ни забави много.
	— Не си виждал мястото — рече Карло кисело. — Затова говориш така. Тресавище. Може и да се забавим.
	Пропуснаха отбивката към бунгалото. Отминаха нататък и Друз съвсем намали, мъчейки се да види стълбчетата с рефлекторите, отбелязващи отклонението… но ги бяха пропуснали, затова изминаха още около километър и половина, усетиха се и обърнаха. По пътя си срещнаха една кола — пикап, в който, сведен над волана, се возеше сам мъж, чийто профил с шапка на главата се мерна за миг, докато се разминаваха.
	Този път видяха отбивката, свърнаха по нея и бавно си запробиваха път сред храсталака. Дъждът като че ли намаляваше, а гръмотевиците и светкавиците бяха отминали на север. Бунгалото изведнъж изникна в светлината на фаровете като мираж. Друз спря пред него, угаси двигателя и каза:
	— Хайде да почваме.
	После се пресегна към задната седалка, взе един найлонов дъждобран и го навлече. Бекър бе облечен в по-модерно облекло за лошо време — с качулка, като на монах.
	— Вземи моята шапка — каза той на Карло, взе я от задната седалка и му я подаде.
	Двамата излязоха от колата и стъпиха на твърда почва — по-скоро песъчлива, отколкото кална. Дъждът наистина бе намалял чувствително, но затова пък вятърът се бе усилил и виеше в голите клони на дърветата. От другата страна на езерото, може би на двеста-триста метра разстояние, Бекър виждаше проблясващото око на улична лампа, а под нея — жълтия правоъгълник на светещ прозорец.
	— Оттук — изръмжа Друз.
	Крачолите му под дъждобрана вече бяха мокри и той усети първото парване на студената вода в маратонките си. Сложил лопатата на рамо и насочил лъча на фенерчето пред себе си, поведе Бекър през къпинака към края на блатото. Почвата започна да става по-мека и най-накрая се превърна в жвакаща кал.
	— Още колко… — започна Майкъл.
	— Тук — прекъсна го Карло, насочвайки фенерчето в земята, и Бекър забеляза едва доловимия овал, образуван от прясно разровена пръст. — Преди да си тръгна, наритах отгоре малко боклук и листа, ама пак личи — забеляза Друз. — Обаче още две седмици и няма да можем да го намерим, дори и да знаем къде е.
	— Пак ще направим така — разсеяно каза патологът. — Може да нахвърляме и малко клони.
	Струйките течаха по лицето му, събираха се над веждите му, капеха от носа му и той с пръхтене ги издухваше. „Водата сякаш го разтваря и той като че се разпада като лоша магьосница“, помисли си Карло.
	— Точно така — изръмжа отново той, забучи фенерчето в клоните на най-близкия храсталак и кратко каза: — Копай!
	Бекър заработи трескаво, мърморейки нещо под нос, пръхтейки от стичащата се вода, ровейки пръстта като разсърден язовец. Друз се опита да му помогне — по-методично и целенасочено, но след няколко копки се отказа, за да му даде простор за действие. Гръмотевиците вече тътнеха някъде далеч на север, но дъждът изведнъж се усили, като добави няколко сантиметра вода в образувалата се дупка.
	— Не мога да разбера… — каза задъхано Майкъл. — Не мога да разбера… дали водата е от дъжда… или избива… отдолу.
	— По малко и от двете — отвърна Карло.
	В светлината на фенерчето се появи кална буца, която изглеждаше малко по-различно, и Друз я побутна с лопатата. Желязото потъна в нещо податливо, но все пак по-твърдо от размекнатата пръст наоколо.
	— Ето го май.
	— Намери ли го? Чакай, дай на мен.
	Бекър го бутна настрана и клекна в дупката. Хванал лопатата близо до желязото, започна да гребе пръстта трескаво, пръскайки я назад, без да гледа.
	— Намерихме го — продума той едвам, дишайки тежко. Крака, после бедрото, рамото, сакото. — Намерихме го, намерихме го, намерихме го…
	Друз стоеше отстрани и държеше фенерчето, докато Бекър разчистваше калта от трупа.
	— Мамка му! — изсумтя той по едно време и се обърна към Карло; лицето му приличаше на восъчна маска. — Той е с главата надолу.
	— Ами аз… просто го изсипах вътре — оправдавайки се, промърмори Друз.
	— Няма нищо, просто трябва да го…
	Бекър се опита да измъкне трупа, дърпайки го за сакото, но около него имаше още много кал и тя го държеше в прегръдките си като бетон.
	— Вакуум ли се образува, що ли? — изпъшка Майкъл.
	Дъждобранът и лицето му бяха изцапани, но той не обръщаше внимание. Обкрачи подаващия се от земята труп и заравяйки ръце около шията на Джордж, се опита да измъкне главата му.
	— Не мога да я измъкна, мамка й! — каза той задъхано след минутка.
	— Трябва да разчистим още.
	— Ъхъ.
	Бекър отново хвана лопатата по същия начин и започна да гребе калта около трупа, мъчейки се да освободи раменете и ръцете, потънали явно надълбоко в земята. Успя да измъкне първо лявата ръка — кожата бе бяла като вар, пръстите — твърди и восъчнобели. След това се откри част от левия крак, Майкъл се обърна към Друз и каза:
	— Ела да помогнеш.
	Карло клекна на ръба на дупката, протегна ръце надолу и хвана Джордж за колана.
	— Хвани го за раменете — подвикна той. — Готов ли си? Дърпай!
	Джордж излизаше бавно от дупката — като древно изкопаемо, увиснало в ръцете на двамата, не съвсем вкочанен, но не и особено мек, с увиснала надолу глава.
	— Готово — изпъшка Друз и с тежко завъртащо движение на раменете успя да търколи трупа върху земята до ръба на дупката.
	Носът и устата бяха задръстени от кал, обаче едното око бе съвсем чисто. И докато дъждът отмиваше последните остатъци пръст от него, бялото на мъртвото око проблесна, вперено право в тях.
	— Исусе Христе! — промълви Карло и отстъпи назад.
	— Казвах ли ти аз? — изкрещя Бекър, бръкна в джоба си и извади една отвертка. — Казвах ти, казвах ти, казвах ти…
	Хванал главата за косата, той започна методично да забива отвертката — най-напред в едното око, после в другото — и така десет, двадесет, тридесет пъти, яростно въртейки отвертката, крещейки при всяко забиване: _Казвах ти_, докато Друз най-сетне го хвана за яката и го издърпа назад, викайки:
	— Стига, стига, стига…
	Двамата застинаха така за миг, вперили погледи един в друг. Дъждът се лееше безспир, дишаха тежко и Карло по едно време се уплаши да не би Бекър да получи сърдечен удар, но в този момент се чу кроткият му вече глас:
	— Да… и аз мисля, че стига.
	Взе фенерчето от Друз, клекна до трупа и с бавно, почти нежно движение обърна главата с лицето нагоре. На мястото на очите имаше две безкръвни дупки, бързо пълнещи се с кална вода.
	Бекър вдигна глава и в същия миг една далечна светкавица го освети съвсем ясно — като муха на телевизионен екран. Лицето му бе отново красиво — чисто и ясно, ангелско, с проблясващи бели зъби и лъчезарна усмивка.
	— Това ще свърши работа — каза той.
	После пусна главата на Джордж, леко го бутна напред и трупът бавно се хлъзна в наводнената дупка отново с главата надолу, разплисквайки калната вода.
	Патологът се изправи и се завъртя под дъжда, подлагайки се на струите да го поизмият. „Но той подскача — каза си Карло, вперил изумен поглед в него. — Исусе Христе, той танцува!“ И докато Бекър бавно подскачаше от крак на крак и се въртеше, дъждът изведнъж рязко намаля и само след минута съвсем спря. Изумлението в погледа на Друз се бе сменило с уплаха и той, все още вперил очаровано-изплашени очи в него, бавно заотстъпва назад.
	— Е — каза след малко Бекър, тежко задъхан, с истерична усмивка на уста, — предполагам, че трябва да зарием дупката, не съм ли прав?


	Гробът се напълни бързо. Последното, което видяха от Филип Джордж, бе дясното му стъпало със смъкнат чорап, откриващ мъртвешкибледата кожа на глезена му. Друз улегна пръстта с удари на лопатата и нахвърля отгоре малко листа и съчки, след което каза с пресипнал глас:
	— Хайде да се омитаме оттук.
	Двамата се върнаха бързо в колата и Карло доста си поигра, докато успее да я обърне в мократа пръст пред бунгалото. С ясен и вече съвсем спокоен глас Бекър каза:
	— Проверявай телефонния секретар. Три-четири пъти на ден. Обаждай се винаги от улични автомати. Когато се разбере, че Джордж наистина е изчезнал, ченгетата сигурно ще започнат да ме следят. А ако трябва аз да се свържа с теб… касетата на секретаря е единственият начин. И слушай, никога не забравяй да натиснеш тройката и да превъртиш касетата.
	— Канех се да те питам за това — каза Друз, борейки се с неравностите на разкаляния черен път. — Ако превъртиш касетата, съобщенията на нея не си ли остават?…


	От другата страна на езерото жълтият правоъгълник продължаваше да свети все така спокойно. Под лампиона в хола седеше жена в розов пеньоар и с ролки на главата и четеше _Кънтри Ливинг_. Креслото й бе обърнато към широк панорамен прозорец, гледащ към езерото, и внезапно светналите фарове на Бекър и Друз привлякоха вниманието й.
	— Ричард — подвикна тя на мъжа си и се изправи, без да откъсва поглед от прозореца. — Ето че ония фарове пак се появиха… Ще се обадя на Ан. Почти сигурна съм, че тази вечер не са имали никакво намерение да идват насам.


>	17.

	Лукас натискаше газта на поршето по междуградския път, минаваше покрай отбивки за черни пътища, префучаваше край малки горички с обезлистени дървета, вдигайки довети от снощната буря листа по пътя. Денят бе сив и мрачен, с ниско надвиснали облаци. Отстрани на банкета, безформен като чувал с кокали, се бе проснал трупът на малка сърничка, блъсната вероятно снощи от кола. Стотина метра по-нататък пък колата му мина над трупа на сгазен язовец, проснат като парцалена кукла върху осовата линия.
	Бе посещавал мястото на извършване на може би двеста престъпления и навсякъде бе мрачно. Дали имаше убийства сред весела и жизнерадостна обстановка? Веднъж бе присъствал на огледа на убийство, извършено в увеселителен парк. Той не беше още отворен за сезона и макар че бе предназначен за забавления, неподвижните въртележки, зазимените влакчета, пустите зали с криви огледала — всичко това придаваше на обстановката мрачен вид, сякаш се намираш в замък с призраци.
	Прехвърли едно ниско възвишение и видя полицейските коли, спрени покрай пътя, заедно с обърнатата със задницата към отбивката за един черен път линейка. Мушнал единия палец в колана си, на шосето бе застанал дебел полицай, който му махна с ръка да продължи. Лукас отби на банкета, изгаси двигателя и се измъкна от колата.
	— _Хей, ти!_ — насочи се към него дебелият. — Ти какво, да не мислиш, че си правя гимнастика на ръката?
	Лукас извади служебната си карта от джоба и каза:
	— Полицейско управление Минеаполис. Тук ли е?…
	— Да, там надолу — махна ченгето към черния път, отстъпвайки назад. После опита няколко нови изражения на лицето и накрая се спря на подозрително. — Заповядаха ми да махам на колите да продължават.
	— Чудесно — каза детективът меко. — Защото ако се разбере, след пет минути тук ще се съберат милиони тв камери… Тогава защо всички са паркирали около пътя?
	Колегиалният тон на Лукас поотпусна ченгето.
	— Ами защото казаха, че в калта сигурно са останали следи. И от лабораторията ще искат да им хвърлят едно око.
	— Добър удар — кимна Дейвънпорт.
	— Не вярвам да дойдат от телевизиите — вметна дебелият и от тона му не можеше да се разбере дали се радва, или не. — Старият Ди Ти рече да не пускаме никого… Ди Ти е тоя, дето командва парада тук.
	— Дано да успее да го направи — каза Лукас и се отправи към черния път. — Обаче ако дойдат, гледай да не те забаламосат със сладки приказки и разни глупости.
	— Ще ме забаламосат друг път! — отвърна ченгето, хвана колана с две ръце и го подръпна веднъж-дваж.


	Черният път бе дълъг около двеста метра. В края му Лукас завари нервна сивокоса жена и мъж с лула в устата, седнали на тясната веранда пред бунгалото. От другата страна, отвъд храсталака, сред голяма група мъже — някои цивилни, други в униформа — се мяркаше фигурата на Суонсън.
	Лукас мина покрай бунгалото и предпазливо си запроправя път през къпинака, внимавайки да не закача опънатата около него жълта лента. Малко по-нататък, клекнал в калта, един от екипа изсипваше гипс върху ясен отпечатък от обувка. Наоколо се виждаха белите петна на още няколко отливки.
	— Дейвънпорт — подвикна Суонсън, докато Лукас се приближаваше.
	Отстрани чакаха двама представители от Дома на покойника, облечени в евтини тъмни костюми. В краката им, обгърната в снежнобели чаршафи, стоеше носилката, очакваща товара си. Двама униформени полицаи, затънали до колене в кална дупка, внимателно изравяха тялото с лопати. Работата им бе почти на свършване, но главата все още бе заровена в пръстта. С мрачно лице, Суонсън се отдели от групата и се приближи към Лукас.
	— Джордж ли е? Със сигурност?
	— Да — кимна Суонсън. — Като разкопаха дупката и стъпалото му се откри, полицаите спряха да копаят и извикаха помощ. После отново започнаха и като стигнаха до таза, измъкнаха портфейла му от джоба. Онзи, дето го намери, разчете името и отново повикаха за помощ. Дрехите му също съвпадат. Той е.
	Лукас се отмести малко встрани, за да огледа мястото по-добре. От дупката се подаваше обуто стъпало, щръкнало нагоре като млад филиз, устремен към слънцето. Един заместник-шериф с широкопола шапка се приближи към тях и попита:
	— Вие ли сте Дейвънпорт?
	— Да.
	— Казвам се Д. Т. Хелстръм — представи се заместникът, подавайки костеливата си ръка.
	Бе слаб мъж с тъмно, обветрено лице. Ъгълчетата на устата му се набръчкаха в усмивка.
	— Виждал съм ви по телевизията.
	Лукас стисна ръката му и запита:
	— Вие ли дойдохте пръв тук?
	— Да. Семейството, дето седи на верандата…
	— Видях ги — кимна детективът.
	Тримата се отдръпнаха още по-встрани и Хелстръм продължи:
	— Снощи видели някакви фарове тук. Напоследък имаме доста случаи на взлом из бунгалата наоколо, затова наминах да проверя. На бунгалото му нямаше нищо, но видях много следи от гуми и че някой е минавал през къпините. Рекох да проверя и… намерих гроба.
	— Какво, не е ли бил скрит? — попита го Лукас.
	Хелстръм се извърна към храсталака и по устните му пробяга слаба усмивка.
	— Е, опитали са се, ама… като гражданчета. Наритали са малко листа и съчки отгоре. Не са се постарали кой знае колко. Сигурно са си казали, че в тоя храсталак и след такъв дъжд, една-две седмици да минат — и вече нищо няма да може да се види. И са били прави. След седмица нямаше да може да се намери нищо, дори и с три гайгерови брояча и един търсач на вода.
	— Употребявате множествено число — забеляза Лукас. — Да знаете колко души са били?
	— Най-вероятно двама — отвърна Хелстръм. — Оставили са следи, но снощи валя почти цяла нощ и повечето ги е отмил дъждът. Единият от тях със сигурност е бил с маратонки, защото грайферите още могат да се видят. И освен тях има и други отпечатъци, без грайфери… обаче не сме много сигурни, защото дъждът може да ги е измил.
	— А колата? — попита Суонсън.
	— Следите от гумите се виждат и аз ги проследих чак до пътя, но не е останал нито един отпечатък от грайфери.
	— Да не са били две? — запита го Лукас.
	— Вероятно — отвърна Хелстръм. — Огледах всички следи от гуми и отбелязах тия, на които да направят отливки… Не бих се заклел в съда, че са били две, но ако съм във Вегас, бих заложил и на тази вероятност.
	— Говорите така, сякаш сте правили подобни неща и преди — отбеляза Дейвънпорт.
	— Прекарах двадесет години в Милуоки — поклати глава Хелстръм. — Ама полицията от големите градове може да ми диша само праха. Правил съм ги, разбира се… Между другото, ще откараме трупа в Минеаполис. Имаме договор със съдебномедицинския експерт, ако се интересувате от кървища.
	Суонсън се бе извърнал и гледаше към дупката. От мястото, където бяха застанали, се виждаха само самотно стърчащият крак и двамата полицаи, канещи се вече да измъкнат трупа.
	— Май е добър пробив, а? — промълви той замислено, без да откъсва поглед от дупката.
	— Вероятно. Обаче още не съм сигурен как ще ни помогне.
	— Все пак е нещо — каза Суонсън.
	— Знаете ли какво си помислих, когато го изрових в началото и кракът му щръкна от дупката? — попита ги Хелстръм. — _Аре сега, ще се ритаме._
	Лукас и Суонсън впериха поглед в него, после едновременно обърнаха глави към дупката, където кракът все още стърчеше нагоре.
	— Господи! — изпъшка Дейвънпорт и тримата избухнаха в смях.
	Точно в този момент едно от ченгетата, дърпайки здраво, извади трупа наполовина от дупката. После измъкна и останалата част — главата бавно се извърна и втренченият поглед на черните дупки в нея шибна като с камшик опънатите му нерви.
	— Ааах, мамка му! — високо извика ченгето и пусна трупа.
	Главата обаче не помръдна, а продължи да гледа право нагоре, към мрачното уисконсинско небе и черните, сгърчени като мъртвешки пръсти, голи клони на дърветата.


	По обратния път той обмисли всички „за“ и „против“, отби се в един магазин в Хъдсън и набра номера на _TV3_.
	— Карли? Лукас Дейвънпорт се обажда.
	— Какво става?
	— Снощи излъчиха твой кратък репортаж за изчезването на някакъв човек, преподавател по право.
	— Да. Намерили колата му на летището. Носи се слух, че бил любовникът на Стефани Бекър.
	— Така е. Поне нашата теория е такава.
	— Мога ли да…
	— … и в момента вадят трупа му от една дупка в Уисконсин.
	— _Какво?_
	Той й обясни как да стигне до мястото, изчака я да говори с шефа на новините, за да й осигури екип, после й каза още някои подробности.
	— Какво ще ми струва това? — попита го тя накрая с нисък глас.
	— Просто не забравяй, че имаш да ми даваш — отвърна Лукас. — Обаче още не знам какво.


	Слоун беше в стаята си, когато Лукас се отби там.
	— Беше ли в Уисконсин? — попита го той.
	— Да — кимна Лукас. — Очите му ги няма и са яко надупчени, също като на жените. Ти говори ли със съпругата на Джордж?
	— Да. Трудно й било да повярва, че мъжът й се чукал със Стефани Бекър. Каза още, че не се интересувал кой знае колко от секс и през цялото време работел.
	— Хм! — изсумтя Лукас. — Прилича ми на онзи тип мъже, дето се задействат само ако срещнат подходящата жена.
	— И аз си помислих същото, обаче съпругата му изглежда твърдо убедена.
	— Днес ще ходиш ли пак при нея?
	— Да, ще намина за малко — кимна Слоун. — Просто да проверя дали не е забравила да ми каже нещо. Разбираме се добре с нея. Когато й се обадил оня шериф от Уисконсин, при нея били някои от съседите. Брат й ще отиде да идентифицира тялото.
	— Имаш ли нещо против и аз да дойда?
	— Не, разбира се. Щом искаш. — Изгледа го с любопитство. — Защо? Да не си разбрал нещо?
	— Искам да хвърля едно око на книгите му.
	— Ами… добре. Уууф, мамка му, не ме бива да карам бързо. Ще отидем с поршето.


	Филип Джордж живееше в Сейнт Пол, в квартал, населен с жители малко над средната класа, с радикално модерни къщи от метал и стъкло, построени сред безразборно пръснати високи, обрасли с лишеи брястове. Когато двамата пристигнаха, при жена му бяха дошли три съседки и Слоун я попита дали не може да поприказва с нея насаме, а Лукас — дали би му позволила да погледне библиотеката на мъжа й.
	— Да, разбира се. Ето там, в кабинета. — Тя посочи към края на коридора. — Мога ли по някакъв начин…
	— Не, просто искам да проверя нещо.
	Съседките се преместиха в хола, Слоун и жената на Джордж останаха в кухнята, а Лукас отиде в кабинета и се огледа. Беше преустроена спалня и навсякъде имаше книги. Джордж явно не бе обичал приключенските романи, каза си детективът, внимателно оглеждайки заглавията. Имаше стотина тома, посветени на различни аспекти на правото, няколко исторически, останали му вероятно още от колежа, и дузина популярни заглавия, също от онова време. Виждаха се и няколко заглавия от типа „Направи си сам“. Обаче нито една книга за изкуство. Лукас не разбираше много от картини, но окачените по стената май бяха сложени там от професионален декоратор, нищо повече. Никакъв намек за Одийон Редон.
	На връщане към хола се спря да огледа сложените в рамка снимки, окачени по стените на коридора. Джордж на среща с адвокатската колегия, поемащ съдийско чукче. Джордж, явно чувстващ се неудобно в ловни дрехи, с пушка в едната ръка и дива гъска в другата. На две от снимките — едната черно-бяла, другата цветна — Джордж, пеещ в два различни бара, с протегнати към обектива ръце и смеещи се на заден план лица. Над едната пишеше: „Конкурс за най-лош ирландски тенор «Сейнт Патрик»“. Над другата — само „Лоши тенори“.
	Анет Джордж, уморена, с безизразно лице, седеше на масата в кухнята и разговаряше със Слоун, когато Лукас се върна от обиколката. Вдигна зачервените си очи към него и попита:
	— Открихте ли нещо?
	— Боя се, че не — поклати глава той. — Вашият съпруг интересуваше ли се от изкуство? Рисуване например?
	— Ами… какво да ви кажа… не. Не съвсем. Може и да си е мислил да опита, но нямаше време. И май не му беше в природата.
	— Да е проявявал интерес към един човек на име Одийон Редон?
	— Кой? Не, никога не съм чувала това име. А, да, чакайте, не беше ли оня скулптор? Дето е създал _Мислителят_.
	— Не, бил е художник и доколкото знам, не е правил скулптури. — Този път смутеният беше Лукас.
	Тя поклати глава:
	— Не…
	— В коридора има две снимки. Дето вашият мъж пее на някакъв конкурс за най-лоши тенори…
	— Да, той ходеше да пее всяка година — каза тя.
	— Добър ли беше? Искам да кажа, истински тенор ли беше, или само така…
	— О, доста добър! Навремето в колежа и двамата обичахме да пеем. Ако се е интересувал от някакъв вид изкуство, то това бе само пеенето.
	— А като пеехте в колежа, каква партия точно изпълняваше той? — продължи с въпросите Лукас.
	— Първи тенор. Аз бях алт и двамата пеехме в смесен хор… стояхме един до друг… Защо?
	— Нищо. Просто се опитвам да добия представа. Да разбера какво е станало.
	— О, господи, тези неща ги знам и мога да ви ги разкажа — промълви тя, вперила невиждащи очи в пода. — Не мога да повярвам, че той и Стефани…
	— Ако това ще ви помогне малко, аз също се съмнявам — каза Лукас. — Ще ви бъда много благодарен, ако на никого не споменавате на този етап за това.
	— И вие ли не вярвате? — вдигна тя обнадежден поглед към него.
	— Да.
	По-късно, когато двамата със Слоун си тръгнаха, тя продума:
	— И сега какво ще правя? На петдесет години съм…
	Едната от съседките, гледайки към Лукас така, сякаш той бе виновен за това, се обади:
	— Хайде, Анет, всичко ще се оправи.


	Слоун се извърна назад от тротоара — тя все още стоеше и гледаше след тях иззад остъклената врата.
	— Какви бяха тия неща за изкуството и тям подобни? — обърна се той към Лукас. — И какъв беше тоя конкурс за ирландски тенори? Наистина ли мислиш, че е бил някой друг?
	— Чувал ли си някога ирландски тенор? — отвърна на въпроса с въпрос Дейвънпорт.
	— Не.
	— А аз веднъж чух. На шествието по случай Деня на свети Патрик. Адски тънки гласове… особено пък първи тенор. Трябва някой път да ги чуеш как пеят „Моя дива ирландска роза“ или нещо подобно. А нашият човек, дето се е обадил на 911… Не виждам как е могъл да участва в конкурси за тенор. Освен ако не е имал силна настинка или нещо такова.
	— Наистина май не би могъл — присви очи Слоун.
	— Не би могъл. Звучи като баритон, даже отива към бас.
	— И Джордж не е проявявал интерес към изкуството, нито към… оня… как му беше името?
	— Редон — отвърна Лукас разсеяно. — А специалистът, с когото разговарях, каза, че трябва да разбираш от рисуване, за да се сетиш за тази картина. Не е такава, която можеш да срещнеш всеки ден. Доколкото разбрах, Джордж няма нито една книга за изкуства у тях.
	Слоун отново се обърна към къщата. Анет Джордж я нямаше.
	— Ами тогава, ако не е бил Джордж, значи истинският любовник си е още жив и здрав. Обаче всички смятат, че е бил той.
	— Дай да помислим малко — предложи Дейвънпорт, крачейки бавно към колата. — Ако това е сериен убиец, защо ще си дава зора да заравя Джордж? При предните две убийства не го направи. Освен това, да караш труп през половината щат си е адски риск. Какво иска да скрие за Джордж?
	— И защо не са го заровили същата нощ, когато са го убили, а са чакали чак другата? — добави Слоун. — Това увеличава риска още повече.
	— Шибана работа! — измърмори Лукас. Двамата стигнаха до колата и той се облегна на калника й. — Започвам да се питам дали изобщо имаме представа какво става. Държим под наблюдение Бекър, защото мислим, че може да е той. Но нещо не се връзва.
	— Защо? — подкани го Слоун.
	— Ако Бекър стои зад цялата тази работа, защо беше убита и Армистед? Той казва, че не я познава, а ние нямаме никакво доказателство, че лъже. Нейните приятелки също не са го виждали, защото са щели да го запомнят поне по лице. И ако убиецът е ликвидирал Джордж просто така, заради тръпката, защо го е заровил, а другите — не?
	Слоун кимна и въздъхна:
	— Както казваш, шибана работа.
	— Но интересна — разсеяно добави Лукас.
	— Я ми дай ключа — каза Слоун. — Нека да покарам тази консервена кутия.


	По обратния път към кметството Лукас разправи на Слоун за мястото, където бе намерен трупът. Каза му и за подхвърлянето на шерифа: _Аре сега, ще се ритаме._
	— Развесели ни малко със Суонсън — довърши той.
	— Не е лошо — призна Слоун. Обичаше каламбурите. — _Ще се ритаме._
	Пътуваха по I-94 и Лукас, седнал на дясната седалка, разсеяно плъзгаше поглед по рекламните табла край пътя и по едно време замръзна. _Ритаме_ ли?
	— Господи! — изпъшка. — Когато вземаха отпечатъци от къщата на Бекър, сетиха ли се да вземат от пода пред банята й? Пред банята, в която се влиза от спалнята й?
	— Да пукна, ако знам! — изръмжа Слоун.
	— За отпечатъци от крака — уточни Лукас. — Любовника, който и да е той, може да е избърсал всичко, но се басирам, че кучият син е забравил пода. И ако наистина е, може би още има възможност да намерим отпечатък от крак… Така де… Щом ще се ритаме…


	Каси му дойде на гости и се захвана да готви италианска манджа. Тананикаше си в кухнята, бъркаше някакви червени сосове, движеше се с танцови стъпки между печката и мивката, с удоволствие облизваше дървената лъжица, след което отново я пъхаше в тенджерата. Бе облечена в тънък, плътно прилепнал пуловер и Лукас се завърташе от време на време около нея, пускаше ръце, галеше я по корема.
	— Брей, какви мускули — каза той по едно време.
	— Всяка сутрин благодаря на Бога и на Джейн Фонда…
	По радиото пуснаха известно парче и тя се захвана да му дава кратък урок по танци. Нищо не стана.
	— Проблемът ти е същият като на всички бели и едри мъже: страх те е да си раздрусаш задника — оплака се тя. — Никакъв танц не става, ако не си размърдаш задника.
	— Чувствам се смешен, като се опитам да го раздвижа — отвърна той и плахо го разлюля.
	— Вярно — каза тя, кимайки. — Наистина изглеждаш малко странно. Но можем да поработим малко и върху това и…
	— Не е ли по-добре да се захвана с уроци по банджо или нещо подобно?
	Докато се хранеха, телефонът иззвъня и Лукас отиде в кухнята да го вдигне.
	— Обажда се Микелсън — каза заместникът на съдебномедицинския експерт. — Започнаха да стават странни неща.
	— Какво открихте? — попита го нетърпеливо Лукас.
	— Какво ли не! Когато е заравян в гроба, по дрехите на Джордж е имало фекалии и прясна кръв. Смесила се е с калта още преди да се съсири, което означава, че не е била съсирена, когато са го спускали в дупката.
	— Което означава, че е бил убит едва снощи и…
	— Всеки ще си помисли така, но ще сбърка — прекъсна го съдебномедицинският експерт. — Орбитите на очите му също са пълни с кал, но дупките в тях са направени, след като всичката кръв се е стекла чак до кръста и ръцете… С една дума, дълго време след като е бил убит.
	— Но в това няма никакъв смисъл — промърмори объркано Лукас.
	— С изключение на една вероятност — възрази с нескривано удоволствие експертът. — Заровили са го и след това са го изровили, за да извадят очите. В момента правим още проби, но от тъканта се вижда, че точно така е станало.
	— Но защо?
	— Мамка му, Лукас, аз съм доктор, а не някакъв шибан психопат! Така е било и толкоз… Има и още нещо. Хората от вашата лаборатория ми донесоха цял наръч отпечатъци от крака от къщата на Бекър.
	— И?
	— Нито един не съвпада. Дори не се доближава.


>	18.

	— Имам нужда от помощ — каза Даниъл. — Политическа помощ. Знаеш какви са общинските съветници понякога. Според тях гласоподавателите са глупаци, които ще ги изхвърлят от кабинета, ако не хванем тоя тип днес. И се изнервят.
	— Освен това в една-две статии малко те пооплескаха — добави Лукас.
	Двамата се намираха в кабинета на Даниъл, седнали под зорките погледи на политическата агитка от снимките по стената.
	— Да, а ти какво друго очакваш? — каза шефът, повдигна капака на кутията за пури, надникна вътре, после с трясък я затвори. — Писането на статии е единствената работа, където сарказмът минава за интелигентност… Мамка му, Дейвънпорт! Трябва да направя нещо, независимо какво.
	— Тогава заповядай денонощно наблюдение над Бекър — подсказа Лукас.
	— Готово — хвана се веднага Даниъл. — Защо?
	— За да го накиснем по един или друг начин. Записвай всеки, с когото разговаря, проследи го къде ходи. Ако има пръст в тази работа, значи е наел доста странен тип за убийството. Трябва да вземем заповед от съда за подслушване на телефоните му и вкъщи, и в работата. Така или ще го изчистим от всякакви подозрения, или ще го обесим.
	— А ти как мислиш? — попита Даниъл с неподправено любопитство. — Той ли е?
	— Не знам — сви рамене Лукас. — Бекър е единствената следа, която имаме, обаче нищо не сочи към него.
	— Добре, ще уредя наблюдението — каза Куентин. — Ще подхвърля на един-двама, че сме започнали да следим заподозрян. Това може да поохлади малко треската на общинарите… Ама ще е по-добре да им осигурим малко екшън… просто така, за тръпка.
	— Преди известно време говорих с един информатор и той ми каза, че наш общ познат се натъкнал на някакви телевизори, вероятно неколкостотин броя, в един вагон на гарата в Сейнт Пол. След това се видях с друг, който ми разказа, че Тери… става въпрос за Тери Милър, спомняш ли си го? Не? Та той ми рече, че Тери е взел под наем някакъв склад и работи в него. Каза още, че телевизорите били складирани там, вероятно заедно с още някои неща. Можем да дигнем ГБР, да им бутнем в ръцете разрешително за акцията, да извикаме телевизиите и медиите…
	— Ще кажа на момчетата от ГБР да облекат някои от репортерите в бронирани жилетки, все ще намерят там две-три резервни — оживи се Даниъл. Действията на Групата за бързо реагиране винаги намираха място в новинарските емисии. — Да ги залисаме с малко кино.
	— Няма да забравяме делото „Бекър“, а в същото време ще си подобрим имиджа — продължи Лукас. — Да, ще има малко кино и…
	— Искай веднага разрешително — ентусиазирано каза Даниъл, насочил пръст към него. — Аз ще се обадя на ГБР да пратят някого да поогледа склада. На излизане се отбий до разузнаването и им дай адреса.
	— Между другото, имам си нова приятелка в _TV3_ — подхвърли детективът. — И има нещо като задължения към мен.
	— Ти ли й подхвърли тоя удар за трупа на Джордж? — попита Даниъл, хвърляйки му кос поглед.
	Лукас се ухили и сви рамене:
	— Може би някой се е изтървал. Но тъй като нямаме намерение да забравяме Бекър, искам да й споделя, че слизам от влака. Ще й кажа, че според мен Джордж не е Любовника и че искам да го представи така, сякаш между мен и управлението са възникнали противоречия. С една дума, лоши и добри момчета, като ролята на лошите ще се падне на управлението. Така ще разполагаме с по-добра позиция за игра, другите станции ще подхванат историята, ще ги последват останалите медии…
	Двамата поговориха за възможността Любовника да е още жив, но Даниъл бе скептично настроен.
	— Наистина ли мислиш, че още ходи по белия свят?
	Лукас сбърчи чело:
	— Да. Знам, че така възниква проблем… например защо, след като той не е Любовника, Джордж е бил убит и на всичко отгоре са се опитали да го скрият? Ето това не мога да разбера. Искам да кажа, като нищо са могли да бъдат любовници. Познават се, горе-долу на една възраст са… Не знам… Между другото, Шиърсън научил ли е нещо от оня психар? Другия приятел на Стефани?
	— Мисли, че може да има нещо.
	— Абе не е точно най-острият нож в миялната машина…
	— Стига, Дейвънпорт — сгълча го меко Даниъл. — Не го харесваш, защото носи по-хубави костюми от твоите.
	— Да, ама с ризи за голф.
	— Слушай сега — настоя Куентин. — И двамата знаем, че Бекър не е убил нито Джордж, нито жена си… Във всеки случай не лично.
	— Да. И освен това съм сигурен, че ме насади да му бъда алиби за Джордж, обаче сега… Мамка му, тази работа вече почва да ме дразни… Както и да е, Любовника е ключът. Ако е все още жив, искам да се добера до него. Може би няма да е зле да отправя нещо като призив към него. Или пък да му намекна по някакъв начин, че всеки момент ще разбера кой е и че е по-добре да се яви при мен сега. Че тъй или иначе ще го намеря и ще го пратя в „Стилуотър“ по обвинение в съучастничество в убийство първа степен.
	— Не знам — отвърна Даниъл и разтри наболата от пет часа тази сутрин брада с опакото на дланта си. — Не съм много склонен за това.
	— Не си склонен ли?
	— Да, да, не ми се ще — изръмжа Куентин. — Обаче ти си имаш глава на раменете. Голямо момче си.
	Лукас кимна. Даниъл беше политическа личност. Ако решеше да направи това обществено достояние и се окажеше, че греши, с тези недомлъвки шефът му си оставяше вратичка за измъкване. Лично той не му е нареждал нищо. Действал е на своя глава.
	— Добре — кимна отново Лукас. — Можеш да кажеш на кмета, че водим наблюдение над един и притискаме Любовника…
	— Кметът не е чак такъв глупак — каза Даниъл.
	— Да, знам. На него просто му се иска да хвърли нещо на кучетата, за да млъкнат, а това, дето му го даваме, все пак е нещо.
	— Горе-долу бива. Ще наредя на Андерсън да прати екип за наблюдение още тази вечер.


	Лукас се отби през разузнаването, даде на дежурния адреса на склада на Тери Милър, после отиде в кабинета си, обади се на Карли Банкрофт, накрая се свърза с художника на отдела и получи една бърза скица. Половин час по-късно се срещна с Банкрофт в Млечния бар на Скайуей.
	— Имам още нещо за теб — каза той, облизвайки шоколадовия си сладолед. — То всъщност е отчасти и за мен… в края на краищата длъжница си ми, но ще се отрази благоприятно и на твоята заплата. Искам обаче да го излъчите.
	— Дай да го чуем това нещо — каза само тя.
	— Всички предполагат, че именно Филип Джордж е бил любовникът на госпожа Бекър и убиецът го е премахнал, за да се предпази.
	— Да, всички казват това — съгласи се тя.
	— Аз обаче смятам, че не е така — рече спокойно Лукас. — Дори твърдя, че е точно обратното. Мисля, че човекът си е все още жив и здрав. Любовника.
	Тя близна сладоледа си и кимна.
	— Информацията е добра, ако цитираме името ти. Друго има ли?
	— Трябва да намекнеш, че вече съм близо до него, че разпитвам хора, че съм му направил компютърен портрет, който разнасям нагоре-надолу и го показвам на хората. Ще го дам да го види и някой, когото ти после ще интервюираш, и хората ще разберат, че трябва да се свържат с теб. Ще ти опишат човека, но аз няма да ти дам да видиш компютърния портрет.
	— Дотук добре. Какво печелиш ти от това?
	— Искам от теб да представиш нещата така, сякаш имаш тази информация от трето лице. Трябва на всяка цена да използваш името ми, но няма да ме цитираш директно и да казваш, че аз съм ти дал тази информация. Ще заявиш, че отказвам да коментирам…
	— Да, но това ще бъде лъжа — прекъсна го тя.
	— Правилно — съгласи се Лукас. — Лъжа. Трябва да намекнеш, че имаш информацията от твой таен източник в нашия отдел, но твърдо не от мен. Подхвърли, че при нас има вътрешноведомствено различие в мненията и че ми е наредено да си държа устата затворена. После се позанимай малко с мен и кажи, че Дейвънпорт има секретни източници, за които дори останалите ченгета не знаят.
	— Не мога да разбера какво означава всичко това — каза тя и между очите й се появи лека бръчка. — Ако ще скачам някъде, трябва поне да знам къде.
	Лукас изяде шоколадовата обвивка на сладоледа, после на две хапки довърши ваниловата вътрешност, извърна се и хвърли клечката в кошчето зад себе си.
	— Аз наистина смятам, че нашият човек е все още жив и здрав. Искам да го накарам да се почувства застрашен, но не и да съм този, от когото излиза заплахата.
	Тя кимна:
	— Ясно. Ще го изиграем, както казваш.
	— Не е лош материал, нали? — усмихна се той.
	— Тъкмо стана въпрос за материал… — Карли хвърли поглед на часовника си. — … трябва да бягам.
	— Защо, какво има? — попита Лукас.
	— Някакъв голям удар… още не знам къде, но момчетата от ГБР ще ме заведат.
	— Не звучи никак зле — каза той.
	— Пълни лайна, ако питаш мен, но нали трябва да съм в кадър — отвърна тя. — Излъчваме го в десет.


	Устните на Ел Кругър мърдаха беззвучно, докато вървеше по тротоара покрай езерцето на колежа с наведена глава. Пръстите й машинално премятаха черните зърна на броеницата, висяща отстрани. Лукас, който не можа да я завари в офиса й, я следваше на десетина метра разстояние, разсеяно хвърляйки по едно око на минаващите студентки, повечето от които бяха сладки и едри блондинки, сякаш извадени от германска реклама на сухо мляко. Чакаше Ел да довърши молитвата си.
	Когато свърши, тя се изправи, прибра броеницата и удължи крачка, продължавайки разходката си около езерцето. Лукас забърза да я настигне, но тя се извърна и го забеляза още преди да я бе доближил.
	— Откога вървиш подир мен? — попита го с усмивка.
	— Пет минути. Секретарката ти ми каза, че мога да те намеря тук.
	— Да не се е случило нещо?
	— Не, не точно. Просто се опитвам да си проправя път през плетеницата с това дело на Бекър.
	— Странен случай и става все по-странен, ако се вярва на вестниците — каза тя, но с такава възходяща интонация, че изречението заприлича на въпрос.
	— Да. Вероятно си права. — Не му се искаше да коментира работата си, но продължи: — Я ми кажи нещо. Имаме човек, който убива две жени и им избожда очите. След това убива и мъж, заравя го в Уисконсин и го забелязват съвсем случайно. Някакви съседи видели фаровете на колата му и си помислили да не е крадец. После се оказва, че е заровил трупа предната нощ и се върнал обратно с единствената цел да му избоде очите…
	— Не иска мъртвите да го гледат — каза Ел след кратък размисъл.
	— И аз горе-долу стигнах до същото заключение — продължи Лукас. — Но освен това се чудех дали… дали е искрен. Дали все пак не ни манипулира, дали не го прави по някаква друга причина?
	— Каква например?
	— Да стане известен. Или нарочно се мъчи да направи така, че убийствата да изглеждат свързани.
	Тя сви рамене:
	— Може би, но тогава защо ще се връща да избоде очите на труп, който иска да скрие и явно не иска да бъде намерен?
	— Е, точно това не мога да разбера — отчаяно отвърна той и пъхна ръце дълбоко в джобовете си.
	— Значи вероятно е искрен и си има причина да го прави — вдигна тя поглед към него.
	— И каква е според теб?
	— Той е избол очите и на трите жертви, които е убил… поне толкова знаем, че е убил. И го е направил веднага. Убива първата жертва — Бекър, и моментално й избожда очите. Откъде е знаел тогава, че мъртвата ще го гледа, ако не й избоде очите? Това предполага…
	— … че е убивал и преди и мъртвите са го гледали — викна Лукас и се плесна по челото. — Мамка му! Как не се сетих?
	— Много опасен човек е, Лукас — каза Ел. — В литературата по психология на такива им викат _куку_.


	Трескаво мислейки, Лукас караше към „Лост Ривър“. Вратата бе заключена, но вътре се виждаше някаква жена, заета с боядисване. Почука на стъклото и когато тя обърна глава, й показа служебната си карта.
	— Каси тук ли е? — попита той, като му отвориха.
	— В момента има репетиция — отвърна жената — и всички са на сцената.
	Лукас тръгна по коридора. Лампите навсякъде светеха, хората се размотаваха по сцената или долу пред нея. Двама-трима седяха по средата на първия ред, гледаха и говореха помежду си. Половината бели бяха с черен грим, с огромни бели устни, а двамина чернокожи актьори — с набелени лица. Каси го забеляза и крадешком му махна, леко вдигайки ръка и размърдвайки пръсти. После каза нещо на режисьора и двамата се приближиха към него.
	— Просто дойдох да хвърля един поглед, ако нямате нищо против — каза детективът. — Ще ви притесня ли, ако погледам малко?
	— Няма какво толкова да се види — отвърна режисьорът и краищата на нацапаните му с грим устни се обърнаха надолу. — Разбира се, добре дошли сте, но няма да ви е интересно.
	— Ще се забавим още час — час и нещо — вметна Каси. Зелените й очи светеха като лампички на фона на черната боя по лицето й.
	— Какво ще кажеш после да хапнем някъде? Искам да кажа, ако си свободна.
	— С удоволствие… след около час — рече тя и тръгна.
	Лукас мина по наклонената пътека между редовете и се настани някъде към средата. _Белолики_ представляваше силна, но ведра критика на съвременната сегрегация. Дузина парчета от пиеси бяха умело комбинирани и осъвременени с мелодии от представления от деветнадесети век. Имаше чести прекъсвания, спореха, понякога променяха реплики или хореографски решения, после пак продължаваха във водевилния стил на представлението, танцуваха стийпълчейз, свиреха на банджо.
	В една от сцените двамата чернокожи играеха ролята на професионални играчи на голф, опитващи да се промъкнат в забранен за негри южняшки голф клуб. Каси, участваща в заговора и превъплътила се в ролята на красавица от южняшки колеж за бели, бе намазана с черен грим и се опитваше да сложи в ред отношенията си с чернокож радикал с бял грим.
	После един едър мъжага с широкопола филцова шапка започна да обира белите минувачи в парка. И тъй като бе с черен грим, нито един от пострадалите, когато описваше случката на ченгетата, не можа да каже нищо повече от това, че е черен.
	Когато и тази сценка свърши, всички спряха за малко и яростно започнаха да спорят дали тя нарушава ритъма и тръпката на пиесата. Двамата чернокожи актьори, към които се обърнаха да бъдат арбитри в спора, имаха противоположни мнения. Според единия, който като че ли държеше повече на техническия аспект при поставянето на пиеси, сценката трябваше да се махне; другият, интересуващ се, изглежда, повече от това какво влияние ще окаже представлението върху общественото мнение, настояваше сценката да остане.
	Режисьорът се извърна и отправи поглед към галерията.
	— На какво мнение е полицията? — подвикна той.
	— Според мен сценката е силна — отвърна Лукас. — Наистина се отличава от останалата част, но казва нещо.
	— Добре. Да я оставим тогава… поне засега — кимна режисьорът след кратък размисъл.
	Когато накрая приключиха, Лукас седна заедно с Каси и още петима-шестима актьори в общата гримьорна и загледа как си свалят грима. Мъжът, който играеше крадеца, не беше сред тях. На излизане детективът го видя на сцената, репетиращ танца си, с който участваше в шоуто.
	— Карло — само каза Каси. — Репетира човекът.


	Двамата хапнаха, после отидоха у Лукас. Каси се тръшна на дивана в хола.
	— Знаеш ли какво е най-лошото нещо на това да си беден? Че трябва непрекъснато да работиш. Ако си богат, по всяко време можеш да си вземеш шест седмици да се поотпуснеш малко. Точно от това имам нужда: да поседя шест седмици пред телевизора и нищо да не правя.
	— И да гледаш новините — каза той. Вдигна краката й, седна на дивана и ги отпусна в скута си. — Така поне ще знаеш, че наред със сапуна, ще ти пробутат още лайна.
	— Хм — изхъмка Каси. — Добре де, какво ще правим сега? Ще се занимаваме с философски разсъждения за медиите или с нещо друго? Ти какво искаш?
	— Познай — отвърна Лукас.


	По-късно вечерта се обади Дел.
	— Съжалявам за завчера.
	— Няма нищо — отвърна Лукас. — Какво става?
	— Вече два пъти излизахме с Черил и тя се разприказва — отвърна той. — Непрекъснато й викам, че не ме интересува, но тя говори ли, говори.
	— Какво ти казвах аз?
	— Задник! — изръмжа Дел. — Всъщност като че ли започнах малко да я харесвам… Както и да е. Според нея Бекър може би взема някакви наркотици. Стимуланти, кока или нещо от този род. Разправя, че понякога се държал като откачалник. Чукал я, след това превъртал нещо, крещял, псувал, хвърчали му слюнки от устата…
	— Сексоткачалка?
	— Е, не точно. Сексът, доколкото разбрах, бил съвсем конвенционален, той като че ли просто губел контрол. Нахвърлял се върху й, а след това се държал с нея така, сякаш е част от мебелировката. Не искал да я чува, не искал да я вижда, не искал да се гушкат… Обикновено си носел нещо за четене, четял, след което ставал и отново започвал с изстъпленията.
	— Хммм. Не е точно най-лошата история, която съм чувал.
	— Утре пак ще се видим.
	— Има ли някакъв начин да направим така, че Бекър да разбере, че излизаш с нея?
	— Защо? — учудено попита Дел.
	— Може това да го подтикне да направи нещо. Той е под наблюдение, така че за нея няма да има никаква опасност.
	— Ами… да, предполагам, че нещо може да се измисли… Например да я накарам да му се обади и ужким да изтърве нещо…
	— Опитай каквото искаш — каза Лукас и затвори.


>	19.

	В три часа сутринта иззвъня телефонът.
	Каси спеше по гръб и очертанията на тялото й едва се виждаха на процеждащото се през щорите улично осветление. Бе придърпала чаршафите до брадичката си и юмруците й още стояха свити под нея, сякаш сънуваше мрачен сън.
	Лукас отиде на пръсти до кухнята и вдигна слушалката.
	Дежурната, леко разтревожена, че го буди посред нощ, каза:
	— Лукас, обажда се Кати от дежурната. Съжалявам, че те будя, но един звъни тука, някакъв доктор, и казва, че ставало въпрос за дъщеря ти…
	Сърцето му спря.
	— Господи боже! Свържи ме веднага!
	— Натискам…
	Изпукване, електронни шумове и изведнъж в слушалката зашумоля нечие дишане.
	— Дейвънпорт се обажда — каза припряно Лукас. Никой не отговори, но присъствието от другата страна на линията бе явно, съпроводено от някакъв страничен шум, който може би идваше от магистрала.
	— Ало, Дейвънпорт се обажда, по дяволите! — викна той извън себе си.
	Обади се мъжки глас — нисък, сериозен и изкуствено насечен, с равномерни паузи между думите, сякаш компютър четеше по предварително зададен текст.
	— С дъщеря ви всичко е наред. Знаете ли кой се обажда?
	Лукас бе прослушал касетите поне сто пъти. Любовника.
	— Да… мисля, че се сещам.
	— Кажете ми вашия номер.
	Гласът бе от _Звездни войни_, гласът на Дарт Вейдър. Никакво застъпване. Никаква особена постройка на изречението. Всичко бе съчетано и изпипано до последната подробност.
	— Не се обаждайте никъде. Ще ви звънна след пет секунди. Ако телефонът ви даде заето, изчезвам. Приготвил съм си молив.
	Лукас му даде номера си.
	— Ще се обадите…
	— Пет секунди. — Чу се прещракване и детективът се развика: — Кати, Кати! Чуваш ли ме?… Ах, мамка му!
	Дежурната я нямаше и Лукас веднага затвори. Секунда след това телефонът иззвъня и той веднага грабна слушалката.
	— Да.
	— Искам да помогна, но не мога да го направя директно — изскърца гласът, все още придържайки се към сценария. — Не мога да изляза на открито. Как да помогна?
	— Вие ли ни изпратихте картината? Трябва да знам, за да съм сигурен, че сте този, за когото се представяте.
	— Да. Циклопа. Убиецът не прилича на циклоп. Убиецът излъчва усещане за циклоп. Главата му прилича на тиква. Има нещо в нея, което не е наред.
	— Не искам да кажа, че си измисляте, но това ми прозвуча като „оня, едноръкия“ от онзи сериал по телевизията преди много време — каза Лукас, придавайки на гласа си известна доза скептицизъм.
	Опитваше се да възвърне самообладанието си. Събудена явно от гласа му, търкайки очи, в кухнята влезе Каси.
	— Да, _Беглецът_ — отвърна Любовника. — Помислих за това. Къде е гледал художникът ви, та да ми направи такъв портрет?
	_Любовника е видял репортажа на Карли Банкрофт по телевизията._
	— Нека малко аз да задавам въпросите, а? Ако нещо те изплаши, ще духнеш и ще ме оставиш на сухо. Знаеш ли за някаква връзка между когото и да е от двамата Бекър с Филип Джордж?
	— Не. — Кратко колебание, после, вече извън сценария, малко по-високо, гласът продължи: — Допускам, че… — Промени намерението си по средата на изречението. — Не. — Отново контрол като на робот.
	— Виж сега — каза Лукас. — Разбирам, че си съвестен човек. Тук сме се заели да издирваме някакво шибано чудовище, трепещо хората наред, а ти… Готови сме за всичко да се хванем.
	— Хванете Майкъл Бекър.
	— Нямаме доказателства, че е замесен.
	Отново по сценария, без всякаква модулация:
	— Той е чудовище. Но той не е убил Стефани лично. Аз не направих тази грешка.
	— Виж какво, дай ми някаква връзка между теб и Джордж, ако мислиш, че има такава — омекна Лукас. — Ако сега искаш да се криеш, а те хванат после, ще свидетелствам, че ти си ме информирал и си ми помагал, какво ще кажеш?
	Пак пауза. После:
	— Не. Аз не мога. Имаш още тридесет секунди.
	— Чакай малко… Защо?
	— Защото може да проследите разговора. Ще говорим две минути. Имаш още двадесет и пет секунди.
	— Чакай, чакай, трябва да измислим как да се свързвам с теб… Ако изведнъж ми потрябваш…
	— Пускаш една обява в _Трибюн_. Лична. В нея казваш, че вече не отговаряш за дълговете на жена си. Подписваш я „Лукас Смит“. Ще ти се обадя по това време. Две минути. Наблюдавайте Бекър. Стефани много се страхуваше от него. Наблюдавайте Бекър.
	— Чакай да те питам само още едно нещо, само още едно — замоли се Лукас. — Защо наричаш Бекър чудовище? Какво е направил на Стефани?…
	_Щрак._
	— Мамка му! — изруга Лукас, стиснал слушалката в юмрук.
	— Кой беше?
	Каси застана до него и пръстите й, топли и нежни, се плъзнаха по гръбнака му.
	— Любовникът на Стефани Бекър — отвърна той, набирайки трескаво седемцифрен телефонен номер, и от другата страна веднага отговориха:
	— Дежурната слуша.
	— Обажда се Дейвънпорт. Дайте ми Кати.
	— Как е дъщеря ти? — попита го жената секунда по-късно.
	— Било е за заблуда на противника — отвърна Лукас. — Обаче всичко е наред, човекът не е знаел как да се свърже с мен. Трябва ми касетата със записа на твоя разговор с него.
	— Ами… не съм правила никакъв запис — отвърна дежурната. — Той се обади по обикновена линия, а не по горещата.
	— По дяволите! — каза с чувство Лукас и се почеса по главата. — Слушай, вземи да запишеш това, което си спомниш, и на сутринта го остави на Андерсън. Напиши всичко, за което се сетиш. Тембър, глас… абе с една дума — всичко.
	— Важно е, а? — попита тя.
	— Адски важно е.
	Когато затвори, Каси се обади:
	— Според мен…
	— Шшт — прекъсна я той, вдигайки ръка. — Трябва да си спомня.
	Тя се върна заедно с него в спалнята; Лукас се просна на леглото по гръб и затвори очи. Спомни си. Не думите. Излъчването на гласа му. Той бе дълбок, думите — с добра артикулация, постройката на изречението — ясна. Когато за момент излезе от сценария, употреби думата _допускам_. Гледал е репортажа на _TV3_.
	Освен това, мислеше усилено той, прилича на Джордж. Точно това е _допускал_, Лукас бе сигурен в това. Самият той бе допускал същото — фалшивият компютърен портрет, който показваше наляво и надясно, бе леко изменена скица на самия Филип Джордж.
	Какво друго? Любовника не е отишъл на погребението, защото не е бил сигурен дали и Джордж няма да отиде. Освен това бе проучвал Лукас. Разбрал е, че има дъщеря, но не живее с нея. След случая с Враните медиите наистина вдигнаха малко шум около него, Дженифър и дъщеря им, така че проучването му едва ли е представлявало кой знае каква трудност. Всъщност може дори само да си е понапрегнал паметта и нищо повече. След това обаче дали не е отишъл в библиотеката, за да прочете вестниците от онова време? Просто за да е напълно сигурен? „Трябва да попитам Андерсън“, каза си Лукас.
	Отвори очи.
	— Извинявай, но трябваше да помисля.
	— Няма нищо — успокои го Каси. — И аз така се мъча да запаметя репликите си.
	— Умен е кучият син — каза той, изправи се, намери си панталоните и ги навлече. — Трябва да си запиша някои неща.
	Тя го последва в гостната и спря с изумление пред таблиците по стените.
	— Брей! Мозъчна атака, а?
	— Парченца от мозайката — отвърна й и докато Каси разглеждаше провесените по стената таблици, взе сгънат на четири лист от леглото и го разгъна. Фотокопието на картината с циклопа. — Работата е там, че знаем, че Бекър си пада малко откачалка, обаче всичко рикошира от него.
	Каси продължаваше да оглежда таблиците и като че ли се мъчеше да осмисли целта им.
	— При всички дела ли постъпваш така? — попита го тя.
	— Да, при големите и заплетените.
	— А някога не ти ли се е случвало да събереш всички данни, да ги закачиш тук, на стената, и да ги свържеш правилно чак когато е станало вече късно?
	— Ами… не знам… никога не съм мислил за това. Едва ли можеш да събереш цялата информация за даден случай, освен ако не е суперлесен — хванал си го например на местопрестъплението лично или има петима свидетели, видели го как убива жена си… Не знам. По-сложно е… Изпратил съм доста хора в затвора, които са твърдели, че са невинни и продължават да твърдят същото и сега. Деветдесет и девет процента съм уверен, че не са невинни, но… никога не можеш да си абсолютно сигурен, нали?
	— Няма ли да ти стане ужасно неприятно, ако там, на стената, си окачил някаква ключова информация, обаче не си я видял навреме и някой бъде убит заради това?
	— Ммммм. Не знам. Не мога да поема цялата вина само защото някаква си откачалка трепе хора наляво и надясно. Да не съм Алберт Айнщайн, по дяволите!
	— Добре тогава, какво смяташ да правиш сега? — попита Каси, продължавайки да разглежда таблиците с интерес.
	Лукас хвърли фотокопието с циклопа на леглото.
	— Това, което прави всеки добър полицай в три часа сутринта. Ще си легна.


	Лукас бе нагласил будилника за седем. Когато зазвъня, той го спря, измъкна се тихо от леглото, за да не събуди Каси, и отиде в кухнята да се обади на Даниъл. Успя да го хване точно когато той закусваше и му разказа за обаждането на Любовника.
	— Кучи син! — изломоти Даниъл с пълна уста. — Ти излезе прав. Ами тогава защо са убили Джордж?
	— Каза, че не знаел. Всъщност промърмори, че допускал нещо, но не пожела да уточни какво точно. Обаче аз разбрах какво е. Че самият той прилича на Джордж. И когато подредиш всички изводи от това, стрелката започва да сочи към Бекър — довърши Лукас и му обясни.
	Даниъл го изслуша и се съгласи:
	— Добре, а сега какво? Как ще стигнем до него?
	— Бихме могли да му направим постановка. Пускаме обявата във вестника, пръскаме хора из целия град, връзваме телефона ми на подслушване и когато се обади… бум — пускаме проследяващото устройство и готово. Може и да успеем.
	— Хм. Може би. Ще поговоря с техническия отдел. Обаче какво ще правим, ако се обади от Маями например?
	— Не знам — промърмори недоволно Лукас. — Работата е там, че му сече пипето. Ако усети, че нещо го пързаляме, просто отново ще потъне някъде и — край. Не ми се иска да рискуваме и да го подплашим. Все пак той е единственият, който може да посочи заподозрян, ако изобщо се стигне дотам.
	— Добре — каза Даниъл. — Затова нека си остане само между нас. Ще наредя да подслушват телефона ти и ще записваме всичките ти разговори. Ще поговоря със Слоун, Андерсън и Шиърсън да видим дали можем да измислим нещо, с което да го попритиснем и да го накараме да се обади.
	— Мога и сам да го направя. Смятам, че…
	— Не — прекъсна го Куентин. — Не искам да гониш Любовника. Съсредоточи усилията си върху убиеца… или убийците… Бекър и… този, който работи с него.
	— По второто няма нищо особено.
	— А ти натискай и не спирай. Имам цял легион хора, които да ми вършат черната работа. Искам да притиснеш убиеца отвсякъде, преди да го е направил пак.


>	20.

	Тъй като нямаше представа какви са междусъседските отношения в квартала на Бекър, наблюдаващият екип реши да не разполага подслушвателен пост в никоя от съседните къщи.
	Вместо това, екипът съсредоточи вниманието си върху пресечките пред и зад къщата му. Седнали в две коли, спрени на срещуположните краища на алеята, минаваща пред задния му изход, хората имаха пряк изглед и към входната врата. Колите се сменяха на всеки час — час и нещо, както за да се избегне скуката и намаляващото с нея внимание, така и за да не се набиват едни и същи коли в очите на Бекър и на съседите.
	Но дори и при това положение една любителка на кросовете — адвокатка, забеляза една от колите само час след началото на наблюдението и се обади в полицията. Бе й казано, че колата е на таен агент, работещ по дело, свързано с наркотици, и я помолиха за дискретност. По-късно същия ден жената видя и втората кола и разбра, че обектът на наблюдение е Бекър. Помисли си дали да не информира съседа си, но се отказа.
	Наблюдението започна вечерта. На другата сутрин четири уморени ченгета съпроводиха Бекър до работата му. Други четирима го поеха в болницата, но почти веднага разбраха, че идеално следене тук не може да бъде осъществено: сградата на болницата представляваше истински лабиринт от коридори, стълбища, асансьори и служебни входове. Затова се задоволиха да го държат под наблюдение в рамките на комплекса, като от време на време хвърлят по едно око къде точно се намира в даден момент. Докато едно от ченгетата го държеше под око, друго се приближи до колата му и прикрепи предавател под задната му броня.


	Намирането на трупа на Джордж, което се превърна в сензация, стъписа Бекър. Седнал пред телевизора, той смаяно гледаше как униформено ченге минава с трясък през храсталака до бунгалото, разбутвайки тръните, за да посочи дупката. Трупът бе покрит със снежнобял чаршаф, увит като какавида. Руса репортерка, със старателно и изкусно гримирано като на посмъртна маска лице, напълно в тон с надвисналото на заден план мрачно небе, с монотонен и задгробен глас поднасяше подробностите.
	Бекър не беше телеман — случайно бе видял във вестника програмата на телевизията и бе си отбелязал часа на репортажа. Другите телевизии също споменаваха събитието в новините си, но никой нямаше репортажа на _TV3_.
	На другата вечер, страхувайки се от още лоши новини, с изненада гледаше като че ли нямащия край репортаж за щурма на спецотряда върху някакъв склад в Минеаполис, от който измъкнаха цял товар телевизори. Телевизори? Той започна да се поотпуска, мина през всички канали — телевизорите бяха навсякъде, с тук-там мяркащи се репортери, облечени в бронирани жилетки.
	Ако имаха да казват нещо важно, в момента нямаше да гледа някакви си телевизори, нали така?
	И малко остана да го изпусне. Цъкаше каналите един след друг, докато изведнъж на един от тях видя отново русата репортерка — този път в студиото и без бронирана жилетка. И тъкмо му нанасяше още един жесток удар. Дейвънпорт, разправяше тя, не вярвал, че Филип Джордж бил приятелят на Стефани Бекър. Според него той бил все още жив и здрав и Лукас показвал наляво и надясно някакъв компютърен портрет на истинския любовник. Дейвънпорт, твърдеше тя, бил гений.
	— Какво? — не се сдържа Бекър и се наведе към телевизора, сякаш репортерката можеше да му отговори.
	Възможно ли бе Дейвънпорт да е прав? Да са сбъркали с Джордж? Трябваше да помисли. Имаше нужда от нещо с по-дълго действие, което да му помогне да се съсредоточи върху решението. Отвори табакерата и огледа съдържанието й. Да. Вдигна я към лицето си и взе капсулката с език, както жабата хваща муха. Мисли`!


	Полетът не се случи добър. Наистина не така страховит като със змията, но не бе добър. Все пак го управляваше, успяваше да го насочи към сенките, където се криеше Дейвънпорт. _Проклет да си, Лукас, това най-накрая трябва да приключи и аз да съм свободен…_
	Бекър излезе от унеса с вкус на кръв по устните. Кръв. Сведе поглед, отново я видя по гърдите си и се размърда стреснато. Пак го е нямало дълго време… Какво ли е станало? Какво? Ааа… да. Любовника. Какво да правя? Да взема решение, разбира се.
	С усилие се изправи на крака и залитайки, се насочи към стълбището. Към банята… да се измие. Вмъкна се вътре, излезе след няколко минути, опря ръка на перилото на стълбата, с очи, изсъхнали от взиране в отвъдното. Мигна веднъж. Друз бе необичайно мрачен по пътя за Уисконсин, когато отиваха да извадят очите на Джордж. Не можа да проумее необходимостта от това. Да не би да се отказва? Не. Обаче се е променил… при него преди не се забелязваха настроения.
	_Трябва отново да го въвлека._ Бекър премести поглед върху телефона. Само едно обаждане? Не. Не оттук. В никакъв случай.
	Той отново се отнесе, докато се обличаше старателно с машинални движения, но като се върна, не можа да си спомни съдържанието на полета, ако изобщо имаше такова. Приключи с обличането, изкара колата и отиде до болницата. Влязъл в сградата, пое надолу по стълбите, без да мисли.


	Бързината на действията на Бекър обърка следящия го екип. Десет секунди след като изчезна от погледите им, едно от ченгетата мина по коридора, покрай асансьорите и вратата за стълбището. Бекър беше изчезнал. Да не би асансьорът да е бил долу и той веднага да се е качил? Ченгето бързо се върна и каза на шефа на екипа, който имаше мобилен телефон и набра служебния му номер.
	— Може ли да говоря с доктор Бекър?
	Шефът приличаше на пощенски служител, късо подстриган, нисичък и слаб.
	— Съжалявам, доктор Бекър още го няма.
	— Във фоайето съм и ми се стори, че го видях само преди минутка.
	— А аз съм тук горе, до вратата му, и ви казвам, че още го няма.
	— Изтървахме го — каза шефът на останалите, след като затвори. — Трябва да е още в сградата. Пръснете се и го намерете.


	Бекър изтича надолу по стълбите и пое по коридора, свързващ болницата със съседната сграда. Спря пред един автомат, взе си сладкиш, после излезе от коридора и се отправи към най-близкия телефон.
	Друз го нямаше у тях. Бекър се поколеба, после се обади на „Справки“ и получи номера на театър „Лост Ривър“. Оттам му отговори някаква жена и когато я помоли да го свърже с Карло, тя остави слушалката и тръгна нанякъде. Без да знае дали е отишла да го търси, или я е домързяло, Бекър изчака две минути, три и най-сетне чу:
	— Ало?
	— Разбра ли какво става? — попита Майкъл.
	— От безопасен телефон ли се обаждаш? — Гласът на Друз бе нисък, почти шепнеше.
	— Да. Внимавам много. — Бекър се извърна към пустия коридор.
	— Чух, че намерили тялото и че според онова ченге, Дейвънпорт, Джордж не бил Любовника… Според мен това не е някаква игра. Сигурно има някаква причина да мисли така.
	— Откъде знаеш?
	— Защото се среща с една от нашите актриси — Каси Лаш. Тя е онази, дето намери Армистед, и между нея и Дейвънпорт е започнало нещо.
	— Ти ми каза за нея. Живее в твоя блок.
	— Да, същата — каза Карло. От бързане думите му започнаха да се застъпват една с друга. — Тази сутрин Каси ни разправи, че Любовника бил още жив и здрав. И Дейвънпорт май е говорил с него по телефона, но не знае кой е. Има и още нещо. Ченгетата имат някакъв мой портрет. Не полицейска рисунка, нещо друго е.
	— Господи, възможно ли е?
	Бекър енергично разтърка чело. Тази работа започваше да става все по-сложна.
	— Някой попита Каси защо, след като това е вярно, не са я показали по телевизията — продължи Друз. — Тя отвърна, че не е виждала портрета, но знаела за него, както и че в рисунката имало нещо странно. Между другото беше сигурна за Любовника. Държеше се малко тайнствено, но според мен наистина знае нещо. Мисля си, че тя спи с ченгето и двамата си приказват в леглото.
	— По дяволите! — изруга Майкъл и загриза нокътя си. — Знаеш ли какво ще направим? Спомняш ли си, че говорихме за номер три още преди да се появи Джордж? Смятам, че трябва да го направим сега. И то да е някой, който няма нищо общо нито с мен, нито с теб.
	— Кой?
	— Не знам. Това е целта на занятието. Някой случаен. Паркингите пред суперите са пълни с жени. Иди и смотай една.
	Последва кратка пауза.
	— Доста се показвах навън, човече, не мислиш ли? — рече Карло нерешително.
	— Аз също — отсече рязко Бекър. — Ако имат някаква твоя рисунка… ако приятелят на Стефани им е изпратил нещо… и тази актриса го види, считай, че и двамата сме загазили яко.
	— Да, за това си прав. Тя ме вижда всеки божи ден, по дяволите…
	— Я пак ми кажи как, се казваше?
	— Каси Лаш. Но ако смотаем нея…
	— Знам. Не можем да го направим сега, но по-късно… другата седмица… Ако успеем да накараме ченгетата да душат на друго място, може да й се случи нещо. Нещо несвързано и случайно. На кой етаж е? Високо ли е?
	— На шестия май. И веднъж вече се е опитвала да се самоубие.
	— Значи ако случайно падне от прозореца… Не знам, Карло. Ще измислим нещо. Обаче преди това трябва да пратим ченгетата на друго място. Да няма връзка нито с театъра, нито с университета, нито дори с антики…
	— Ама ти… сериозно ли? — Гласът на Друз бе несигурен, тревожен.
	— Да. Напълно сериозен съм. Разходи се из крайните квартали и намери нещо. Бърнсвил например става. Мейпълууд. Роузвил. Ти си умно момче, измисли някакъв начин. Избери някоя жена с много покупки. И я смотай в колата й. После изхвърли автомобила някъде заедно с всички покупки. И не забравяй очите. Работата е в това, че трябва да изглежда абсолютно случайна… Знаеш ли какво? Я преди това вземи да пообиколиш паркингите и виж дали няма да попаднеш на някоя кола с номера от Айова например.
	— Не знам… Трябва да имам малко време, за да пообмисля нещата.
	— Ако Любовника е наистина жив, нямаме никакво време — настоя Бекър. — Трябва да ги отпратим далеч от нас… Поне докато не разберем точно кой е.
	— Господи, как ми се иска…
	— Хей! Трябва да се отървем от тях. Заслужаваме да се отървем от тях. Сега просто е необходимо да почистим малко около нас, разбираш ли?
	Тишина.
	— Разбираш ли? — повиши глас Бекър.
	— Май разбирам. Трябва да тръгвам…


	„Друз нещо го увърта — каза си Бекър. — Трябва да го обработвам.“
	На връщане към кабинета се отби в една тоалетна и се изпика. После започна да си мие ръцете на мивката и точно в този момент вътре влезе един студент. За миг погледна към него, после с ленива крачка се отправи към един от писоарите. На рамото му висеше тежка брезентова торба за книги.
	Този студент изглежда малко странно, помисли си Бекър. Дънките и якето бяха наред, подаващата се отдолу риза също… Отново хвърли поглед към него на излизане.
	Обувките, каза си, доволен, че е разбрал какво му е направило впечатление. Хлапето сигурно току-що се бе уволнило от казармата. Студентите вече не носеха такива лъснати до блясък черни обувки. Във всеки случай, поне не от времето на Виетнам насам.
	Останал сам, студентът се ослуша по посока на заглъхващите навън стъпки, после измъкна радиостанцията от торбата си.
	— Намерих го — каза той. — Беше в тоалетната. Сега е в коридора на приземния етаж и се качва по западното стълбище.


	В асансьора, зачетен във вестник, имаше друг студент, който също отиваше нагоре. Обувките му бяха същите като на онзи от тоалетната. Нова мода, що ли? От друга страна, никой от двамата не приличаше на запален по модата човек.
	Да се върне в кабинета или да види пациентката? Бекър погледна часовника си. Имаше време и с положителност никой нямаше да го търси. През тялото му мина приятна тръпка. Май беше дошло време за малко сериозна работа.
	Качи се в операционната, кимна на една сестра, влезе в мъжката съблекалня, свали дрехите си и навлече зелено хирургическо облекло. Технически погледнато, нямаше нужда от такова: не възнамеряваше да оперира или да влиза в операционната, където то беше задължително. Но харесваше това облекло. В него се чувстваше комфортно. Нравеше му се по същата причина, по която го харесваха и всички хирурзи — заради излъчването. Когато бе в такова облекло, хората винаги се обръщаха към него с „доктор Бекър“, което понякога забравяха да направят, ако бе с обикновена манта.
	С неговото лице и с излъчването, което тези дрехи носеха, той често сядаше долу в кафетерията и с удоволствие усещаше погледите на околните върху себе си.
	Но не и днес. Вече облечен, той нахлузи хартиени калцуни върху обувките си и с леко учестен пулс се отправи към другото стълбище. Бяха минали няколко дни, откакто бе говорил със Сибил. Наистина трябваше да отдели малко повече време.
	На горната площадка бутна вратата на противопожарния изход и се приближи по коридора към сестринското отделение.
	— Доктор Бекър — каза една от сестрите, вдигайки глава. — Подранили сте.
	— Имам повечко време — включи той усмивката си. — Някаква промяна?
	— Откакто бяхте тук последния път, никаква — отвърна тя, но не можа да се усмихне.
	„Промяна“ бе евфемизмът на Бекър за „смърт“. Трябваха й само една-две негови визити, за да го разбере.
	— Ами добре — каза той. — Ще отида да хвърля едно око. Само ми кажете къде не трябва да ходя.
	— В седемстотин и дванадесета стая. Правим радиоактивна проба.
	— Няма да ходя натам — обеща Майкъл.
	Той я остави на бюрото й да се рови в бумагите, които сякаш вечно съпътстваха труда на сестрите. Спря се пътьом в две стаи така, за камуфлаж, преди да се отправи накрая към тази на Сибил.
	— Будна ли си?
	Когато влезе в стаята, я завари със затворени очи, които не се отвориха и при подвикването му, обаче тя бе на система, която в момента работеше.
	— Сибил?
	Очите й пак не помръднаха. Той огледа коридора за последен път, после пристъпи към леглото й, наведе се, допря пръсти до челото й и промърмори:
	— Хайде, хайде, излизай…
	Телевизорът зад него бе настроен на _TV3_ и в момента вървеше някаква игра. Когато отново се извърна към Сибил, тя бе отворила очи и трескаво ги въртеше наоколо.
	— Не, не. Не чакай никаква помощ, скъпа — пропя Бекър тихичко. — Отникъде няма такава.


	Бекър прекара в болницата един час. Екипът го пое веднага след като излезе от фоайето.
	— Има много странен израз на лицето… — изрече в чантичката си една жена, която беше от ченгетата. — Върви право към мен.
	Седнала на една пейка вън, тя проследи с поглед Бекър по тротоара, забила поглед в разтвореното пред лицето й списание, изчака го да мине покрай нея и отново вдигна очи, загледана в гърба му.
	— Какво му е странното? — попита шефът на екипа, докато кръгът отново се затваряше около патолога.
	— Нямам представа — отвърна жената. — Като че ли току-що е правил секс или нещо такова.
	— Израз, който ти е до болка познат — подхвърли едно от ченгетата на име Луис.
	— Стига глупости! — скара се шефът. — Залепи се за задника му и гледай да не го стреснеш. Засега се справяме прекрасно.
	Бекър повървя още малко, после изведнъж направи няколко танцови стъпки, сякаш готов да започне джига. Стори го за секунда, като че ли несъзнателно, но все пак не съвсем — усети се навреме, огледа се сконфузено и продължи нататък.
	— Това пък какво беше, по дяволите? — възкликна жената.
	— Да не ти показа среден пръст? — попита Луис.
	— Стига! — ядосано се обади шефът. — И аз го видях, но не знам какво е. Трябваше да вземем камера, мамка му! С какво удоволствие щях да го заснема!
	Екипът го проследи до дома му, където наблюдението пое друг екип. Луис, който обичаше да пуска майтапи, се върна в полицейското управление и на входа се сблъска с криминалния репортер от Канал Осем.
	— Какво става, Луис? — попита го репортерът. — Работиш ли по нещо интересно?
	— Има нещо такова — отвърна Луис хитроумно и наклони глава встрани. — Адски готина работа, само да можех да ти кажа…
	— Изглеждаш така, сякаш се връщаш от следене — стреля напосоки репортерът. — Облечен си като нормален човек.
	— Аз ли съм казал следене? — ухили се Луис.
	Той обичаше репортерите. Няколко пъти го бяха показвали по телевизията.
	Репортерът смръщи вежди.
	— Хей, да не би да работиш по онази работа с Бекър?
	Усмивката на ченгето угасна.
	— Не мога да коментирам. Наистина.
	— Няма да те прецакам, Луис — подхвана го репортерът. — Знаеш, че отнякъде изтича информация и целия каймак го обира _TV3_.
	Луис обичаше репортерите…


>	21.

	Андерсън хвърли два кафяви плика на бюрото на Лукас.
	— Доклад на екипа за наблюдение и резюме от разпитите на хората в театъра и приятелите на Армистед — каза той.
	— Нещо интересно? — попита го Дейвънпорт.
	Беше се облегнал на стола и бе качил краката си на бюрото. От тонколоната на пода до него се носеха здравите барабани на _Radar Love_*.
	[* Песен на групата „Голдън Иъррингс“. — Б.пр.]
	— Нищо особено — отвърна Хармън и жълтите му зъби проблеснаха за миг. Той беше компютърният гений в отдела. Обличаше се като битник, но навремето беше кръвожадно улично ченге. — По-голямата част от деня си е прекарал или вкъщи, или в болницата.
	— Добре, ще им хвърля едно око — каза Лукас и се прозя. — Ако в близко време не направим някакъв пробив…
	— Чух за това от Даниъл — кимна Андерсън. — Тоя щурм на шибания склад ни изкара задниците от огъня за малко, обаче за днес нямаме нищо.
	— Колко телевизора заловихме?
	— Сто четиридесет и четири. Дванадесет дузини. Голяма работа. Освен това и тридесет видеомагнетофона „Хитачи“, шест кантара за баня „Сънбийм“, около тридесет кашона тоалетна хартия и един сандък гуми „Стимула“, за които Тери вика, че били само за лична употреба. Чудя се дали стават.
	— Кое?
	— Гумите…
	— Не знам. Лично аз карам „Гудиър Ийгъл“, за всички сезони.
	Андерсън си тръгна, а Лукас пое докладите в ръце и ги запрелиства. Бекър изтанцувал джига — веднага го забеляза и се сети за онази вечер, когато бе надникнал през прозореца му и го бе видял да върши същото. Какво правеше той в болницата? Може би няма да е зле да се провери още веднъж.


	В доклада друго любопитно нямаше. Лукас го бутна настрани и чувствайки се приятно сънлив, широко се прозя. Грубичка и силничка беше тази Каси в секса. Интересна.
	И различна. Той я наблюдаваше, сравняваше я с Дженифър, намираше разликите. Джени се бе обвила в труднопробиваема броня, придобита от годините като репортер. Лукас имаше същата черупка. По-голяма част от хората с професии, при които се работеше с хора, притежаваха такава обвивка.
	— След като се сблъскваш с толкова помия в този живот, трябва да измислиш начин да живееш с нея — бе казала веднъж Дженифър. — Репортерите и ченгетата се обграждат в нещо като защитна черупка. Щом можеш да се смееш право в лицето на някой откачен похитител на деца и жени, значи не е необходимо да го взимаш на сериозно.
	— Да, някак като че ли го заобикаляш… — бе отвърнал Лукас.
	— Видя ли? Точно това исках да кажа.
	Каси нямаше черупка. Каквото и да й се случеше, тя го усещаше с всичките си сетива. Психотерапията, според нея, бе нещо нормално. По-голямата част от хората страдаха от нещо, но се чувстваха много добре, ако имат пред кого да си изплачат болката, макар и да се налагаше да плащат на някого, за да ги слуша.
	Понякога, докато беше още с Дженифър, Лукас оставаше с чувството, че и двамата копнеят да поговорят малко, да отпуснат насъбралото се налягане, но не можеха. Говоренето щеше да ги направи твърде уязвими и двамата се познаваха добре — единият от тях сигурно щеше да се възползва от уязвимостта на другия.
	— Всеки си пати. Хората те използват, играят си с теб, както си искат — бе му отговорила Каси, когато й разправи за това. — Какво толкова, по дяволите? Всеки си пати по един или друг начин.
	И Лукас още веднъж се бе опитал да направи напречен разрез на епизода с депресията си.
	— Още от тийнейджър ходя по жени. Намалих драстично темпото, когато тръгнах с Дженифър… е, кръшнах един-два пъти, но то бе нищо… Ала работата е там, че когато тя си тръгна… аз просто спрях. И паднах в дупката. Истинското падане стана всъщност миналата есен, някъде около Деня на благодарността. Тъкмо се бях върнал от Ню Йорк, където се срещах с една жена, която беше решила да приключи връзката ни. Мислех, че ще полудея. Ама не така като на кино. Също както полудяваш, ако не станеш два дни поред от леглото. Не си плащаш ипотеката само защото не можеш да се насилиш да напишеш един чек.
	— Веднъж и аз не си платих данъците по същата причина — бе му отвърнала Каси сериозно. — Имах парите, но някак си не можех да се насиля с канцеларската работа.
	— Бях в тая дупка два-три месеца и когато накрая почувствах отново движение, се страхувах да погледна жена. Каквато и да е. Страх ме беше, че ако не стане нищо, ще се хлъзна обратно в трапа. Предпочитах цял живот да живея без жена, но да не падам пак в дупката. Всъщност бих направил какво ли не, само и само да не се смъкна отново вътре.
	— Кофти ти е било — бе отвърнала Каси просто. — Ето в такива моменти човек има нужда от някоя с големи цици, така че да можеш да си завреш главата между тях, да си налапаш палеца и да смучеш, да смучеш…
	Лукас бе започнал да се смее, опитвайки се да си набута главата между гърдите й, тъй като едно действие влечеше след себе си друго…


	Даниъл влезе в кабинета на Лукас и затвори вратата.
	— Имаме проблем.
	— Какъв проблем?
	Куентин прокара длан през оредяващата си коса; на лицето му бе изобразено нещо средно между гняв и смущение.
	— Кажи ми истината: давал ли си някакви материали на Канал Осем?
	— Не. Аз работя с една жена от _TV3_ и…
	— Да, да, знам за нея. А на Осмицата не си давал нищо, така ли?
	— Не, Бог ми е свидетел — закле се Лукас. — Какво е станало?
	Даниъл се тръшна на стола.
	— Преди малко ми се обади Джон Еърс от Канал Осем. Каза ми, че според негови източници, ние сме започнали наблюдение над заподозрян и всеки момент ще го пипнем. Отрекох. Да, но оня разправя, че източникът му бил надежден. Пак отрекох и добавих, че измислените истории могат да навредят на следствието. Онзи се наежи, разменихме си една-две любезности, после каза, че щял да си помисли.
	— Това означава, че ще го пуснат — напрегнато отбеляза детективът. — Трябва да се обадиш на директора на станцията.
	— Късно е — изпъшка Даниъл и посочи часовника на стената. Дванайсет и петнайсет. — Беше водеща новина на обедното предаване.
	— Кучи син такъв! — изстена и Лукас.
	— И аз това казвам…


	По-късно през деня намина Дел.
	— Ударихме джакпота и сега не мога да я спра. Само за Бекър приказва и _настоява_ да се заема с него. Проблемът е там, че май не знае много.
	— Все пак?
	— Според нея, той наистина може би е на някакъв стимулант или транквилант. Понякога бил много странен. Ето ти и още нещо: нашето момче има някаква тръпка към очите.
	— Така ли? — Лукас се наведе напред. Това наистина бе _нещо_. — И каква по-точно?
	— Спомняш ли си, като ни разправяше как обичал да я унижава? Карал я да му духа и изобщо такива работи. И когато тя го правела, той винаги я карал да си държи главата така, че да я гледа в очите. Често говорел нещо… в смисъл че очите били огледало на душата или нещо от този род.
	— Тези прекрасни светлини, тези прекрасни прозорци към душата… — цитира Лукас унесено.
	— Кой го е казал това?
	— Не си спомням. Едно време ходех на литературни курсове и си го спомних оттам.
	— Е, явно наистина има специално отношение към очите. И тя още се стряска, като го види някъде из болницата.
	— Има ли някаква представа с какво се занимава сега?
	— Не. Да я питам ли?
	— Да. Пак ще се видите, нали?
	— Да, щом искаш да я поизцедя още малко — отвърна Дел.
	— Нямах предвид това — рече Лукас. — Исках да кажа… Доста добре изглеждаш.


	Бекър научи за следенето от Друз. Очакваше обаждане от него, за да го предупреди за третото убийство, и проверяваше телефонния секретар през няколко часа.
	— Според Канал Осем, полицията провежда наблюдение над заподозрян — каза Друз, без да се представи. — Оглеждах се и разбрах, че това не съм аз.
	И това бе всичко.
	_Какво?_ Бекър не можеше да се съсредоточи и превъртя съобщението отново.
	— Според Канал Осем…
	Наблюдение? Превъртя лентата. Съзнанието му работеше бясно. Ако следяха Карло и са го видели да се обажда по телефона, дали не са могли да проследят до кого звъни? Според него не, но не бе съвсем сигурен. Обаче едва ли следяха Друз — как биха могли да стигнат до него? Рисунката? Може би.
	Много по-вероятно беше обектът на следене да е самият той, ако, разбира се, всичко това не е журналистическа измислица. Образът на студента в тоалетната изплува в паметта му, после и на онзи в асансьора…
	Никакви военни обувки, каза си той. Полицейски…


>	22.

	Капризите на времето вилнееха из целия щат — от канадски студ до мексиканска жега. На Друз му се струваше, че сякаш диша вода. В Западна Минесота вилнееха бури — по телевизията казаха, че бурята ще стигне и до Минеаполис още преди девет часа. От междущатската магистрала Карло виждаше далечните проблясъци в небето на северозапад. Бурята обаче още бе твърде далеч, за да се чуват и гръмотевиците.
	„Мейпълууд Мол“ беше североизточният търговски център за Сейнт Пол, разположен в предградията. Ниска престъпност, висока степен на охолство. Момчета в кожени якета, подрастващи момиченца, демонстриращи без страх впитите си клинчета.
	Друз обикаляше паркинга, оглеждайки пазаруващите. Търсеше жена, която да си тръгва. Някъде около четиридесетте, за да се впише в почерка. Ако я ликвидираше на подходящо място, нямаше да има нужда да я мести. „Направи го направо на паркинга, остави я там — каза си той. — Колкото по-бързо я намерят, толкова по-бързо ченгетата ще ни обърнат гръб.“
	Спря на пресечката между две алеи и в светлината на фаровете му мина жена — беше с жилетка, панталон и високи токчета, стиснала чантичката си с две ръце, с решителен израз на лицето. „Малко старичка — помисли си той — и не на подходящо място.“
	Карло паркира, излезе от колата и с ленива крачка се отправи към огромния универсален магазин. През паркинга бавно мина полицейска кола и той се насочи към входа. Бе обработил лицето си с грим и бе нахлупил шапка с широка периферия, така че при повече от три-четири метра едва ли можеше да се види нещо. Но ако забележеха носа… Той придърпа шапката надолу към челото си.


	Друз беше обезпокоен. В началото, когато двамата съставяха плана, всичко бе изглеждало просто. Майкъл ще ликвидира Армистед, а Карло ще елиминира Стефани Бекър. Така и двамата получаваха онова, което искаха: първият — свободата, а вторият — сигурността си. И двамата щяха да имат непоклатими алибита. Ако натискът върху Бекър се окажеше непоносим, Друз щеше да извърши трето убийство. Никакъв проблем. Обаче на пътя им се изпречи Любовника…
	Дали беше Джордж? Приличаше на мъжа, който се появи в хола на Бекър, но той бе увит само в хавлия, оредяващата му коса бе влажна, а чертите на лицето — разкривени от изумление. На това отгоре Карло го бе видял само за част от секундата. Не беше ли малко по-едър от Джордж? Сега, след като бе изминало толкова време, Друз вече не бе сигурен. Беше разгледал твърде много снимки на мъже, които изглеждаха горе-долу по същия начин. „Задръстен съм от информация“, помисли си той.
	Бекър… Вече не бе сигурен в него. Бяха се видели след едно представление в кафенето на театъра — Майкъл бе там с жена си и цяла група лекари от университета. Застанал в периферията на групата, сам. Друз бе влязъл вътре да изпие едно питие. Забеляза красивия мъж моментално, не можеше да свали очи от него — беше толкова…
	Бекър също бе очарован. Той дори направи първата крачка: _Здравейте! Май ви видях на сцената преди няколко минути…_
	И вече по-късно, много по-късно, когато двамата станаха… приятели, нали така?… Майкъл бе казал:
	— Ние сме двете страни на една и съща монета, приятелю, попаднали сме в капана на собствения си външен вид.
	Но не външният им вид ги бе събрал заедно. Беше нещо друго — вкусът към насилието? Или може би още нещо?


	Той застана до перилата на горния етаж и впери поглед надолу към приземния. Центърът бе пълен с пазаруващи, оглеждащи щандовете, някои все още облечени в зимни дрехи в тъмни цветове, мрачни, с подаващи се от джобовете ръкавици. Други, обикновено по-младите, реагирали веднага на топлите ветрове от Мексиканския залив и тръгнали почти по лятно облекло — с тениски под тънките якенца, бермуди за момчетата и къси панталонки за момичетата.
	Друз съсредоточи вниманието си върху жените. На около четиридесет. Привлекателни. Някоя, която би се харесала на убиец психопат. Такива имаше десетки — на групи по две-три и съвсем самички. Високи, ниски, дебели, слаби, стройни, намръщени, усмихнати, сериозни, само разглеждащи щандовете, такива, които плащат в брой, и други, плащащи с чек… Той несъзнателно подхвърляше ключовете във въздуха с едната ръка, хващаше ги с другата, връщаше ги обратно и после отново, и отново.
	И накрая направи избора си — ала-бала-ница, турска паница…


	Нанси Дънън не можеше да възприеме цените на дънките. Не можеше… и толкова. Всеки път, като влизаше тук, й се струваше, че последния път е било оптическа измама или някакъв кошмар. Двете близначки винаги успяваха да износят дънките, купени през септември, по едно и също време през пролетта. Две дванадесетгодишни хлапета, четири чифта дънки, по тридесет и два долара чифта… тя впери празен поглед в пространството и с мърдащи устни запресмята. Сто двадесет и осем долара. Божичко, откъде да ги вземе? Може би от „Виза“ все пак имаха известно чувство за хумор.
	Тя вдигна дънките на светлината, оглеждайки ги за дефекти, и забеляза подчертано дамската кройка. Дванадесетгодишни, обаче бедрата им вече се закръгляха. Сигурно от хормоните в закуската им.
	Покрай нея мина някакъв мъж, крачещ с безцелна походка. Имаше нещо странно в лицето му, макар че бе трудно да се определи точно какво. Бе нахлупил старомодна кафява шапка с широка периферия, която бе дръпнал силно надолу. Забеляза го между крачолите на дънките, докато ги оглеждаше — кратко _щрак_, когато очите им се срещнаха — после и двамата едновременно отвърнаха погледи. Нокътят й попадна на едва забележим дефект и тя се вгледа. „Набито око имаш, Дънън“, каза си тя. Сложи този чифт настрани и избра друг.
	Понякога Нанси си мислеше, че е хубавка, а понякога бе сигурна, че не е. Подстригваше тъмната си коса късо, не прекаляваше с грима, поддържаше формата си с всекидневни кросове из квартала. Не си блъскаше много главата в размисли дали е красива или не, макар да претендираше за най-хубавия четиридесет и три годишен задник в квартала. Съпругът й я обичаше, тя — също, и двамата обичаха децата си.
	Отнесе дънките на касата, изстена, когато видя отрязъка на „Виза“ и го пусна в чантата си.
	— Ако мъжът ми го открие, ще ми извие врата — каза тя на момичето зад касовия апарат.
	— Да, но… — Момичето отметна русата си коса с усмивка и с обиграни жестове сложи покупката в найлонова торбичка. — Все пак дънките са чудесни.
	Нанси излезе от отдела за облекло и загледана във витрините на дамската мода, бавно се отправи към изхода. Мъжът с широкополата шапка бе зад нея на ескалатора, поел към същия изход. Тя го забеляза, но не се замисли и излезе от входа до сладкарския щанд.
	Висок гимназист в кожено яке и с боядисани в бяло бакенбарди и обичка на ухото й отвори вратата. Загледа се за миг в задника й и тя се усмихна вътрешно. Когато бе в подрастваща възраст, някъде през петдесетте, също имаше момчета с бели бакенбарди, но те по-скоро биха си прерязали вените, отколкото да си закачат обичка.
	Нанси прекрачи високия бордюр към паркинга, спря пред колата си и забърка в чантичката за ключовете. Мъжът с широкополата шапка мина покрай нея. Малко остана да му кимне — двамата бяха срещнали погледите си няколко пъти в магазина — но се сдържа. Отключи, отвори задната врата, хвърли пакета с дънките на задната седалка, после седна отпред и запали двигателя. Към осем щеше да си е вкъщи. Каква беше програмата на телевизията за тази вечер?


	Друз бе готов, стиснал точилото в джоба си — същото, което бе използвал и при Джордж. Бе го почистил идеално и отново го бе сложил в чекмеджето в кухнята. Да е готово, когато му потрябва. Той последва жената навън, мина подир нея през паркинга, склонен да действа, оглеждайки се непрекъснато за други хора, за влизащи или излизащи фарове… С една дума, бе готов.
	Жената спря до първата кола на паркинга — бял „Шевролет Спектръм“. Притисна пакета с коляно към колата и започна да рови в чантата си. Бяха ясно изложени на показ за всички от магазина. Ако сега предприемеше нещо, можеха да го видят. Той хвърли поглед през рамо — хора по тротоарите, пред входа, влизащи, излизащи… По дяволите!
	Изведнъж се почувства пълен глупак. Ако избере жена вътре, откъде, по дяволите, да знае къде е паркирала? Спокойно можеше да е спряла колата в началото, както тази, откъдето можеше да го види целият свят. Или пък в колата да я чака син или съпруг. Трябваше да си избере жена навън. Той мина покрай Нанси Дънън, несъзнателно продължавайки да подхвърля ключовете с едната ръка и да ги лови с другата. Жената го погледна с безразличие, после отново насочи вниманието си към чантата. Без да се обръща, Карло продължи нататък, чу затръшването на вратата и паленето на двигателя…


	Друз се върна при колата си, премести я в другия край, пробва едно място, видя, че от него не се вижда добре, и опита друго. Добре. Изгаси двигателя и зачака. Бе паркирал под остър ъгъл спрямо единия от страничните изходи. Хората не би трябвало да поглеждат насам, затова пък той можеше да ги гледа, като излизат.
	Минаха пет минути. Нищо. След това излезе една двойка и се запъти към мястото, където бе паркирал. Подир тях, на около двадесет метра, вървеше сама жена. Двойката намери колата си — мъжът отиде до дясната врата да я отключи, после отвори багажника и сложи покупките вътре. Жената, която беше сама, стигна до колите, когато мъжът вече бе хлопнал багажника и тъкмо отваряше лявата врата. На около тридесет метра от Друз, жената стигна до колата си, отключи я и се накани да влезе в нея. Двойката обаче нещо се позабави с тръгването и тя подкара колата си почти заедно с тях. В следващите няколко секунди задните им светлини изчезнаха по посока на изхода.
	Мамка му! Тази беше добра. Може би по-младичка, но щеше да свърши работа. С ниско дръпната над челото периферия, той се смъкна надолу в седалката. Хората продължаваха да влизат и да излизат през осветените врати. Ала-бала-ница, турска паница…


	Келси Ром бе облечена в яркочервена блуза и джинси и обута с бели маратонки. Косата й бе дълга, червилото — тъмно. Работеше на половин работен ден в „Мейпълууд“, другата половина — в един магазин в Роузвил, а през уикендите — в Таргет. Понякога й ставаше лошо от толкова работа, краката я боляха така, че не можеше да ги свие, за да седне. Обаче нормална работа се намираше много трудно. Икономия, казваше й нейният шеф в „Мейпълууд“. Събираш банда работници на половин работен ден и не плащаш осигуровките им. И с графика е по-лесно, твърдеше. Вината не била негова — в края на краищата той не бил собственик на магазина. Просто изпълнявал заповеди.
	Същото беше и на останалите две работни места. Ако не й харесвало, имало достатъчно ученици и студенти, готови да заемат мястото й. Не се искаше и кой знае какъв майсторлък. Прекарваш кода на стоката пред сканиращото устройство и на касовия апарат излиза цифра. Въвеждаш колко долара ти дават и машината ти изписва рестото. Келси Ром имаше нужда от тази работа. Две деца, и двете в прогимназия. Не че ги обичаше кой знае колко, но си бяха нейни, по това поне две мнения нямаше.
	Келси вървеше с наведена глава. Винаги ходеше така. По този начин не виждаш много неприятни неща. Не видя и Друз. Тя се приближи до колата си — „Шевролет Кавалиър“ от 83-а, кафяв и очукан… климатикът не работеше, радиото бе развалено, гумите си отиваха, спирачките пищяха истерично, предната брава бе счупена…
	Пъхна ключа в ключалката. Мярна мъжа в последната секунда и започна да извръща глава към него. Стоманата се вряза зад ухото й и последното нещо, което Келси Ром видя в живота си, бе осветеният вход на „Мейпълууд Мол“ и едно хлапе, облегнато на перилото отпред.
	Ако някой й бе казал, че животът й ще свърши по такъв начин, тя щеше да кимне. И щеше да каже:
	— Вярвам.


	Друз я видя как изскача забързано от изхода и разбра, че се насочва към мястото, където бе паркирал. Открехна вратата, за да не изщрака после при отварянето. Жената вървеше с наведена глава право към редицата коли зад него. Прекрасно. Идеално. Той излезе и тръгна с ленива крачка покрай редицата, подхвърляйки ключовете от едната ръка в другата. По тротоара и ниската платформа пред входа на супера все още имаше хора, едно хлапе дори бе застанало отпред, но гледаше в друга посока. Май щеше да стане…
	Тя се приближаваше към задната редица, без да му обръща внимание, и свърна към едно старо шеви. Друз разбра накъде върви и реши да действа, минавайки напряко между колите. „Ако ключовете са вече в ръцете й, ще закъснея.“ Той пусна своите в джоба си, стисна дръжката на точилото и ускори крачка. Все още без да вдига глава, жената спря пред колата и започна да рови в чантата си. „Като къртица — помисли си Карло. — Рови.“ Вече бе съвсем близо, виждаше лъскавия плат на ризата й, огледа се — никой…
	И в следващия миг вече бе там, точилото изсвистя във въздуха, жената леко изви глава в последната секунда…
	Стоманата се стовари в главата й, тя падна, удряйки се в колата — също както бе станало с преподавателя. В този случай обаче жената вдигна шум — силен, нещо като грак на врана — когато въздухът излезе от дробовете й за последен път. Друз се огледа — всичко като че ли беше наред. Хлапето пред входа се бе преместило към казана за боклук и май гледаше насам… но не мърдаше.
	Той се наведе, бръкна в чантичката, извади ключовете, отключи вратата, вдигна жената и я набута в шевито. Между предните седалки имаше колона със селектор за автоматична трансмисия и тя се просна върху нея с безволевите движения на парцалена кукла. Друз се изправи, отново огледа паркинга, после се вмъкна след нея и прилепи пръсти към шията й. Не дишаше. Беше си отишла.
	С отвертка той обработи очите й.


	Тази вечер Бекър бе на крилете на Красотата — леко щипване от амфетамина, само топване връхчето на езика в малко киселина и… Съзнанието му работеше без усилие — обработваше проблемите като че ли безспир, сякаш разполагаше с всичкото време на света… макар че вероятно бе изминало доста… когато се прибра, навън бе все още светло… а сега бе тъмно… Откога ли?… Отново се отнесе.
	Черил Кларк му се бе обадила в офиса.
	Ще й се да се върне, помисли си той. Знае, че жена му вече я няма. Иска да му се докара. И му каза нещо интересно — виждала се с някакво ченге. Интересували се от любовните му похождения, от личните му навици. Помислила си, че трябва да му каже.
	Може би пак ще се види с нея. Постепенно бе станала отегчителна, но бе прекарал с нея няколко нощи, които…
	Съзнанието му бе като течен огън. В устата си усещаше вкуса на _MDMA_, чувстваше го под езика си. Какво? Още ли? Трябваше да бъде май малко по-умерен… Когато се върна — тоест върна се за толкова, колкото да разбере, че му няма нищо — намери решението на проблема със следенето. Толкова просто — било е там през цялото време. Той имаше приятел във властта, нали така?


	Екипът пое Бекър още щом потегли от дома си и тръгна подир него по Хенепин авеню, излизайки на междущатската магистрала за Хенепин. Той отиде до библиотеката, паркира отпред и влезе вътре. Екипът — след него. Погледна в някаква книга от отдела за справки. После тръгна обратно към колата. Едно от ченгетата надникна да види книгата — телефонен указател за Сейнт Пол. Ченгето забеляза и на кои страници беше спрял Бекър: ако е имал време да прочете всички имена, той току-що бе открил адреса на Лукас Дейвънпорт.
	Прехвърлиха Мисисипи и поеха на юг. Хубав квартал… По дяволите тези адреси в Сейнт Пол — числата нямаха нищо общо с улиците. Започват от едно и после следва някакво тяхно си броене.
	„Къщата на Дейвънпорт не прави кой знае какво впечатление — помисли си той, като я намери, — освен с разположението си. Едноетажна, зидана, бели стени, голям преден двор. Хубава, не страхотна. Стефани не би й обърнала внимание.“ Прозорците светеха.
	Позвъни на вратата и само секунди след това Лукас излезе.
	— Офицер Дейвънпорт — кимна му Бекър, радвайки се да го види. Ръцете му бяха пъхнати в джобовете на полушубката. — Казахте, че ще направите нещо да не ме безпокоят. Да, но мен ме следят през цялото време.
	Лукас, стреснат и объркан, излезе на площадката. Лицето му бе като издялано от дърво и Майкъл отстъпи.
	— Какво?
	— Да, следят ме — повтори Бекър и махна с ръка назад, без да се обръща. — Знам ги, че са някъде подир мен в момента. И това не е параноя. Видях вашите служители да ме следят. Млади хора, облечени като студенти и с полицейски обувки…
	Лицето на Дейвънпорт изведнъж се изкриви в гримаса — заприлича на кучешка муцуна, помисли си Бекър. Лукас рязко се приближи към него, сграбчи го за реверите, повдигна го и краката му увиснаха във въздуха.
	— Пусни ме… — успя да каже само Майкъл.
	Наистина бе силен, но Дейвънпорт го държеше неудобно близо до себе си, а и ръцете му бяха в джобовете. Опита се да го отблъсне, но ченгето го стискаше здраво и го разтърсваше, обхванато от пристъп на ярост.
	— Още веднъж да не съм те видял около къщата си! — изсъска Лукас с широко отворени, налудничави очи. — Ясно ли ти е, боклук такъв? Последния тъпанар, дето се появи наоколо, го убих! Ха си се мярнал още веднъж, ха съм те пречукал като него!
	— Съжа… съжалявам — заекна Бекър.
	Дейвънпорт вече не беше хладното и пресметливо ченге, дошло да огледа спалнята на Стефани. Широко отворените му очи не помръдваха от него, главата му бе издадена напред върху стегнатите мускули на шията, ръцете му бяха твърди като камък.
	Лукас го пусна, блъскайки го назад.
	— Изчезвай! Омитай се веднага оттук!
	Бекър залитна. Вече от тротоара, на три-четири метра от площадката, той каза:
	— Исках просто да не ме следите, да не ме тормозите…
	— Обади се тогава на началника — отвърна Лукас студено и злобно. — А сега върви на майната си и повече да не си се доближил до къщата ми!
	Дейвънпорт се прибра и затръшна вратата. Майкъл постоя на тротоара, още не можейки да повярва. Ченгето бе приятелски настроено, разбираше някои неща…
	Бекър бе вече в колата си, когато избухна и неговият гняв.
	Беше се държал с него като с руски мужик! Изрита го по стълбите. Изхвърли го. Той удари по волана с отворена длан. Представи си как замахва с ръка, юмрукът му се забива в носа на Дейвънпорт, кръвта потича по дървеняшкото му лице, помисли си как го рита, целейки се в топките…
	— Тоя шибаняк… тоя шибаняк се държа с мен като… като… Шибаняка му с шибаняк… хубавичко ще го наредя… Шибанякът се държа с мен като с…


	Докато Бекър се отдалечаваше от дома на Дейвънпорт, сподирен от екипа, един тийнейджър мина покрай колата на Келси Ром и надникна вътре. Тая да не се чука с някого? Защо е…
	Беше се облегнал на перилото пред входа на супера, чакайки да му се случи нещо интересно. Не знаеше какво точно. Оня тип там… За рождения ден му бяха подарили една касета с _Даркман_ — любимия му филм. И оня тип приличаше на Даркман… е, превръзките ги нямаше, но шапката бе същата… И нещо наистина се случи.
	Видя как този тип се навежда да влезе в колата. Остана така превит само за една-две секунди, след което се измъкна, качи се в друга кола и потегли. На хлапето изобщо не му мина през ума да погледне номерата. Освен това не разбираше много от коли. Беше най-обикновено хлапе, което обича следобед да погледа _Даркман_ след училище, да се пошляе…
	Колата с жената не помръдваше. Когато другият автомобил, този с Даркман, се изгуби нанякъде, хлапакът помисли малко, после се отправи нататък между колите с ленива крачка. Каква беше тая? Дали не беше някоя курва, от онези, дето въртят свирки по задните седалки на колите? Ето нещо, което трябва да се види.
	Той се приближи, надникна…
	— Ооо, господи… ооо, господи… — Хлапето хукна към супера, размахвайки ужасено ръце, и малко преди да стигне до входа, писна: — Помощ… Помощ!


	Лукас, още неуспокоил се от посещението на Бекър, работеше по „Друидите“, когато му се обадиха.


>	23.

	Над Минеаполис бе надвиснала буря, когато Лукас излезе от къщи — надвесените ниско над земята тъмни облаци се озаряваха от непрестанните проблясъци на светкавиците, дърветата се огъваха под напора на вятъра. Той пое на север, към магистрала 280, светлините от централната част на Минеаполис останаха на запад, едва мъждукащи през завесата на проливния дъжд. Бурята го свари точно преди да завие на изток — отначало по стъклото отпред затупаха тежки като разтопено олово дъждовни капки, които веднага се превърнаха в порой, а след това и в град. Ледените топчета барабаняха по покрива, отскачаха от пътя пред него, проблясвайки за миг в светлината на фаровете. Той пое на изток по I-694 и градушката изчезна, заменена от дъжд, който постепенно отслабна и накрая съвсем спря. Беше оставил фронта на бурята зад себе си.
	Околните сгради пречеха на Лукас да види търговския център, но в прозорците им се отразяваха проблясъците на червените полицейски буркани. Изходът от магистралата за центъра бе блокиран. Той отби поршето по банкета и продължи напред покрай спрелите автомобили. Към колата му веднага затича едно ченге от пътната полиция и Лукас му показа картата си през прозореца.
	— Дейвънпорт — каза ченгето, навело се да прочете името. — Карайте след мен. Ще ви заведа.
	Полицаят затича пред него и отведе поршето пред заграждението. Улицата представляваше ад, претъпкана от хора, изсипали се от центъра в желанието си да се махнат оттук по най-бързия начин, от зяпачи, мъчещи се да минат колкото е възможно по-близо, за да видят каква е тази суматоха, а отзад и отпред непрекъснато напираше нормалното за този час на деня движение. Пътната полиция се бе отказала да го отбива и вместо това гледаше да изкара колкото е възможно повече хора от центъра. На заграждението ченгето каза нещо на останалите, те спряха движението, оставиха една пролука, през която Лукас едва се промъкна, но накрая успя да стигне до паркинга.
	— Благодаря — спря за миг той до тях. — Не можах да си взема дрехи за дъжд, бурята ме завари на път… Ако имате нещо…
	Ченгето кимна и му махна да продължава.


	Покрай паркинга бяха наредени колите на репортерите и телевизиите — намираха се на около стотина метра от очукан кафяв шевролет. И четирите врати на колата бяха отворени, окъпани в ослепителната светлина на прожекторите. Лукас остави поршето при другите полицейски коли, слезе и закрачи към шевито.
	— Дейвънпорт! Насам!
	Едно от ченгетата, разговарящо с друг полицай в цивилен пуловер, му махна и Лукас се приближи.
	— Джон Барбър, Мейпълууд — представи се униформеният. Имаше бледосини очи и дълга брадичка. — А това е Хауи Бърксън… Хауи, я иди да кажеш на тия хуни от телевизията, че трябва да изчакат още двадесетина минути.
	Бърксън тръгна нататък, а Барбър се обърна към Лукас:
	— Ела.
	— Дали е той, не знаеш ли? — попита го детективът.
	Барбър сви рамене:
	— Един от вашите се мотае наоколо… Шиърсън. Той разправя, че почеркът бил същият. Изчакай да видиш лицето й.
	Лукас отиде и погледна, после се извърна и двамата бавно обиколиха колата.
	— Изглежда, той е — каза накрая мрачно. — Един обикновен имитатор не би си дал толкова труд.
	— Същото каза и Шиърсън.
	— А къде е той между другото? — попита Дейвънпорт и се огледа.
	Барбър се ухили.
	— Каза, че ние сме се справяли отлично. Чух, че отишъл да огледа ризите в магазина.
	— Задник — беззлобно рече Лукас.
	— И ние си казахме същото… Впрочем намерихме едно хлапе, което твърди, че видяло човека.
	— Какво? — Лукас се закова на място. — Видяло го е?
	— Чакай, не се надявай на кой знае какво — побърза да го охлади Барбър. — Било е на около стотина метра и не е обръщало много внимание. Видяло е колата му, но няма представа нито от марката, нито от модела. Даже и цвета не е видяло… Нищо не е разбрало. Разправя, че убиецът приличал на някакъв герой от комикс.
	— Тогава откъде знаеш, че е видяло…
	— Видяло жената да отива към колата си. Не й обърнало никакво внимание, просто си висяло, но минутка по-късно забелязало някакъв мъж до колата й. Изглеждало, сякаш й помага да влезе вътре. После, две минути след това… то всъщност не знае колко точно… видяло мъжа да си тръгва. А колата на жената останала. И хлапето ни каза… още преди майка му да дойде тук… как си помислило, че жената вероятно е курва, дето прави свирки по колите, или пък се занимава с наркотици. Разбираш как му работи умът, нали? И отишло просто да хвърли един поглед…
	— Значи твърдо е видяло онзи тип.
	— Така май излиза — отвърна Барбър.
	— Заведи ме да поговоря с него.


	Хлапето бе стройно, размъкнато тийнейджърче с наколенки за скейтборд на краката, ръкавици без пръсти, дълга до раменете мръсна руса коса и човек оставаше с впечатлението, че в училище май не му върви особено. На главата си бе нахлупило бейзболна шапка с дълга козирка, килната на една страна над ухото му. Майка му се бе надвесила като квачка и хвърляше ядосани погледи ту към него, ту към полицаите.
	— Може ли за минутка? — попита Лукас, когато Барбър го доведе.
	— Ами… сигурно, те не ми дават да мръдна никъде — отвърна хлапето и отмахна кичура коса от очите си с полузащитен жест, също както правеше Каси понякога.
	— Трябва да се приберем вкъщи по някое време — обади се майка му, виждайки в лицето на Лукас нещо като началник. — Той не е…
	— Това е много важно — прекъсна я детективът меко. После пак се обърна към момчето: — Дай да се поразходим малко, а?
	— Може ли и аз да дойда? — попита майката.
	— Разбира се — кимна неохотно Лукас. — Само ви моля да оставите момчето да разказва, става ли? Ако се опитате нещо да помогнете… то няма да е помощ.
	— Добре — кимна тя енергично.
	Ясно, разбираше ситуацията.
	— И така, кажи какво чувство ти навя оня тип — помоли Дейвънпорт момчето, когато тръгнаха из празните коридори на магазина.
	— Какво чувство ми е навял ли? — сбърчи чело хлапакът.
	— Какви вибрации излъчваше? Онова ченге там, Барбър, каза, че не си могъл да го видиш ясно, но сигурно си усетил все пак нещо. Рече, че ти заприличал на някакъв герой от комикс…
	— Не герой от комикс, а _филмиран_ герой от комикс — възрази хлапето. — Гледал ли си _Даркман_?
	— Не, не съм.
	— А трябва. Страхотен филм е…
	— Любимият му — изкудкудяка майка му. — Тия деца…
	Лукас сложи пръст на устните си и тя тутакси млъкна, изчервявайки се.
	— Разбираш ли, тоя Даркман, дето цялото му лице е прееба… ъъъ… размазано — поправи се навреме момчето, хвърляйки поглед към майка си — от ония с качулките. Опитва се да си възвърне лицето с тая кожа, дето…
	— Чакай, чакай малко — спря го детективът. — Нещо не е наред с лицето му ли? На този от паркинга, искам да кажа.
	— Не можах да видя чак дотам, той беше с голяма шапка. Но движенията му бяха същите като на Даркман… такива… Трябва да гледаш филма — рече хлапето сериозно, с широко отворени очи. — Даркман се движи като… не знам. Трябва да го видиш. Нещо като… Не можах да видя дали му има нещо на лицето, но той се _движеше_ така, сякаш му има. С лице, сякаш непрекъснато обърнато настрани.
	— Видя ли го да скача върху жената?
	— Не. Видях я как излиза, после погледнах встрани, след това забелязах него. Той се наведе в колата й, сетне излезе и се отдалечи като Даркман. Сякаш се хлъзгаше. С тая шапка.
	— Хлъзгаше?
	— Аха. Така… хората ходят, нали? А тоя като че ли се хлъзгаше. Като Даркман. Трябва да гледаш филма.
	— Добре. Нещо друго? Каквото и да е. Видя ли го да говори с някого, да прави танцови стъпки… изобщо какво стана след това?
	— Не. Поне аз не забелязах нищо такова. Просто го видях да се отдалечава… А, да, зърнах го да подмята ключовете си, но това е всичко.
	— Да подмята ключовете си ли?
	— Аха. Подхвърляше ги нагоре, после ето така…
	Хлапето подхвърли въображаемите ключове нагоре, пристъпи една стъпка напред и с рязко движение на другата ръка ужким ги грабна от въздуха.
	— Господи! — възкликна неволно Лукас. — Само веднъж ли?
	— Неее, два-три пъти.
	Спряха разходката пред магазина за хладно оръжие. На витрината половинметров макет на швейцарско ножче безшумно се затваряше и отваряше.
	— С какво се занимаваш, моето момче? — попита Лукас. — Ходиш на училище?
	— Аха.
	— Имаш набито око — продължи детективът. — Някой ден може да станеш добро ченге.
	Хлапето отклони поглед встрани.
	— Неее, няма да стана — отвърна то, макар че майка му го сръчка. — Ченгетата се ебават с хората. Не мога да си изкарвам хляба с такова нещо.


	Лукас остави хлапето на разтревожената му майка и на ченгетата от Мейпълууд и от един автомат се помъчи да се обади на Каси. Не трябваше да е на работа, но от апартамента й не се обади никой. Опита в театъра, но и оттам не вдигнаха.
	— По дяволите!
	Каси му трябваше. Той излезе навън и на входа завари Шиърсън и Барбър. Под мишницата си първият стискаше някакъв шарен плик, в който сигурно е имало вратовръзка. Над паркинга се сипеше дъжд, а прожекторите около колата, където жената бе намерила смъртта си, бяха изгасени.
	— Гледам, че си се обзавел — почука Лукас с пръст по шарения плик.
	— Хей, аз не съм тук по служба — отвърна Шиърсън.
	Бе облечен в тъмно кашмирено пардесю, отдолу се виждаше перленосив костюм, бяла риза и синя вратовръзка с пръснати по нея миниатюрни коронки. На краката му светеха безукорно лъснати черни обувки. Дъхът му миришеше на „Джуси Фрут“.
	— Говори ли с хлапето? — попита Барбър.
	— Да — отвърна Дейвънпорт. — Утре трябва да пратим при него стенографка да снеме показанията му. Каза ми, че оня тип си подхвърлял ключовете и направил малка танцова стъпка. Искам това да се протоколира.
	— Обади ни се, ако имаш други въпроси — предложи Барбър.
	— Разбра ли нещо? — попита Шиърсън, вдигнал вежди.
	— Не знам — сви рамене Лукас. Нямаше му и грам доверие. — Какво става с оня психар, дето се занимаваш с него?
	— Грешка няма, той е Любовника — убедено каза Шиърсън. — Крие нещо. Но няма много неща, с които да се захванем. Затова смятам да си налягаме парцалите за ден-два. Докато излезе нещо ново. Обаче Даниъл ми е заповядал да го покривам като глазура сватбена торта.
	— Ами хубаво… — кимна Лукас. — Е, аз трябва да хвърля още едно око на оная кола.
	Барбър тръгна с него и двамата се затичаха под дъжда през паркинга, свили рамене, сякаш да избегнат капките.
	— Твоят приятел има страхотен гардероб — каза полицаят, цъкайки с език.
	— Да, ама един пън ще го бие на тест за интелигентност — отвърна Дейвънпорт.
	Тъкмо вадеха трупа от колата и го увиваха в чаршафи. Дойде още един полицай от управлението в Мейпълууд и съобщи:
	— В колата няма нищо, което да прилича на оръжие. Само опаковки от бонбони, чипс и какво ли не. Тая жена е била заровена в боклук.
	— Добре — каза Лукас и се обърна към Барбър: — Ще ме държиш в течение, нали?
	— Още утре сутринта ще ти пратя всичко готово. Хич не го искаме тоя клоун, дето трепе хора из нашия район.


	Лукас не бе очаквал да научи кой знае колко от самото местопрестъпление. Щом убиецът няма връзка с жертвата, липсва всякакъв видим мотив или рационален метод на действие, единствената следа остават свидетелите или проследими веществени доказателства. Защото един сериен убиец може да си избере време и място или такава ситуация, която да минимализира възможността да бъде видян от свидетели. А уликите, оставени на местопрестъплението — сперма, кръв или тъкан — не помагаха никак, докато престъпникът не бъде заловен.
	Това нападение е било почти съвършено. Почти…
	Бурята бавно утихваше, докато Лукас караше на запад. Някъде далеч на юг имаше още следи от бурята, но от магистралата, по която караше, се виждаше как, включил бордовите светлини, на международното летище в Сейнт Пол каца огромен аеробус. Значи, заключи той, бурята е още далеч.
	Докато стигне до апартамента на Каси, дъждът премина в едва доловим ръмеж. Той се приближи до входа и натисна звънеца, но никой не отговори. Продължи нататък и отиде до театъра, но и там прозорците бяха тъмни. По дяволите! Трябваше му.
	И я намери. Седеше на стълбите пред площадката му, сложила чанта между краката си.
	— Откога си тук? — попита я той, слизайки от колата. — И с какво дойде?
	— С автобуса преди двайсетина минути. Щях да разбия вратата ти, ама съседката ти отсреща не ме изпуска от поглед през прозореца — ухили се Каси и кимна нататък.
	В осветения прозорец се появи възрастна жена и Лукас й махна. Тя кимна в отговор и изчезна.
	— Вярна ми е тя — каза детективът. — Освен това, за да ми разбиеш вратата, ти трябва боен чук… Чакай малко да вкарам колата.
	Каси застана пред гаража, докато Лукас вкарваше поршето до очукания форд четири по четири.
	— Анцуг и маратонки — каза тя, повдигайки чантата, докато той затваряше вратата. — Мислех си да побягаме край реката.
	— В тоя дъжд?
	— Според телевизионните радари, той скоро ще премине.
	— Добре — каза Лукас, хвана я за лакътя и я целуна по устните. — Чу ли?
	— Какво да чуя? — попита тя, озадачена от сериозния му тон.
	— Още едно убийство. В Мейпълууд.
	— О, не! — възкликна Каси, притискайки пръсти към устните си. — Някой любител на театъра ли пак?
	Той поклати глава:
	— Доколкото знам, май не. Някаква жена, работеща в търговския център. Тъкмо я проверяват, но като я гледам, явно не си пада много по театъра. И категорично не прилича на актриса.
	— Господи… Искаш да кажеш, че е избрана случайно?
	— Ала-бала-ница, турска паница — пропя Лукас. — И освен това искам да те помоля за нещо… после.
	— Какви са тия мистерии?
	— Не мога да ти кажа. Искам да си със свеж ум. Хайде да побягаме.


	Каси забави леко крачката, докато Лукас, пъшкайки тежко, я настигна и без да спира, каза:
	— Не бързай толкова. Стар човек съм, не забравяй.
	— Шест години си по-голям от мен — отвърна тя. — На твоята възраст спокойно трябва да пробягаш маратон за по-малко от четири часа, за да си в добра форма.
	— Глупости! — изръмжа той. — Ако пробягаш маратон за по-малко от шест, значи си в прекрасна форма… стига да си нормален човек във всеки случай.
	— Виждаш ли, нищо ти няма — каза тя. — Говориш и бягаш.
	Но все пак забави крачка и не след дълго двамата спряха пред живописна гледка, походиха в кръг, после поеха обратно.
	— Трябва да мина да взема една касета — обясни Лукас. — С филм.
	— С филм ли?
	— Едно хлапе от търговския център видяло убиеца. Разправя, че приличал на Даркман. От филма. Гледала ли си го?
	— Не. Но съм чувала за него. Май хич не струвал.
	— Ще видим.
	Когато стигнаха до къщата, Лукас се подпря задъхан на вратата на гаража, стиснал торбичката с касетата в ръка.
	— Трябва да тичам по-често — едва издума той. — Колко според теб пробягахме?
	— Някъде около пет километра. Тъкмо малко да се поизпотим.
	— Никак не ми се иска да ти казвам, ама плувнах в пот още на първите двеста метра — каза той, поуспокоил дишането си.
	— Тогава си вземи един душ — сниши тя глас.
	Бе застанала съвсем близо до него, пъхна ръка под горнището на анцуга му и леко прокара нокти по гърдите му. Лукас потрепери и се притисна към нея.
	— Имаме работа, моето момиче — каза той, потупвайки я леко с касетата по дупето.
	— Е, и? Има ли разлика дали ще го гледаме сега или час по-късно?
	Той се престори на замислен и промърмори:
	— Амиии… Това е сериозен аргумент и ако се приложи известно количество натиск…
	— Тогава хайде да се пъхаме в банята.


	Лукас, все още мокър от втория душ, навлякъл дънки и тениска, бутна касетата във видеото и включи телевизора.
	— Какво търсим сега? — попита го тя.
	— Искам да видя дали този Даркман няма да извика у нас някаква асоциация за някого… Просто гледай и чакай нещо да ти се избистри.
	Филмът започна и Каси, седнала на пода пред телевизора и загледана в сценката, когато Даркман излита през прозореца на лабораторията си, издухан от мощна експлозия, се обади:
	— Ясно ми е защо хлапето го е нарекло филмиран комикс. Пълен боклук.
	— Не се ли сещаш за някого?
	— Още не. — Тя се изправи. — В хладилника има ли още от оня сладолед с праскови?
	— Да.
	Тя отиде до кухнята, върна се, седна пак на пода и бъркайки с лъжичка в кутията, отново се съсредоточи във филма. На една сцена, където Даркман се кривеше в някакъв страхотен танц с пластмасова фуния на главата, тя смръщи вежди и поклати глава.
	— Какво? — попита веднага Лукас.
	— Я го върни това.
	Той се подчини и рече:
	— Не казвай още нищо.
	— Добре. Остави го сега да си върви.
	Лукас я наблюдаваше през цялото време до края на филма. Когато касетата се извъртя, тя каза:
	— Боклук, обаче някои части бяха силни.
	— Кажи ми сега какво видя?
	Тя го загледа изпитателно, помълча малко и после каза:
	— Ти май ме използваш за лакмусова хартийка, а?
	— Да, да.
	— Мен и хората, с които се виждам всеки ден.
	— Ъхъ.
	— Трябва да знаеш, че никак не ми харесва полицията да ме дебне наоколо и изобщо…
	— Хайде, хайде, казвай…
	Тя обърна поглед към празния екран на телевизора, сбърчи вежди замислено и промърмори:
	— Даркман ми напомня за един колега от театъра. Искам да кажа, всъщност той е абсолютно различен. Телосложението му е друго, външният вид също… изобщо съвсем различен е, обаче у него има нещо като… излъчването на Даркман. На моменти се движи като него.
	— Добре. Чакай малко и не мърдай.
	Той изтича до гостната, намери фотокопието от картината с циклопа на Редон и се върна.
	— Затвори си сега очите — нареди й. — Сега пред очите ти ще сложа един лист. Искам да го погледнеш само за секунда, не повече, след това отново да си затвориш очите. Трябва ми първото ти, мигновено впечатление… Ще си отвориш очите, като ти кажа.
	— Добре.
	Той поднесе фотокопието пред очите й и каза:
	— Погледни.
	Очите й се отвориха, но после не веднага се затвориха и след малко повече от секунда той дръпна листа и го скри зад гърба си.
	— Господи — прошепна тя. — Чувствам се като Юда.
	— Кой е този?
	— Би могъл да бъде Карло Друз. Ти всъщност го познаваш. Видяхте се първия ден, когато дойде в театъра. Оня, дето репетираше на сцената.
	— _Знаех си!_ — извика тържествуващо Лукас. — Това е онзи шибан жонгльор, нали? Оня тип, дето го виждам все с грим. Знаех си, че съм го мяркал някъде.
	— Чувствам се като…
	— Стига бе! — отряза я той. — Видя на какво прилича твоята приятелка. Елизабет. А искаш ли да видиш и онази жена от Мейпълууд? Според нас, взел е отвертка и е из…
	— Не, не…
	— Има ли в театъра някакви негови ясни снимки? Рекламни брошури, каквото и да е там.
	Каси кимна колебливо.
	— Той е много плашлив човек. Никак не обича да го снимат. Понякога използва козметика, за да се прикрива, но най-добре се чувства, когато е гримиран за сцената. Така го снимат и за рекламните брошури. Изцяло гримиран. Не съм сигурна дали има някакви снимки без грим.
	— Можем ли да влезем вътре?
	Тя се поколеба.
	— Мога да вляза в сградата, но офисът ни е заключен. А и да ти позволя да се ровиш из досиетата… Не знам.
	— О, хайде, Каси! — замоли Лукас, протегна ръка и я погали. — Няма да гледам плановете ви за заговора. Искам само да видя една снимка и нищо повече…
	— Добре — каза тя и докато вървяха към спалнята, добави: — Чувствам се като лайно, че го казвам, но в главата ми сега идват още неща… Карло не обичаше Елизабет, а и тя не го понасяше.
	Навличайки бързо ризата си, Лукас попита:
	— Да не се е канела да го уволни?
	Каси сви рамене:
	— Кой знае? Човек оставаше с впечатление, че не го харесва заради външния му вид. Защото като актьор не е лош.
	Лукас замръзна на място и я загледа.
	— Мислиш ли, че Друз е могъл да го направи? Способен ли е? Да убие човек?
	Тя потрепери.
	— От всички хора, които познавам… да, бих казала, че той е най-способен на такова нещо. Но без да влага никакво чувство. Не мога да разбера този номер с очите. Ако убие някого, той просто ще го пречука, ще се обърне и ще си тръгне.
	— Хм! Интересно.
	Лукас облече якето си, после бръкна в едно от чекмеджетата, извади оттам някакъв портфейл, пъхна го във вътрешния си джоб и я подкани:
	— Хайде да вървим.


	По пътя за натам Лукас каза:
	— Когато го видях за първи път в театъра, те попитах дали е бил там, когато Армистед е била убита. И ти ми каза, че почти през целия следобед се е навъртал там.
	— Да — отвърна тя и сбърчи вежди. — Навърташе се. Но там хората непрекъснато влизат и излизат. Отиват например да си вземат нещо за хапване, да изпият чашка кафе. И никой не забелязва. Театърът е само на десет минути от дома на Елизабет.
	— Но си останала с впечатление, че се е навъртал…
	— Аха. Обаче не мога да си спомня… На другия ден го разпита едно ченге, може би то знае.
	— Да, но ако той е убил Армистед, каква е връзката с онова фалшиво обаждане за гратисите? — запита Лукас. — Ние приехме, че убиецът е телефонирал да разбере дали тя е на работа.
	— Може би… глупаво ми звучи, но може би просто някой се е опитвал да се сдобие с безплатен билет, нищо повече.
	— И точно това обикновено обърква всяко следствие. Да се опитваш да намериш причина за всичко… Обаче обаждането е странно. Пак си мисля, че… Не знам.
	Той паркира пред един рок бар и двамата впериха погледи в тъмната сграда на театъра отсреща.
	— Никак не ми харесва тази работа — каза Каси, нервно оглеждайки улицата и в двете посоки. — Тук непрекъснато влизат и излизат хора. И ако някой разбере, губя си работата. Като нищо.
	— Съмнявам се — усмихна й се Лукас, но тя не хареса усмивката му. В нея се промъкваше някаква студена жестокост. — Това може да се уреди. Ще се изненадаш, ако ти кажа колко нередности може да намери човек в място като това. Силно се съмнявам, че този театър би оцелял, ако някой се захване истински с него.
	— Изнудване?
	— Точно прилагане на законите.
	— Да бе — каза Каси с отвращение. — Едва ли бих се примирила с подобно нещо.
	Тя излезе от колата и тръгна пред него към театъра. Сградата тънеше в мрак, но след като отключи вратата със своя ключ, Каси за всеки случай подвикна:
	— Хееей! Има ли някой тук?
	Тишина.
	— Насам — побутна го тя, снишила глас.
	Двамата прекосиха фоайето, осветено само от уличните лампи, и тръгнаха по коридора. По едно време Каси спря, заопипва стената в тъмното, намери електрическия ключ и светна само една лампа. Лукас я последва нататък и двамата спряха пред червена дървена врата. Тя се опита да превърти топката, но се оказа заключено.
	— Дай да видя — каза детективът.
	Извади от джоба си тънко като писалка фенерче, клекна пред бравата, светна в цепнатината между вратата и касата, после врътна топката колкото можа и я пусна.
	— Можеш ли да я отвориш?
	— Дааа.
	Лукас бръкна във вътрешния джоб на якето си, извади сгъващия се на три кожен портфейл, отвори го, сложи го на пода и измъкна от него тънко метално острие.
	— Какво правиш?
	— Магия — отвърна той и се усмихна. После пъхна острието в цепнатината между вратата и касата и го натисна надолу. Езикът изщрака и се прибра. — Сезам…
	Офисът бе малък и неподреден, с варосани в синьо стени, метално бюро с телефон, четири стола, дъска за обяви на едната стена и метални шкафове за папки. Въздухът миришеше на нещо средно между мухъл и добре отлежал цигарен дим. Докато Лукас прибираше кожения си портфейл в джоба, Каси пристъпи към металните шкафове и дръпна едно чекмедже. Вътре, натъпкани в големи кафяви пликове, имаше стотици снимки двайсет на двайсет и пет сантиметра. Тя извади две, погледна ги, остави ги на бюрото и промърмори:
	— Трябва да е някъде тук. — После ги запрехвърля бързо, отделяйки снимките на Друз, като ги намереше. — Ето го… ето го… ето го пак.
	— Много го бива да избягва обектива — забеляза Лукас.
	Той измъкна няколко снимки и ги поднесе към светлината. На някои от тях Друз бе със сценичен грим, на други — с дръпната над очите шапка, на трети пък закриваше лицето си с ужким случаен жест на ръката.
	— Засега тази май е най-добрата — обади се Каси, подавайки му поредната снимка.
	_Трол_, бе първата му мисъл. Друз бе с кръгла глава, твърде голяма за тялото му. И макар че пак беше с грим, промяната на лицевата тъкан ясно си личеше — лицето му сякаш бе съшивано от отделни парчета кожа. Носът му бе къс — направо някакъв остатък.
	— Тази е най-добрата — повтори Каси, прехвърляйки и останалите снимки. После погледна към друг шкаф. — Макар че…
	— Какво?
	— Ако успеем да отворим и този шкаф, ще видим и личните досиета. А там сигурно снимките са нормални… Обаче винаги е заключен.
	— Чакай да видя.
	Лукас се приближи, погледна ключалката, извади от портфейла малко и много тънко шило и отключи шкафа за по-малко от секунда.
	— Брей, много бързо! — прошепна Каси с уважение.
	— За такива шкафове е хубаво да имаш шперц, а не шило — отвърна той. — Иначе не съм толкова добър с шилата.
	— А откъде ги имаш тия неща?
	— Познавам един човек — рече разсеяно детективът. Той дръпна чекмеджето и намери папката с надпис „Друз“. Вътре имаше блокче, снимките на което някога са били осем — нормални снимки, в анфас, без грим. Две от тях бяха изрязани.
	— Снимки за паспорт — каза Лукас. — И той наистина прилича на циклоп… по някакъв начин.
	Приближи се до бюрото, намери ножици, отряза една снимка и я показа на Каси.
	— Ъхъ — кимна тя и отново се загледа в папката, която държеше.
	— Какво е това?
	Вдигайки някакво листче от папката, отново го погледна и по устните й потрепна тъжна усмивка.
	— Това е _моето_ досие. С бележка от Елизабет. На нея пише, че работата ми трябва да бъде подложена на преоценка, ако финансовото състояние на театъра се влоши.
	— Какво означава?…
	— Канела се е да ме уволни — прекъсна го тя и по бузата й се търкулна сълза. — Шибан народ са това театралите… защо така…
	С помощта на шилцето Лукас затвори шкафа. Вратата на офиса се заключваше сама, затова те само я дръпнаха. На излизане Каси изгаси лампата в коридора.
	Бе задържала бележката на Армистед и когато двамата пак седнаха в колата, тя я прочете отново на светлината на плафона.
	— Не мога да повярвам — промълви Каси съкрушено. — Не мога да повярвам, че може да ми скрои такова нещо.
	— Е, вече я няма. Нещата са се променили — помъчи се да я успокои Лукас. — Виждал съм те да играеш… добра си.
	— Но тя ми беше приятелка. — Каси размаха бележката. — Приказвахме си. Говорехме си за това, което искаме да правим… за какво ли не.
	— Приятелите… понякога са различни от онова, което си мислиш за тях. Повечето ти си ги нарочваш за приятели. И за теб те са такива, каквито ти се иска да бъдат.
	— Имаш ли нещо против да поседя тук и да си поплача?
	— О, хайде, хайде… Ще разбиеш сърцето ми. — Той я прегърна през раменете и я целуна по челото, тя се извърна с разплакани очи към него, обви ръце около врата му и зарови лице на гърдите му. — Хайде, хайде, Каси…
	Лукас я галеше по косата, а тя плачеше на гърдите му.


>	24.

	Даниъл, местейки поглед от снимката към Лукас и обратно, попита смаяно:
	— Какво? Да не би да го пипнахме? Просто така?
	— Може би — отвърна Лукас. — Дотук информацията, която имаме за убиеца, съвпада с него. Външният му вид е същият, действията му съвпадат и приятелката ми твърди, че е своего рода социопат. Имал е причина да убие Армистед. А и Бекър ми даде онези отрязъци, от които излиза, че жена му наистина е имала нещо общо с театъра…
	— Пратил съм двама души непрекъснато да питат и да разпитват и до този момент, според показанията на хората, никой не я е виждал там… нито пък я познава. — Даниъл пак сведе поглед към снимката. — Ама тоя тип наистина прилича на циклоп.
	— Не забравяй и онези сметки от „Американ Експрес“…
	— Да, да — разсеяно отвърна шефът му и се почеса по темето, без да вдига поглед от снимката.
	— Според мен няма да е зле да му пуснем един екип.
	— Да, така ще направим. И бездруго изтеглихме екипа от Бекър…
	— Проблемът е там, че ако Друз е видял репортажа, може да помисли, че следим него.
	По грубото лице на Даниъл пробяга тънка усмивка.
	— Още по-добре. Значи през изминалите два дни той е прилепил гръб към стената, оглежда се наоколо като луд и навсякъде му се привиждат шпиони.
	— Мислех си…
	— Да?
	— Можем да обвиним Канал Осем за нанасяне вреда на следствието, като кажем, че са дали на неназован заподозрян да разбере за следенето и полицията е била принудена да го прекрати, след като заподозреният се оплакал на служител от управлението… тоест на мен.
	— Дааа. Хм. Освен това телевизиите ще се поотдръпнат — съгласи се Куентин и по устните му отново заигра усмивка. — Ще накарам Лестър да свърши тая работа. Ще умре от радост.
	— И ако стане някой политически гаф, ще можеш да си го изкараш на него — ухили се Лукас.
	— Аз ли казах това? — попита Даниъл невинно, сложил ръка на сърцето си. — Тъкмо се канех да кажа за тоя Друз… Може би няма да е зле да го снимаме с камера как върви и после да покажем касетата на онова хлапе от Мейпълууд.
	— Да, няма да е зле — съгласи се детективът.
	— И трябва да го направим още днес — каза Даниъл. Той стана и заобиколи бюрото, без да вдига поглед от снимката, сякаш омагьосан от нея.
	— Продължавам да мисля, че Бекър все пак има някакво място в тази работа — рече Лукас. — Ако двамата с Друз разговарят, може би ще успеем да ги подслушаме и да ги запишем.
	Шефът му кимна.
	— И това може да стане. Добре, направи списък и го дай на Андерсън, той ще свърши работа — разпореди се. — А сега… Как смяташ да пратиш тая снимка на Любовника?
	Лукас сви рамене:
	— Още не съм измислил.
	— Тогава опитай следното — започна Даниъл, седна отново зад бюрото, отвори капака на кутията за пури и надникна вътре, след което го затвори с трясък. — Днес си мислих за това. Канал Две все още спира излъчването си някъде около два след полунощ. Помолваме ги да подновят излъчването, да речем, някъде около три часа и да покажат снимката. Само за минутка. Никой няма да го види по това време, освен ако някой неврастеник не си щрака каналите един след друг. Така Любовника е в относителна безопасност. Ще му кажем кой канал да гледа, в колко часа… И ако има и видео, може да го запише.
	— Страхотно. Имаш ли хора в Двойката? — попита Дейвънпорт. Канал Две бе по-скоро образователен канал.
	— Аха. Не би трябвало да е проблем.
	Лукас кимна:
	— Звучи идеално. Аз ще пусна обява в Стар Трибюн, която да излезе утре сутринта. И когато Любовника ми се обади, отново ще се опитам да го убедя да дойде при нас. Ако пак откаже, ще му предам кой канал да гледа и в колко часа.
	— Дотогава ще считаме Друз за извършителя. Дай да въведем и другите в ситуацията. Всеки трябва да знае какво върши. — Куентин се наведе напред и натисна бутона на интеркома. — Линда, кажи на Слоун да дойде тук, също и на Андерсън, пък и изобщо на всички, които имат отношение към делото „Бекър“. Да дойдат тук… когото намериш… половин час.
	— Все още нямаме нищо срещу него — напомни му Лукас. — Всичко засега е само дедукция и…
	— Нищо. Придържаме се към него — прекъсна го рязко Даниъл. — Ако тоя шибаняк пръдне, искам да го чуя ясно и силно. Имам предчувствие за тоя тип, Лукас. Усещам силни вибрации.
	— Мисля си… дали да не… — Разсъждаваше дали да не влезе с взлом в апартамента на Друз. Неофициално, без разрешение, разбира се.
	Шефът го спря по средата на изречението:
	— Не искам да чувам. Но… ъъъ… интересно би било, ако успеем да научим нещо ново…
	Детективът кимна, наведе се през бюрото, отвори кутията за пури и надникна вътре. Три пури. Тракна капака.
	— Какво? — погледна го с интерес Даниъл.
	— Винаги съм се питал какво, по дяволите, държиш там…


	Следственото досие на Друз се оказа отчайващо тънко. Нищо нямаше и в компютрите на ФБР — Андерсън бе пуснал името му още когато Даниъл свика срещата. След убийството на Армистед Друз е бил разпитван от детектив Шон Дрейпър и протоколът от разпита представляваше сбити в пет-шест абзаца показания. Обектът твърди, че по време на убийството е бил в театъра. Посочва няколко случки, които показват, че е бил там. Кратките допитвания до останалите актьори потвърждават истинността на това.
	Даниъл, Андерсън, Слоун, Дел, Дрейпър, Шиърсън и още трима-четирима детективи от отдела съставяха плана на наблюдението, а Лукас седеше в ъгъла и четеше досието. Дрейпър — едър флегматичен мъж в костюм — се беше отпуснал на сгъваем стол зад Андерсън.
	— Ти си го разпитвал, Шон — обърна се към него Лукас, когато обсъжданията бяха прекратени за кратка почивка. — Според теб… интересува ме твоето лично мнение… мислиш ли, че прилича на циклопа от картинката? Имаше ли нещо в него?…
	Дрейпър се почеса зад ухото.
	— Амиии… не бих казал. Според мен… изглеждаше наистина малко… размазан, но не беше… Неее, не бих казал.
	— Как ти се струва, алибито му за Армистед солидно ли е?
	— Когато шефът ни извика за тази среща, аз прегледах бележките си. И там съм записал, че около седем — седем и половина не е мърдал никъде. Преди това… несигурна работа.
	— Според нас, била е убита… в колко? В седем? — попита Дейвънпорт.
	— Плюс-минус петнайсетина минути — отвърна Слоун.
	— Значи би могъл да отскочи до дома й, да я очисти, да се върне и да се държи така, че да се набие в очите на всички.
	Андерсън скочи.
	— Да, обаче той изобщо не се е опитал да се подсигури по онова време, в което е станало убийството. А какво бих сторил аз например? Щях да направя нещо, с което да афиширам присъствието си, преди да отида до дома й. После щях да прескоча дотам, да си свърша работата и да се върна по най-бързия начин, може би с кифла или чипс в ръка, и отново щях да афиширам присъствието си по някакъв начин.
	— Е, да, ама той не го е направил — отсече Дрейпър. — Стабилен е по-късно, а не по-рано.
	— Хммм — изсумтя Лукас.
	— Какво? — попита го Даниъл.
	— Още се мъча да намеря мястото на онова телефонно обаждане.


	Редакторът на страницата с обявите в _Стар Трибюн_ го увери, че лично ще обърне внимание на обявата. _Вече не отговарям за дълговете на Люсил К. Смит, подпис Лукас Смит._ Щяла да се появи утре сутринта.
	— Това е много важно — натърти Дейвънпорт. — Дръжте си устата затворена и помнете, че това е най-важната обява в живота ви.
	— Утре ще е във вестника…


	Лукас се обади на Каси от фоайето.
	— Какво правиш тук? — изненада се тя. — Божичко, ужасно разхвърляно е.
	Отвори му входната врата и със зачервено лице го изчака да се качи горе.
	— Нищо му няма — каза той, влизайки.
	Апартаментът бе малък. От другата страна на хола имаше кухненски бокс, коридорче с три врати — баня, гардероб и спалня.
	— Защото току-що натъпках хвърлените за пране дрехи в банята, набутах немитите от два дни чинии в съдомиялната и от месец насам за първи път горе-долу поизчистих. — Тя се засмя, надигна се на пръсти да го целуне по устните, после пое куфарчето от ръцете му. — Какво става с теб? Приличаш на истински бизнесмен… Тъкмо се канех да ходя в театъра.
	— Бях в университета и рекох да намина — каза той. — Веднага ли трябва да тръгваш?
	Тя кимна и направи физиономия:
	— Кажи-речи веднага. Откакто прочетох бележката на Елизабет, гледам поне да не закъснявам за работа.
	— Ааа… да.
	— Но можем да си вземем един бърз душ — предложи му.
	— А, не. Ако започнем с душ… А и бездруго трябва да се връщам на работа. После ще се видим ли?
	— Разбира се. Ще свърша някъде към единадесет.
	— Ще те заведа на някое скъпо място.
	— Само сладки приказки чувам… — Тя го хвана за ушите, наведе главата му и отново го целуна. — Чао засега.


	Той бе вътре.
	Апартаментът на Друз беше три етажа по-надолу и на Лукас не му се искаше да рискува с бравата на фоайето. Това, че Каси живееше в същия блок, не се дължеше само на късмет: в сградата живееха още няколко души от „Лост Ривър“, привлечени от близостта до театъра и ниския наем. Коридорите бяха пусти. Детективът се върна на стълбището, извади от куфарчето си слушалка и се обади на екипа, водещ наблюдението. При последното обаждане Друз беше все още в театъра.
	— Къде е?
	— Още е вътре.
	Шефът на екипа нямаше представа къде е Дейвънпорт.
	— В момента, в който мръдне нанякъде…
	— Ясно.
	Театърът бе на по-малко от пресечка от блока. Ако на Друз му хрумнеше да изтича за нещо до него, Лукас искаше да бъде своевременно предупреден. Обади се в дежурната и даде на диспечерката телефонния номер на Друз.
	— Звъни му дълго… докато не ти се обадя. Тоя тип може да е просто отвън и да си коси ливадата — каза той.
	— Дадено.
	„Господи — помисли си. — Току-що направих целия отдел съучастник в углавно престъпление.“ Тикна слушалката под мишница, за да му е подръка, ако иззвъни, и отново пристъпи във фоайето. Шестнадесет врати, разпределени неравномерно. Гладко измазани стени, износени килими. Електрическото уредче щеше да се разтрака, но нямаше как. Лукас се приближи към апартамента на Друз и чу, че телефонът вътре звъни. Пет пъти, десет пъти. Никой не отговаряше. Той натисна бравата за всеки случай — беше заключено — и извади уредчето. Приличаше на ръчна бормашина, но бе по-малко и по-тънко. От върха му стърчеше метална пластина. Лукас я пъхна в ключалката и натисна спусъка. Уредът затрака — все едно някой изсипваше сачми от лагер по цимента. Тракането продължи сякаш цял час, но всъщност секунда-две след като бе натиснал спусъка, Лукас завъртя ключалката и вратата се отвори.
	— Ехо? — подвикна той тихо. — Има ли някой вкъщи? Ехо?
	Апартаментът бе подреден, но само защото в него нямаше почти нищо. В малката, вградена в стената библиотечка имаше няколко сценария, пет-шест книги за театрално изкуство, касетофон и няколко касети. Диван, обърнат към телевизора, дистанционно, небрежно оставено на пода до дивана. През годините служба в полицията Лукас бе влизал в десетки евтини квартири, оборотни апартаменти и изобщо места, където живееха самотни мъже. Стаите им винаги създаваха впечатление за безупречна подреденост, макар че обитателите им нямаха какво толкова да подреждат, освен пепелниците, касетофоните, котлоните и кутиите сухо мляко. Апартаментът на Друз навяваше същото чувство — такава липса на личен отпечатък, че все едно си попаднал в евтина хотелска стая.
	Телефонът продължаваше да звъни. Детективът измъкна слушалката изпод мишницата си и каза:
	— Бети? Забрави за тоя телефон, дето ти го дадох.
	— Окей, Лукас.
	Секунди по-късно звъненето спря.
	Първо спалнята. Нямаше представа какво търси, но ако го видеше…
	Бързо огледа гардероба, потупвайки джобовете на саката и панталоните, после провери и рафтовете, повдигайки леко сгънатите фланелки и ризи, след това надникна и в чекмеджетата. Нищо. През кухнята мина дори още по-бързо. Друз не притежаваше кой знае какъв набор от кухненски съдове — никакви купи, никакви тенджери, никакъв съд, където би могъл да скрие нещо. Надникна и в хладилника — нищо, с изключение на стрък маруля, бутилка кетчуп, парче хамбургер, увито в найлон, отворен стек сода и кутия сухо мляко „Карнейшън“. Винаги „Карнейшън“. Нищо във формичките за лед. Нищо в долното чекмедже на печката.
	Имаше наистина чудесно тъпо оръжие — стоманено точило за ножове. Лукас го извади от чекмеджето, завъртя го пред погледа си, разгледа го внимателно. Никакви следи от косми или кръв, обаче металът бе изключително чист, сякаш скоро го бяха мили с нещо. Той извади от куфарчето парче пластилин, разплеска го на дланта си и удари по него с точилото. Като го дръпна, стоманата се бе залепила за пластилина, но впечатлението бе достатъчно. Сложи инструмента обратно в чекмеджето, а пластилина, увит в промазана хартия, пъхна пак в куфарчето.
	Дойде ред и на хола. Под дивана нямаше нищо освен прах. В книгите на лавицата — нищо друго, освен страници. В шкафа под вградената библиотечка намери кутия за документи. Сметки, справки, отрязъци от застраховки за колата, формуляри за данъци за шест години. Пристъпи към другия гардероб.
	— По дяволите!
	Черно скиорско яке с капси. Човек можеше да види хиляди такива по улиците, но… Любовника също бе описал подобно яке. Лукас го извади, облече го, извади полароид от куфарчето, сложи го на библиотеката, нагласи автомата и се щракна два пъти — в анфас и в гръб. После провери снимките, съблече якето и отново го окачи в гардероба.
	Бе прекарал в апартамента петнадесет минути. Стига толкова. Приближи се до вратата и се огледа за последен път. Бързо надолу по стълбите. Вън.


	— Лукас! — подвикна Даниъл.
	— Да. — Той седеше в поршето и оглеждаше моменталните снимки от полароида. — Свърза ли се с Канал Две?
	— Всичко е точно — отвърна Куентин. — Ако ти се обади утре през нощта, всичко е готово за излъчване час след това. В четири.
	— А може ли да пуснем още една снимка?
	— Каква?
	— На един тип със скиорско яке.


	Даниъл крачеше из кабинета си развълнувано. Лукас и Дел седяха на останалите два стола, Слоун се бе облегнал на стената, а Андерсън бе застанал по средата на стаята с ръце в джобовете.
	— Имам много силно предчувствие — убедено каза Даниъл.
	Преди да даде снимките със скиорското яке на шефа си, Лукас бе изрязал лицето си. После Андерсън и Даниъл ги видяха и се съгласиха, че това яке вероятно е същото, което бе описал Любовника.
	— Най-вероятно е същото — бе коментарът на Андерсън. — Доколкото знаем… Много съвпадения станаха. И може би няма да е зле да го приберем и да го поизпотим.
	— Да, но преди това трябва да го свържем с Бекър — възрази Лукас.
	— Трябва да направим така, че да го обърнем срещу Бекър, ако двамата наистина работят заедно — намеси се Даниъл. — Ако го поизпотим, това може да стане.
	— Нямаме с какво да се захванем — обади се Слоун. — Както вървят нещата, пък и с тези четири жертви, проклетите медии ще ни отрежат главите, ако разберат, че го използваме, за да хванем Бекър.
	— Остави аз да се оправям с нещата — отряза го Куентин, взе едната снимка, погледа я малко, после вдигна поглед към Слоун. — Можем да направим следното. Обвиняваме го в убийство първа степен, но ще се спазарим за втора, със съответната облекчена присъда, ако ни поднесе Бекър. И след това казваме на пресата, че макар и да е втора степен, ще молим съдията да подсили присъдата, така че да стане почти като първа.
	Слоун сви рамене:
	— Ако мислиш, че можеш да го пробуташ…
	— Ще го направя така, че всички да ни помислят за гении.
	— И все пак ще е по-добре, ако успеем да се сдобием с нещо по-силно — продължи да настоява Лукас. — Не може ли поне да подслушваме телефоните му? Или да го следим няколко дни, преди да го приберем? Да видим дали няма да го хванем да говори с Бекър… или дори да се срещне с него.
	— Не можем да извадим разрешение за телефоните, още не… Нямаме достатъчно улики — възрази Даниъл. — Ако приятелят на Стефани Бекър реши да намине, ако потвърди това… тогава може да извадим разрешение. И ще сложим микрофони в къщата му.
	— Значи всичко зависи от Любовника — въздъхна Дейвънпорт. — Той трябва да ми се обади утре през нощта.
	— Точно така. Дотогава ще стоим залепени за Друз като изсъхнало лайно на дувар — заключи Даниъл, прокарвайки пръсти през оредяващата си коса. — Господи, какъв удар, а? Какъв шибан удар!
	— Ако е истински — каза след малко Андерсън.


	Бекър стоеше пред прозореца, вперил невиждащ поглед през ромбоидните стъкла към тъмната улица, и накрая реши: трябва да действа. Утре. Табакерата сякаш пареше джоба му — той я извади и придирчиво заизбира. Нищо особено — само малко да усети силата. Сложи таблетка _РСР_ между зъбите си, посмука я, после отново я върна в табакерата. Острият вкус на химикала го щипна по езика, но той вече не му обръщаше внимание.
	Медикаментът му помагаше да се концентрира, измъкваше го от тялото му и оставяше съзнанието му да работи само. Анализираше ходовете, които му предстояха. Първо жената, после Друз. Накарай го да дойде с телефонно обаждане, направено в последния момент. Най-добре беше около пет: Карло винаги се хранеше сам вкъщи, преди да отиде в театъра, и жената най-вероятно също щеше да си бъде у дома по това време.
	Никакъв лукс, докторе. Никакви проучвания. Просто си свършваш работата и си тръгваш.
	Той крачеше из стаята — краката му сякаш се намираха в друго измерение, съзнанието му работеше на пълни обороти. Ако всичко мине както трябва, би било толкова просто… Обаче преди това трябва да провери пистолета си. Да отиде до Уисконсин и да гръмне един-два пъти някъде. Не беше стрелял от години, откакто бе пътувал веднъж до Ню Мексико. Пистолета бе купил от Тексас — най-обикновена покупка — от един каубой в Ел Пасо. Някакъв пияница, на когото му трябваха пари. Оръжието не бе нищо особено — 38-и калибър, ставаше за работа.
	Колкото до звука от изстрела… налагаше се да рискува. Ако онази има радио… Може би в четири часа щеше да е по-добре. И двамата трябваше да са у дома по това време, а съседите на жената сигурно още няма да са се върнали от работа.
	Той крачеше из стаята, премисляйки нещата, духът му се нагорещяваше, жегата набираше сила и малката доза _РСР_ го настройваше ту на една, ту на друга вълна.
	Някъде към полунощ, притиснат от нуждата за Красота, хвърли две таблетки _MDMA_ в уста. Медикаментът се втурна в кръвта му, потисна {e}РСР{/e}-то и той започна да танцува по дебелите килими, пляскайки се с ръце из хола, докато накрая замина някъде далеч… далеч…
	Когато се върна, дишайки тежко, забеляза, че е полусъблечен. Сега какво? Обърка се. Какво? Идеята изведнъж избуя в главата му. Разбира се. Ако утре нещо се объркаше — малко вероятно, но все пак възможно, даде си сметка той — ще изтърве само една възможност. Вече развълнуван и с треперещи ръце, навлече дрехите си набързо и изтича към гаража. Болницата бе само на десет минути път.
	Забави се по стълбището пет минути.
	Първо бе минал през кабинета си, бе лапнал още едно _MDMA_ за блясък в очите и яснота на мисълта и един метамфетамин за изостряне възприятието на сетивата. След това бе отишъл в съблекалнята и се бе преоблякъл в хирургически костюм. Чистата памучна материя хладнееше приятно по кожата, само докосвайки я, без да се залепва — по ръцете, по краката, по гърдите, също като току-що колосани чаршафи; удоволствието от допира бе подсилено от медикамента.
	Чак тогава тръгна — ту подтичващ, ту стреснато забавящ крачка. Нямаше търпение. Промъкна се по стълбите не точно кискайки се, но пръскайки се от радостно нетърпение. Все пак внимаваше. Ако го забележеха, нямаше да е кой знае каква беда, но ако не го видеха, щеше да е по-добре.
	Стигнал до горния край на стълбите, открехна вратата едва-едва, колкото да може да види сестринския сектор на петдесетина метра по-нататък в дъното на коридора. Задържа дръжката на вратата така, че ако някой случайно бе от другата страна, да се стресне — все едно че тъкмо се е канел да влезе.
	Сестрата в другия край на коридора говори по телефона цели пет минути, смеейки се, а той я гледаше през пролуката и я ругаеше — дрогата кипеше в кръвта му, карайки го да отиде по-скоро при Сибил. Засега се контролираше, но не беше сигурен още колко ще може да издържи.
	Ха така! Сестрата, все още усмихвайки се от разговора, затвори, завъртя се на стола и се обърна с гръб към него. Той рязко отвори вратата и бързо пресече коридора, изчезвайки от полезрението й. Крачейки безшумно с хирургическите терлици, Бекър се приближи към стаята на Сибил.
	Телевизорът й, увиснал от тавана, бе обърнат към нея — на екрана блестеше текстовият й редактор. Той смръщи вежди. Нали вече уж не можеше да работи с него? Пристъпи до леглото и се наведе над него в приглушената светлина. Клавиатурата на редактора бе на масичката до леглото й. Посегна и обърна главата й — прекъсвачът бе на окото й. После я пусна и вдигнал поглед към екрана, чукна на клавиатурата опцията _Избери_ и натисна _Enter_. Появиха се няколко подменюта и десетина файла. Девет от тях имаха имена. Три — само цифри.
	Тъкмо придвижи курсора да избере първия от тях, когато забеляза, че тя е будна. Очите й бяха тъмни и изпълнени с ужас.
	— Време е — прошепна й той.
	Дрогата вреше и кипеше в кръвта му. Приближи се още повече до леглото и сведе поглед към очите й. Тя обаче ги затвори.
	— Отвори си очите — каза Майкъл тихо.
	Сибил не ги отваряше.
	— Отвори си очите!
	Те не помръдваха.
	— Отвори си… Сибил, аз наистина искам да знам дали ще видиш нещо, когато стигнеш до края. Трябва да наблюдавам реакциите ти. Очите ти обаче трябва да са отворени, Сибил… — Отново затрака по клавиатурата. — Сега ще разгледам файловете ти, Сибил.
	Очите й веднага се отвориха — бързо, сякаш неволно движение.
	— Аха — усмихна се той. — Ето една явна причина, за да ги видя.
	Очите й трескаво шареха между екрана и Бекър. Наместил курсора върху първия файл, той натисна _Enter_. На екрана се появиха две букви — _МБ_.
	— Ахааа — проточи той. — Това едва ли означава Майкъл Бекър, нали?
	Изтри буквите и се премести на следващия файл. _МЕ._ Изтри и тях.
	— Малко съобщенийце, а? Мислиш ли наистина, че щяха да разберат? Е, ако имаше на разположение още няколко дни, сигурно щеше да успееш да напишеш още нещо.
	Бекър отиде на последния файл. _УБИ._
	— Ама ти и _УБИ_ си успяла да изпишеш — възкликна весело, чукна три пъти с бекспейса и буквите изчезнаха. После се обърна към нея и продължи: — Е? Мога ли да те убедя да си държиш очите отворени?
	Тя ги затвори.
	— Време е — каза Майкъл кротко. — И днес ще извървим целия път. Наистина и докрай, Сибил. Целия път…
	Пристъпи към вратата и огледа коридора. Никой. Очите на жената го проследиха по пътя до вратата и обратно — тъмни, влажни. С вдигнати нагоре вежди, Бекър сложи длан върху устата на Сибил и леко стисна носа й с пръстите на същата ръка. Тя затвори очи. С помощта на показалеца и средния пръст на другата ръка той дръпна клепачите й нагоре. Сибил го гледа, без да помръдне, около петнадесет секунди. После очите й диво се замятаха наляво-надясно, търсейки помощ. Гърдите й започнаха да треперят, след това очите спряха трескавото си движение и загледани някъде отвъд него, заблестяха.
	— Какво има? — прошепна Бекър. — Виждаш ли нещо? Виждаш ли? Какво? Какво?
	Но тя не можеше да му отговори. Накрая, без да губят блясъка си, очите й се извъртяха в орбитите, зениците изчезнаха…
	— _Ехооо?_
	Паникьосан, той пусна носа й, отстъпи назад, косъмчетата на тила му настръхнаха. Трепереше силно, не можеше да се владее. Та тя бе толкова близо! Толкова близо!
	— _Ехо-о-о-о?_
	Едва дишащ, Бекър залитна към вратата и надникна навън. Успя да види едното ъгълче на бюрото на сестрата в другия край, но там нямаше никой. И в този миг, през две врати оттук, се чу гласът й:
	— Вие ли ме извикахте, госпожо Лами?
	Майкъл реши да рискува, прекоси коридора на три едри крачки, хлътна във вратата към стълбището и остави механизмът да я затвори с едва доловим съсък. После заслиза бързо, прескачайки стълбите през една. Точно когато вратата бавно се затвори зад гърба му, чу гласа на сестрата още веднъж:
	— _Ехо, има ли някой?_
	Сигурно е видяла или чула нещо, или по-скоро го е усетила, каза си той. Слизаше стремително по стълбите, но терлиците заглушаваха стъпките му надолу. Стигна до вратата на своя етаж, бутна я и отгоре дочу още едно, този път по-далечно:
	— _Ехооо?_
	Десет секунди по-късно вече бе в кабинета си, заключил вратата и изгасил осветлението. Задъхан, с бясно биещо сърце. В безопасност. Един ксанакс щеше да му дойде добре. Той хвърли в уста таблетката, после още една и седна в тъмнината на кабинета. Ще изчака малко и след това ще отиде да се преоблече. Междувременно химията стигна до мозъка му и той се отнесе…


	Дейвънпорт отиде да вземе Каси от театъра и докато я чакаше да си свали грима, се оглеждаше да зърне Друз. И както винаги, той бе някъде другаде.
	— Как върви театърът? — попита я Лукас.
	— Добре. Дори сме май на печалба, което всъщност е най-важното. Странно ми се струва, защото все пак означава нещо. За град като Минеаполис не е зле.
	— Е, малко ти подслаждат горчивия хап.
	— Да, има нещо вярно.
	Двамата излязоха и седнаха да хапнат бърза среднощна закуска в едно френско кафене в центъра. После се поразходиха из града, спирайки се от време на време пред ярко осветените витрини.
	— Непрекъснато се улавям, че гледам Карло — каза Каси по едно време. — И се страхувам да не забележи и да си помисли нещо.
	— Внимавай, като си около него — предупреди я Лукас. — Ако реши да ти дойде на гости, кажи му, че току-що излизаш от банята или го излъжи, че аз съм ти на гости… Но не отваряй и не го пускай. Изобщо гледай да не оставаш сама с него.
	Тя потрепери.
	— Да не съм луда! Макар че… има нещо странно все пак в тази ситуация. Преди да видя онези снимки, можех да кажа: „Да, Карло е способен да убие някого“. Сега обаче ми е трудно да повярвам, че човек, когото познавам, може да прави такива неща. Особено пък онова с очите. Карло не прилича на човек, губещ самообладание… Искам да кажа, дори и да превърти, ще е някак си студено и спокойно… ако разбираш какво искам да ти обясня. Не горещо… да побеснее. Мога да си го представя как удушва човек и след това си тръгва без никакъв израз на лицето. Но не и побеснял, с пяна на устата. Не, така не си го представям.
	— А би ли могъл да се престори на такъв? Може ли да е толкова безчувствен, че да избоде очите, без да изпита нищо?
	Каси се замисли и накрая отвърна:
	— Не знам. Сигурно. — Потрепери отново. — Изобщо не искам да мисля, че човек може да бъде чак толкова безчувствен. И защо трябва да бъде, по дяволите?
	— Не знам — отвърна на свой ред Лукас. — Дори още не сме наясно какво става всъщност.
	У дома му, вече в спалнята, тя легна върху него — мускулестото й тяло го притисна към леглото. После се пресегна надолу и стисна един-два сантиметра от кожата му на кръста.
	— А? Никакви тлъстинки? Доста изненадващо за дъртак като теб.
	Лукас изпъшка:
	— В ужасна форма съм. Цяла зима съм си седял на задника, без да мръдна.
	— Искаш ли малко упражнения?
	— Какви например?
	— Никакъв секс, докато не ме тушираш и не ме задържиш така три секунди.
	— Ооо, я стига…
	— На теб ти стига, мързел такъв!
	Двамата се сборичкаха, но след известно време — все пак не прекалено дълго — тя бе туширана.


	Горе-долу тогава и Красотата се завърна вкъщи. Среднощният набег бе едновременно страховит и възбуждащ. Вярно, остана като че ли малко разочарован, но пък винаги можеше да се върне. Трябваше със Сибил да стигнат до края. Докато Лукас и Каси правеха любов, Бекър лапна още два _MDMA_ и под звуците на _Кармина Бурана_ пак затанцува, подскачайки по персийските килими, докато от носа му отново потече кръв…


>	25.

	Лукас чу как първите вестници падат с плясък на площадката пред входната му врата. Това сигурно е _Пайъниър Прес_, каза си. _Стар Трибюн_ трябваше да дойде след десетина минути. Отново задряма и потъна между съня и действителността, изплувайки понякога, заслушан в шумовете отвън, и отново потъвайки сред образите от сънищата: Дженифър и детето, Каси, други лица, други времена… Твърдото _пляс_ откъм площадката се вклини между тях, но сънят отказа да го приеме и той се събуди, прозя се широко, после стана и с несигурна крачка отиде да вземе вестника. В пет и половина бе все още тъмно, но успя да види тежките сиви облаци и да усети миризмата на наближаващия дъжд.


	_Не отговаря… Лукас Смит._
	Той хвърли поглед на комиксите, после се върна в леглото и се пльосна по очи върху чаршафите. Парфюмът на Каси още се усещаше по тях, макар че тя бе настояла да се прибере вкъщи.
	— Работим здраво по тоя водевил, така че не бива много да се разтакавам и да ставам късно. Имам работа — обясняваше му, докато се обличаше.
	Парфюмът му подейства успокояващо. Човешко присъствие все пак. Той отново заспа, вече на нейната страна, и засънува отново, докато накрая телефонът иззвъня. _Любовника_, стресна се, още неотърсил се от съня, грабна слушалката с рязко движение и едва не бутна нощната лампа.
	— Дейвънпорт.
	— Лукас, Дел се обажда.
	— А, да… Какво става?
	Седна в леглото и спусна крака на пода. Студено.
	— Аз съм при… ъъъ… при Черил. Снощи си приказвахме дълго и тя ми разказа, че напоследък Бекър често се промъквал в тяхното отделение. Ходел при някаква пациентка почти всеки ден. Обаче работата е там, че тя не можела да общува.
	— Изобщо?
	— Изобщо. Мозъкът й е съвсем наред, но страда от болестта на Лу Гериг и е напълно парализирана. Черил разправя, че й остава да живее още седмица-две, не повече, не е ясно защо. Бекър не бил кой знае колко общителен. Стори ми се, че тук може да има нещо.
	— Хм! Имам един познат там. Ще взема да му звънна… Ти днес с Друз ли си?
	— Да. Тъкмо се канех да тръгвам.
	— Може да се видим тогава.
	Лукас затвори, прозя се и погледна часовника. Минаваше десет. Бе спал повече от четири часа, след като прегледа вестниците. Отново отпусна глава на възглавницата, но мисълта му вече работеше.
	След малко стана, потърси Мериъм, но му бе казано, че докторът още не е дошъл. Остави му съобщение и отиде да се избръсне. Мериъм му се обади тъкмо когато вече се канеше да излиза.
	— Тук има една жена, която искам да видите — каза му той. — Името й е Сибил.


	Лукас мина първо през офиса на Андерсън.
	— Къде е Друз?
	— У дома си е.
	Влязъл в кабинета си, Дейвънпорт забеляза, че на телефонния секретар има оставени две съобщения. _Любовника?_ Натисна копчето и засъблича якето си.
	_Лукас, обажда се сержант Барлоу. Мини да се видим, като дойдеш, моля те._ Мамка му, нямаше време за такива тъпотии. Ако можеше само някак да се измъкне, без да среща Барлоу… Машинката прещрака и започна второто съобщение.
	_Лейтенант Дейвънпорт, обажда се Лари Мериъм. Няма да е зле незабавно да дойдете. Ще кажа долу на администраторката да ви прати веднага в „Педиатрична онкология“. Ще ви чакам там. Обърнете се към дежурната сестра и тя ще ме издири._
	Мериъм звучи доста притеснено, каза си Лукас. Отново облече якето и тъкмо заключваше вратата, когато Барлоу се появи в другия край на коридора и го видя.
	— Хей, лейтенант Дейвънпорт, трябва да говоря с теб — подвикна той.
	— Не може ли малко по-късно? Доста бързам сега и…
	Барлоу продължи да се приближава към него.
	— Виж какво, трябва да свършим тази работа.
	Лукас отново се опита да се отърве от него:
	— Затънал съм до гуша. Ще ти се обадя при първа възможност.
	— По дяволите, Дейвънпорт, много е важно!
	Барлоу мина така, че да застане между Лукас и стълбището.
	— Ще ти се обадя — каза детективът раздразнено, без да го крие.
	Двамата се гледаха в продължение на една-две секунди. Карл беше човек на бюрократичната точност и от двусмислия много-много не отбираше. А улицата бе пълна с тях. Въпреки това се оправяше отлично с Вътрешния отдел.
	Службата започваше да обработва някой полицай само когато бе налице очевиден публичен фал и повечето ченгета приемаха това относително спокойно, като се изключат една-две луди глави. Общото мнение беше, че е по-добре Вътрешен отдел, отколкото дванадесет души чернокожи, индианци и бог знае още какви, което бе другата алтернатива.
	Полицейското управление едва бе успяло да се пребори с предложението на общинските съветници, което бе да се създаде дисциплинарна комисия с далеч по-остри зъби. Комисията, назначена да проучи този въпрос — същата, в която бе членувала и Стефани Бекър — обаче се бе престарала малко и хората бяха останали с впечатление, че тя ще иска от ченгетата твърде много неща. А избирателите, наплашени от увеличаващата се престъпност, никак не обичаха полицията да се разсейва със странични неща…
	Така че само груб фал пред обществеността можеше да ти натресе на главата разследване от Вътрешния отдел. Обект на проучване можеше да се окаже и ченге, затънало здраво в някоя наркоафера или пък ако започнеше да краде твърде много. Също и ако прецакаше нещата така, че от това да пострада партньорът му.
	Вътрешният отдел обаче изобщо нямаше да се стресне, ако ченге поотупа малко праха на някой уличен сводник. Особено пък ако му е извадил и нож. Половината от ченгетата в управлението биха го застреляли, без да им мигне окото, и пак нямаше да пострадат кой знае колко. Камо ли ако сбиването е станало при опит за арест със законно издадена заповед по обвинение в опит за убийство и ако жертвата трепери за живота си, още повече ако е в състояние да се появи пред следователите от Вътрешния отдел, за да видят на какво прилича лицето й…
	Какво искаше тогава Барлоу от него и кой го пращаше? Лукас разтърси глава. Нещо не се връзваше.
	На изхода се сблъска с Андерсън и го хвана за лакътя.
	— Мислиш ли… че момчетата от управлението ще се радват, ако ме изритат или нещо такова? — попита го Лукас и поясни: — Вътрешният отдел, искам да кажа?
	— Ти добре ли си? — учуди се Хармън. — Какво ти прави Вътрешният?
	— Скочиха ми отгоре за онова сбиване. Със сводника. Не мога да разбера кой ми го натресе.
	— Ще поразпитам — обеща Андерсън. — Когато момчетата решат, че някой трябва да изхвърчи, това не може да остане тайна. Знаеш много добре. Никой не говори за теб.
	— Ами тогава откъде идва атаката? — попита Лукас.


	През целия път до университета Барлоу не му излезе от главата. Паркира колата на забранено място пред сградата, залепи от обратната страна на стъклото полицейска карта и влезе вътре. „Педиатрична онкология“ се намираше на шестия етаж. Една сестра го преведе през цял лабиринт от малки стаички и коридорчета, после минаха през голяма зала с деца, облечени в дълги пижами, настанени в инвалидни колички и вперили погледи в телевизора. Накрая двамата излязоха на друг коридор с много стаи от двете страни. Влязоха в една от тях и завариха Мериъм да си приказва с младо момиче, седнал в края на леглото му.
	— А, лейтенант Дейвънпорт — каза той и се обърна към момичето в леглото: — Лиза, това е лейтенант Дейвънпорт от полицейското управление в Минеаполис.
	— Какво прави той тук? — попита тя, минавайки направо на въпроса.
	Момичето бе напълно плешиво, лицето му бе бледо, а устните — неестествено червени. „Изглежда така, както ще изглежда дъщеря ми след десет години“, помисли си Лукас, обхванат от внезапен страх.
	— Приятел ми е и минава да си побъбрим — отвърна Мериъм. — Сега трябва да тръгвам, но ще се върна, преди да започнат настройката за процедурата.
	— Добре — отвърна просто тя.
	Вън в коридора Лукас каза:
	— Не бих могъл да издържа. — И добави: — Имате ли деца?
	— Четири — отвърна лекарят. — Не мисля за това.
	— И така — премина детективът на въпроса. — Какво е станало? По телефона ми се сторихте притеснен.
	— Жената, за която се обадихте. Отидох да я видя преди малко. Болна е от амиотрофна латерална склероза.
	— Болестта на Лу Гериг.
	— Точно така. Почти напълно е загубила способността си да общува. Мозъкът й работи без грешка, обаче не може да движи нищо, освен очите си. Ще умре след седмица-две. А Бекър се опитва да я убие по-рано.
	— Какво? — смая се Лукас и го хвана за лакътя.
	— Това направо ме съсипва… — каза Мериъм с горчивина и дръпна ръката си. — Та той е лекар, по дяволите… Но трябва сам да я видите. Хайде да ви заведа.
	Двамата поеха по стълбите нагоре.
	— Сутринта тръгнах да я търся и спрях при сестрите в нейното отделение — заразправя му лекарят в движение. — Дежурната сестра, която била снощи на работа, в момента замества следващата сестра по болест. Казах й, че съм дошъл да видя Сибил и я попитах дали доктор Бекър е идвал напоследък. И тя ми отвърна — забележете добре отговора й — че не го е виждала, но го е _усетила_ снощи. Късно снощи. Мина й през ума, че е потреперила, а това се случвало само когато оня мръсник Доктор Смърт се мернел наоколо.
	— Нарича го Доктор Смърт?
	— „Оня мръсник Доктор Смърт“ — уточни Мериъм. — Не е много ласкателно, нали? После отидох да видя и Сибил. Сестрите казват, че си отива с всеки изминал ден, но мисълта й е като вашата и моята.
	Мериъм го заведе в стаята й. Сибил лежеше по гръб, без да помръдва нищо друго освен очите. Първо проследиха лекаря, после Лукас и се задържаха върху него. Тъмни, дълбоки вирове, търсещи, молещи.
	— Тя не може да говори, но още може да общува — каза просто Мериъм. — Сибил, това е лейтенант Дейвънпорт от полицейското управление в Минеаполис. Ако разбираш, кажи „да“.
	Очите й се размърдаха нагоре-надолу, все едно кимаше с глава, и се спряха отново върху лекаря.
	— А „не“? — подсказа й Мериъм.
	Очите й се размърдаха наляво-надясно.
	— Идвал ли е доктор Бекър тук? — попита я лекарят.
	_Да._
	— И теб те е страх от него?
	_Да._
	— Страх те е да не те убие?
	_Да._
	— Опитвала ли си се да работиш с прекъсвача на окото?
	_Да._
	— Доктор Бекър попречи ли ти?
	_Да._
	— Опитва ли се доктор Бекър да те убие? — попита Лукас.
	Очите й се преместиха върху него и отвърнаха: _Да._ Спряха и трескаво повториха: _Да, да._
	— Боже господи! — тихо прошепна детективът и погледна към Мериъм. — Изпитваше ли интерес към очите ти? Каза ли нещо за…
	Очите й отново проблеснаха нагоре-надолу. _Да._
	— Божичко! — прошепна той отново, надвеси се над жената и продължи: — Вие стойте тук. Ще докараме камера и специалист следовател и ще ви запишем на видеолента. Ще го тикнем тоя задник в затвора за толкова дълго, че ще забрави как изглежда слънцето. Окей?
	_Да._
	— И ме извинете за „задника“ — каза Лукас. — Понякога се изтървам така.
	_Не_, отвърнаха очите й, играейки наляво и надясно.
	— Не?
	— Мисля, че иска да каже: „Не се извинявайте, защото той наистина е задник“ — обади се Мериъм зад гърба му. — Прав ли съм, Сибил?
	Тя лежеше като статуя — неподвижна, тиха, бледа — и само очите й помръднаха. _Да_, потвърди тя. _Да._


	— Ще пратя някого след половин час — обеща Лукас, когато двамата излязоха в коридора.
	— Трябва да говорите със съпруга й, просто всичко да е законно и както трябва — каза Мериъм. — А аз ще се видя с директора.
	— Съобщете му, че шефът ни ще му се обади. А аз ще помоля някой от адвокатите ни да разговаря с мъжа й. Може ли да говорят тук, във вашия кабинет?
	— Разбира се. Всичко, от което имате нужда, ще ви бъде осигурено.
	Лукас тръгна, направи две-три крачки и се спря.
	— Децата, които ви се струва, че е убил. Вадил ли е и техните очи? Искам да кажа, да сте забелязали нещо необичайно с очите им?
	— Не, не. Бил съм на аутопсиите им. Очите им не бяха засегнати.
	— Хм! — Лукас отново тръгна да си върви, после пак се спря. — Не пускайте никого при нея.
	— Не се притеснявайте — увери го Мериъм. — Никой няма да влезе тук.


	Дейвънпорт се обади на Даниъл от един автомат и му обясни ситуацията.
	— Мръсник! — разфуча се шефът му, после тържествуващо добави: — Значи е наш!
	— Не знам — отвърна Лукас. — Но се добрахме до нещо. Адвокатите могат да кажат дали то ще издържи в съда, или не. Няма връзка с останалото.
	— Ама има напредък — настоя Даниъл. — Веднага ще изпратя снимачен екип там. Заедно със Слоун — да задава въпросите.
	— Може ли да сложим някой на вратата й?
	— Никакъв проблем. Денонощно. Да му пратим ли хора да го следят пак?
	Лукас помисли, после отвърна:
	— Не. Той ще е свръхпредпазлив за такива неща. Следим Друз… Да видим какво ще стане.
	— Добре. Какво ще правиш сега?
	— Имам още една-две идеи…


	Ел Кругър и Лукас се качиха на тротоара пред главната сграда в колежа. В езерцето един гъсок обикаляше около гъска, перчейки се важно. Духаше пролетен, но все още студен вятър. Далече на запад се кълбяха тъмни облаци и замъгленото пространство под тях подсказваше, че там вали.
	— Фикс идеята с очите може да се дължи на някаква травма, но това ми се струва малко вероятно — обясняваше Ел. — Много по-възможно е да е изпитвал усещането, че убитите винаги го гледат и затова реагира по този начин.
	— Тогава защо не е направил така и с децата?
	— Лукас, ти подминаваш очевидното — каза монахинята. — Това никак не е добре за геймър.
	— Добре тогава, кажете ми кое е очевидното, сестра Мери Джоузеф, мадам — сведе смирено глава той.
	— Може би просто не ги е убил.
	Лукас поклати глава:
	— Напротив, помислих и за това. Обаче Мериъм е доловил тези вибрации и всичко онова, което става със Сибил, съвпада. Връзва се и с интереса към очите и при останалите жертви. Може наистина да е съвпадение, но се съмнявам.
	— Както вече казах, възможно е да е придобил фикс идеята между убийствата.
	— Но е малко вероятно.
	— Да.
	Двамата повървяха мълчаливо със сведени глави.
	— Дали има значение кога им вади очите? Може ли да го направи после?
	Ел спря и вдигна глава към него.
	— Ами… Не знам. На онази жена, която беше убита в търговския център, очите й са били извадени, след като е била убита.
	— Същото беше и при Джордж. Онзи човек, когото заровиха в Уисконсин. И не са били докоснати двадесет и четири часа.
	— Ами тогава това е отговор на въпроса ти. Той го прави след смъртта на жертвата, но не е задължително да е веднага. Ти как мислиш?
	— Смятам, че не е искал да пипа очите на децата, защото е знаел, че след това ще има аутопсия. Особено като е бил сигурен, че ще му се отвори възможност да го направи по-късно.
	— Например в Дома на покойника?
	— Ами да. Когато и да е след аутопсията. Той е патолог, по цял ден е сред трупове. Може да им извади очите, когато си поиска. Кой ще седне да бди над труп!
	— А в Дома не правят ли нещо на очите? — усъмни се Ел. — Няма ли някой да забележи?
	— Не знам — каза Лукас. — Но мога да проверя.
	— Колко е часът? — попита тя изведнъж. — В четири трябва да влизам в час.
	Той погледна часовника си.
	— Сега е четири.


>	26.

	На излизане от колата Бекър хвърли поглед към часовника си — беше точно четири. Тъкмо навреме.
	Блокът бе само на една пресечка оттук. Под мишницата си бе пъхнал клипборда, а в ръката си носеше кошница с цветя. Пистолетът тежеше в единия му джоб, а в другия бе далеч по-леката ролка изолирбанд. Свел глава срещу слабия дъждец, тръгна към блока.
	Дъждът дойде тъкмо навреме, мислеше си той. Божа благословия. Дъждобранът бе съвсем на място — качулката покриваше цялата му глава, оставяйки тясно пространство само пред очите. Вървеше малко непохватно — {e}РСР{/e}-то винаги му действаше по този начин, сковаващо. Обаче му даваше и сила. Съсредоточаваше го. Той помисли малко, после измъкна бронзовата табакера и хвърли още едно хапче в уста. Просто така… Да е по-сигурен.
	Бе предприел сложни маневри, за да види дали не го следят, минавайки по криволичещи и тесни улички, изчаквайки, обръщайки внезапно посоката си на движение, рязко завивайки по странични улици. Ако го следяха, то беше само от спътник.


	„Електроуреди Уолт“ беше точно срещу апартамента на Друз. Изложбеният етаж на магазина бе с правоъгълна форма, като дължината му бе навътре, с дървен под, който скърцаше при всяка стъпка на клиента, тръгнал между редиците кухненски електроуреди. Съдомиялните машини, пералните, хладилниците и печките бяха от марки, които отначало прозвучаваха познато, но като се замислиш — не чак толкова. Уолт обикновено не палеше лампите на този етаж, освен ако не се качи някой клиент, и интериорът се осветяваше само от слабото улично осветление, проникващо през прашните прозорци.
	Също както и стоката си, Уолт трудно се поддаваше на описание. Наднормено тегло. По-скоро необщителен, отколкото груб. Няколко кичура оредяла кестенява коса, прилежно зализани встрани над оплешивяващото теме. Очила с пластмасови рамки, кацнали на върха на приличния на копче нос, бавно придобиващ с възрастта цвят на презряла къпина.
	Нямаше нищо против да сътрудничи на полицията, дори се радваше. И бездруго рядко използваше тавана, освен да качва там някой и друг скъсан кашон или счупен лампион. Беше им дал надуваем дюшек, канцеларски стол, сгъваема поставка за телевизор и купчина стари списания _Плейбой_. Ченгетата си бяха донесли бинокли, военен далекомер, видеокамера с телеобектив и клетъчен телефон. Чувстваха се прекрасно — на топло и на сухо. Можеха да си поръчат пица от пицарията на две пресечки оттук.
	Имаше още един екип — не толкова късметлии наистина — в колата срещу задния вход на блока.
	Ченгето на пост седеше на стола и гледаше през прозореца към улицата. До него бе поставката за телевизора, с кутия кока-кола отгоре. Пред него имаше далекоглед, закрепен на триножник. Другото ченге лежеше на дюшека и разглеждаше _Плейбой_. Наблюдаващият видя Бекър да минава отдолу през дъжда, погледна го през далекогледа и повече не му обърна внимание, дори не каза нищо на лежащото на дюшека ченге. Не можеше да види лицето му, защото Бекър бе с качулка, но правоъгълната кошница с цветя в сгъвката на лакътя бе красноречива. Такива хора се познаваха от пръв поглед, макар и никога в живота си да не си получавал или пращал цветя.


	Бекър провери пощенските кутии, намери номера на апартамента й, после с ключа на Друз отключи вратата във фоайето и взе асансьора до шестия етаж. Нейният апартамент бе последният в коридора. Сетил се за пистолета в джоба си и подтикнат от вътрешен импулс, той спря пред вратата на предпоследния апартамент и почука. Никакъв отговор. Почука отново. Пак никакъв отговор. Няма никой вкъщи.
	Добре. Плъзна ръка във вътрешния си джоб, напипа една таблетка _РСР_ и я сложи под езика си. Острият й вкус парна сетивата му. Беше готов. Той се стегна. Съзнанието му сякаш застана отстрани като кръвожадна котка, готова за скок, и зачака действията на тялото му.
	Ръката му — движението нямаше нищо общо със съзнанието, то вече стоеше на собствена стойка до него — почука на вратата и вдигна кошницата така, че да се види от шпионката. В кошницата наистина имаше цветя. Ако не беше сама, просто щеше да й ги остави и да си тръгне. А Друз? Все пак трябваше да премахне и него, макар че удоволствието нямаше да е чак толкова голямо.
	Бекър стоеше пред вратата на Каси и чакаше да му отворят.


	Четири часът. Лукас излезе от метоха и сподирен от дъжда, подкара на запад. „Няма да е зле да се видим с Каси — помисли си той. — Може да я хвана, преди да тръгне за театъра.“ Обаче вчера тя едва ли не го изрита. Освен това трябваше да разреши въпроса относно обработването на труповете. Познаваше директора на една погребална агенция в южния край на града. Би могъл да го пита за очите на децата, макар че идеята не му се виждаше никак приятна.
	Католическо възпитание, каза си. Убиването на хора не бе толкова лошо нещо, макар че никой не обичаше да си има вземане-даване с мъртвите. Спирайки на червен светофар, се усмихна вътрешно. Ако свиеше вляво, можеше да прекоси реката през моста „Форд“ и да иде в южната част на града, в погребалната агенция. Вдясно, през магистрала I-94, за десет минути щеше да е при Каси.
	Светофарът над него светна жълто, Лукас натисна съединителя, включи на първа и се приготви да отпусне левия педал. Наляво или надясно?


	— Цветя?
	Тя се усмихваше, не подозирайки абсолютно нищо, и взе кошницата, без да покаже признаци на тревога. Бекър огледа за последен път коридора, после извади пистолета и го насочи в челото й.
	— Влизай бързо вътре! — заповяда той рязко и очите й се разшириха. — Затваряй си устата, защото, кълна се, ще ти пръсна шибания мозък.
	Думите излизаха накъсано от тялото му, а отстрани съзнанието му изръкопляска. Стиснала кошницата с две ръце, тя отстъпи назад с пребледняло лице и му се стори, че всеки момент ще писне.
	— Ни звук! — изсъска той и от устата му пръснаха слюнки. — Ни звук, мамка му!
	После вече бе вътре, затваряйки вратата зад гърба си; пистолетът не се отделяше от челото й на повече от тридесетина сантиметра.
	— Иди да седнеш на дивана!
	Тя пусна кошницата и той забеляза мускулите на ръцете й. Лошо, ако се наложи да се бие с нея. Жената отстъпваше назад, докато краката й опряха в дивана, и по-скоро се строполи, отколкото седна на него.
	— Не ме убивай — изломоти тя със скован от страх глас. Лицето й бе бледо като хартия.
	— Няма, ако внимаваш в картинката — каза тялото на Бекър. Съзнанието му още се рееше край него и управляваше движенията му. — Просто искам да се скрия някъде за час — час и нещо.
	— Не си ли с Карло? — попита Каси, свивайки се на дивана.
	Въпросът го стресна, но лекарството прикри реакцията му. Тялото му вече бе напълно отделено от съзнанието, работеше под диктовката на мозъка като кукла на конци и ръцете му висяха безчувствени отстрани.
	— С кого?
	— Не си ли с Карло?
	— С никого не съм — отвърна Бекър безучастно. — Просто искам да се скрия, докато ченгетата се махнат от улицата.
	Тялото му бе сковано като на статуя и не издаваше нищо, но съзнанието му трескаво работеше: _Те знаят за Карло._ Боже господи, дали не го следят? Сигурно. Бекър посочи към пода с цевта на пистолета:
	— Легни ей там на пода. По корем. С ръце на гърба.
	— Не ме убивай! — повтори тя още веднъж.
	Изхлузи се от дивана, вперила в него огромните си, разширени от страх очи. Остарява, помисли си Бекър — покрай очите имаше едва забележими бръчици. По челото също.
	— Няма да ти сторя нищо — каза тялото му сковано. Предварително бе обмислил всичко. Какво да каже, какво да направи. Искаше тя да се успокои, да участва. — Ще ти вържа ръцете зад гърба със скоч. Ако исках да те убивам или да те изнасилвам, нямаше да правя такова нещо.
	Искаше й се да му вярва. Тя се извърна и гледайки го през рамо, легна по корем на пода.
	— Моля те…
	— Пистолетът ми ще е насочен към главата ти — каза той. — Преди да дойда тук, почуках у съседите ти, но там няма никой, така че няма кой да чуе изстрела. Никак не ми се иска да го правя, но ще стрелям, ако се наложи. Разбираш ли какво ти казвам?
	— Да.
	— Тогава си извърни лицето към пода и кръстосай ръцете си отзад. Ще ги усуквам с изолирбанда с една ръка. Пистолетът пак ще е насочен към главата ти.
	Тя се подчини — заради прекрасната мощ на оръжието — протегна ръце назад и помагайки си с уста, той направи един кръг с ролката изолирбанд около китките й, после втори, трети.
	— Не мърдай.
	Не го каза с омраза, но езикът му се движеше сковано в устата, провлачвайки думите. Така бе много по-страшно, отколкото ако й крещеше. Елиминирал веднъж ръцете, вече с по-бързи и уверени движения стегна и глезените й. И накрая, слагайки пистолета в джоба си, Бекър се върна на китките й и добави още няколко пласта скоч, този път стягайки по-яко.
	— Боли ме! — изплака Каси.
	Той изхъмка. Нямаше смисъл повече да говори с нея. Тя бе негова. Заобиколи дивана, притисна я с коляно към пода и залепи устата й с голямо колкото дланта му парче скоч. Тя оказа съпротива, но Бекър я хвана за косата и лепна още скоч около устата, захващайки и кичури коса.
	— Така е добре — каза тялото му по-скоро на него, отколкото на нея.
	Долната част на лицето й бе здраво стегната от скоча, ноздрите й бяха свободни. Той сложи ролката в джоба си, хвана Каси под мишниците и я завлече в спалнята. Тя се загърчи в ръцете му, опитвайки се да се съпротивлява, и Майкъл я плесна силно през лицето с опакото на ръката.
	— Да ги нямаме такива!
	В спалнята я просна по корем върху леглото и върза краката й за таблата със скоча. След това усука два пъти шията й, залепвайки другия край на скоча за горната табла.
	— Отивам в хола да погледам телевизия и да разбера дали ченгетата са по следите ми — каза той. — Искам да стоиш тихо като мишка. Още не съм ти направил нищо, но ако ми създаваш проблеми, ще го сторя, без да се замисля.
	Бекър затвори вратата, отиде в хола и включи телевизора. Предстоеше най-трудната част.


	Каси се опита да преодолее здравината на скоча и се помъчи да свие тяло. Ако се напънеше здраво, може би щеше да успее да се освободи… Ако можеше да се изправи на крака, дори на един, в бюрото имаше ножици и… А ако успееше да освободи и ръцете си, можеше да избута бюрото до вратата и да се барикадира вътре… После да хвърли нещо по прозореца, да се разкрещи за помощ, ако е необходимо…
	Обаче още при първите опити да свие тяло лентата около шията й заплаши да я удуши. Тя напъна още колкото можа, после отново се отпусна. Лентата около устата й попречи да поеме въздух колкото й бе необходимо, зрението й за миг се замъгли в червено. Така няма да стане.
	Известно време лежа мирно, мислейки усилено. Дали някой няма да дойде? Не. Ако Дейвънпорт реши да намине, както бе направил вчера… Едва ли. Трябваше да измисли как да се справи сама. Опита да се претърколи, поклащайки се наляво-надясно. Продължи така една минута, две, успя да легне по гръб, после опита да се преобърне още веднъж. Какво ставаше с лентата? Късаше ли се? Не можеше да я види. Каси прилепи ръце към тялото си и опита да се преобърне още веднъж…


	Бекър остави входната врата на апартамента отключена и безшумно прекоси коридора към вратата за стълбището. През това време извади кърпичката от джоба си и уви дясната си ръка с нея. Друз беше три етажа по-долу и ченгетата май бяха надушили нещо. Майкъл не знаеше какво точно, но тъй или иначе знаеха, а щом е така, вероятно го следяха.
	Дали няма камера в коридора? Едва ли. Ако ченгетата следяха Друз тайно, щяха да го правят така, че да не привличат вниманието върху себе си. Умът му безотказно запрехвърля вариантите: жената го е видяла, значи трябва да я премахне. Обаче още не се бе показал на нито едно от ченгетата, дето следяха Друз, а сега тъкмо това се канеше да направи. Съзнанието му не спираше да пресмята и накрая заповяда на тялото му да продължава по предвидения план. Да рискува. След като ченгетата тъй или иначе бяха толкова близо до Друз, друг изход нямаше. Той отвори вратата и надникна — коридорът на третия етаж бе пуст. Сложи качулката на главата си, изтича до вратата на Друз и вдигнал ръка да почука, но се отказа в последния момент. Ами ако в апартамента бяха монтирали бръмбари?
	Вместо да почука, драсна леко по вратата. Отвътре се чу някакво движение. Отново подраска. Секунда след това вратата се отвори едва-едва и в пролуката се появи лицето на Друз. Бекър сложи пръст на устните си, после му направи знак да излезе в коридора. Смръщил учудено вежди, Карло прекрачи навън и се огледа. Майкъл, преместил отново пръста на устните си, посочи с другата ръка към вратата на стълбището.
	— Нямам време да ти обяснявам подробно, но имаме проблем — прошепна той, когато двамата се озоваха на стълбите. — Говорих с Дейвънпорт и той ми каза, че имали заподозрян, но нямали улики. Попитах го как възнамеряват да го хванат, а той ми отговори: „Ще го хванем на местопрестъплението“.
	— Мамка му! — изруга Друз, стреснат. — Какво ти има на ръката?
	— Оная ме ухапа. Реших да дойда по-рано, за да хвана момичето вкъщи, както говорихме…
	— Изобщо не сме говорили за това — възрази Карло.
	— Трябваше да свърша една работа, а не биваше да рискувам и да ти се обаждам по телефона — продължи Бекър. — Може да са ти монтирали бръмбари.
	— Та те даже не знаят, че съществувам!
	— Е, вече знаят. Преди малко се качих в нейния апартамент, мушнах пистолета в лицето й и я вързах. Смятах да изчакам да тръгнеш за театъра, да й тресна един в главата, за да си помислят, че е от падането, и след това да я хвърля от прозореца. Така щеше да си имаш алиби, а мен никой не ме подозира.
	— И какво стана?
	— Първото нещо, което чух от устата й, беше: „Ти да не си с Карло?“.
	Гласът му прозвуча съвсем искрено.
	— Ах, мамка му! — изруга отново Друз, прокарвайки пръсти през косата си. — И мислиш, че в апартамента ми има бръмбари, а?
	— Не съм сигурен. Обаче ако тази жена хвръкне през прозореца, докато ти си в театъра, това ще е още един плюс за теб… Ще разберат, че нямаш нищо общо.
	Имаше нещо гнило в заключението, но Карло, шокиран от разкритието, не можа да разбере какво точно. А и Бекър побърза да добави:
	— Ела с мен горе при нея. Да я изплашиш и да разберем какво знаят ченгетата.
	— Господи, аз май я харесвам и…
	— Да, ама тя никак не те харесва — прекъсна го грубо Бекър. — Според нея ти си убиецът.


	Следван от Карло, Майкъл пое бързо нагоре по стълбите и усети пистолета да го тупа по бедрото при всяка крачка. Не срещнаха никого. Влязъл в апартамента, той кимна на Друз към спалнята. Каси все още лежеше по корем в леглото, но се бе въртяла, защото лентата, стягаща я към двете табли, бе усукана.
	— Обърни я по гръб, за да те види — каза Бекър, заставайки от дясната му страна.
	Карло се наведе, хвана Каси за рамото и крака и се приготви да я обърне.
	Съзнанието му бе чисто като лед, тялото му се движеше с точността на добре смазан механизъм. С увита в кърпа ръка Бекър измъкна пистолета от джоба си — умът му следеше действията на тялото някъде отстрани, на забавен кадър, улавяйки и най-малкото движение.
	С едно-единствено точно движение той спря цевта на пистолета на три сантиметра от слепоочието на Друз.
	Карло усети движението и понечи да извърне глава, отваряйки уста явно да попита нещо.
	Бекър дръпна спусъка.
	И пусна пистолета.
	Откатът го бутна назад.
	Гърмът, изпълнил тясното пространство на спалнята, бе ужасяващ, смазващ. Бекър отново отскочи назад, а Каси неистово се загърчи на леглото, стегната от лентата.
	Друз просто се срути на пода, затискайки пистолета под себе си.
	Пуловерът на Каси бе изпръскан с кръв, парченца кости и мозъчна тъкан.
	Управляваното сякаш от компютър тяло на Бекър се наведе и пипна Друз. Беше мъртъв. Без никакво съмнение. Дрогата запя из кръвта му и той се отнесе. После въздъхна и се върна. Божичко! Пак е бил някъде. И за колко време? Хвърли поглед на часовника си. Четири и двадесет. Каси бе вперила в него широко отворени очи и ръцете й трескаво работеха под нея. Сигурно не е отсъствал дълго. Най-много няколко минути. Той се ослуша. Дали не идва някой? Засега нямаше никой. Никакви тропания, никакъв шум от бягащи нозе…
	Сведе поглед към Друз. Щеше да се наложи да го остави така, по изхвръкналата кръв и бездруго щяха да разберат как е станало всичко. Но нямаше начин да избоде очите, разбира се. Той се притесни, но нямаше друг изход. Щом Друз бе този, който щеше да поеме цялата вина…
	_Каси._
	Бе спряла борбата си с лентата, но гърбът й бе извит като лък и тя се опитваше да извърне глава, за да го види. Трябваше да побърза: налагаше се да мине през апартамента на Друз и да остави снимките. Бекър тръгна към кухнята и точно в този момент чу затръшването на врата. Шумът дойде от коридора вън. Той се закова на място и се ослуша.
	Какво беше това? Вън, в коридора. Напрегна слух. По коридора имаше пътека… нямаше да чуе нищо. Не помръдна така цяла минута. После изчака още няколко секунди.
	Повече не можеше да си позволи. Трябваше да мине и през апартамента на Друз. Потупа по джоба си, убеждавайки се, че снимките са там. Бе избол очите…
	Трябваше да внимава. Ако ченгетата бяха монтирали бръмбари и разберяха, че го няма, а не го бяха видели да излиза, може да са тръгнали насам. А може би не трябваше да ходи в апартамента му. Ако го пипнеха там… не му се мислеше.
	С бумтяща в кръвта му _РСР_, Бекър отиде в кухнята и избра най-острия кухненски нож, който намери.
	И ето пак… Движение? Или какво? Имаше ли някой в коридора? Той отново замръзна на място и се ослуша… Не. Трябваше да действа.
	Не го направи добре, не и бързо, но тъй или иначе го стори: разряза гърлото на Каси от ухо до ухо и седна да я гледа как умира, отворил с пръсти зелените й очи.


>	27.

	В Дома на покойника Лукас прекара десетина минути, приказвайки си с един ведър кръглолик погребален агент, на когото непрекъснато му се искаше да говори за голф.
	— Мамка му, Лукас, вече два пъти ходих! — каза той. Със стик в ръката търкаляше две оранжеви топки по мокета, мъчейки се да ги вкара в обърната чаша от кафе в другия край на стаята. — Малко кално беше, но кой ти гледа. След две седмици започвам всяка сутрин…
	— Искам да ми кажеш нещо за очите…
	— С една дума, не ми дрънкай за голф — недоволно рече агентът и удари поредната топка, която мина покрай чашката. — На никого не му се приказва за голф. Знаеш ли колко трудно се говори за голф, когато си в погребалния бизнес?
	— Предполагам — отвърна сухо Лукас.
	— Добре тогава, кажи ми какво точно те интересува — въздъхна агентът и подпря стика на един от столовете.
	Двамата се намираха в малкия апартамент над Дома на покойника, предназначен за нощния дежурен. „Доста хора умират през нощта — бе му казал агентът — и ако те няма на мястото ти, ще звъннат на някой друг. За повечето хора няма разлика кое погребално бюро ще се погрижи за покойника им.“
	— Очите. Оставяте ли ги на мястото им, или ги вадите?
	— Защо пък да ги вадим? — ведро възкликна агентът, наслаждавайки се на разговора. На Лукас му бе неприятно и той го виждаше ясно.
	— Не знам, аз просто… абе не знам… Значи не ги пипате?
	— Разбира се.
	— Зашивате ли клепачите, залепвате ли ги… изобщо какво им правите?
	— Не, не, веднъж склопени, те си стоят затворени.
	— Ами хората, които идват да ги видят? Има ли някой от вас наоколо?
	— Винаги има някой _наоколо_, но не задължително _тук_. Ако видим, че в залата влиза някой случаен минувач, разбира се, веднага слизаме при него. Откъде да го знаем, може да открадне я пръстен, я нещо друго. Ако обаче човекът вдъхва доверие, ако е роднина на починалия, в повечето случаи го оставяме сам. Може да надничаме от време на време, но повечето хора, искащи да си вземат последно сбогом, много мразят служители от бюрото да се въртят около тях. Изпитват чувството, че ги притискаме да свършват по-скоро, все едно като влезеш в някой магазин, и до теб да висне някой. Но въпреки това действаме според случая. Например веднъж цялото семейство ни предупреди за един техен роднина. Покойникът бе със златна гривна, някъде за около двеста долара, а роднината им бил крадец. Така че се наложи да не го изпускаме от поглед. Стоеше там на колене и се молеше, поглеждаше ни, после пак продължаваше да се моли… И така около половин час. Сетне роднините му ми казаха, че това била най-дългата молитва в живота му.
	— Но теоретично, ако някой иска да влезе и да се добере до покойник… и да му извади очите… може да го направи, нали? Ако никой не ви е предупредил?
	Агентът сви рамене:
	— Не теоретично — спокойно може да го направи. Без проблем. Ама какво може да свърши за две минути?


	Лукас държеше под мишница слушалката и Дел го хвана на излизане от Дома.
	— Нещо е станало с Друз — каза му той. — Изчезнал е. Момчетата, дето го следят, казват, че няма начин да е излязъл от блока, обаче у него никой не вдига телефона, а той закъснява за репетиция.
	— Какво смяташ да правиш? Да провериш в апартамента му?
	— Не знам. Мисля да изчакаме още малко. Звъним през две-три минути, така че едва ли се е изплъзнал.
	— Продължавайте в същия дух. Идвам.
	Не му дойде наум за нея. Не веднага. Движението по Минехаха авеню бе доста натоварено и той се влачеше подир някакъв камион, който осуетяваше всичките му опити да го изпревари. Най-накрая успя на косъм и получи среден пръст от дългокос и намръщен шофьор. Без да му обърне внимание, настъпи газта, мина три светофара на жълто и чак тогава мисълта изникна в съзнанието му. Същият блок. Полазиха го тръпки. Лукас измъкна слушалката от джоба си и помоли да го свържат с Дел.
	— Имам една приятелка в същия блок — каза му той без предисловия. — Актриса е в театъра, в който работи и Друз. Би ли й звъннал?
	— Дадено.
	Вече виждаше блока на около шест пресечки от I-94, по която в момента се движеше, когато Дел му се обади.
	— Никой не вдига.
	— Мамка му! — Лукас погледна часовника на таблото. Сигурно вече е на работа. — Би ли я потърсил в театъра?
	Караше по крайбрежния булевард, криволичейки между колите по платното. Мина на червено през един светофар, подплаши двама минувачи на тротоара, вече виждаше блока малко по-нататък…
	— Лукас, обадихме се, но нея още я нямало.
	— Божичко… Слушай, трябва да проверя какво става с нея. Говорехме си с нея за делото и…
	— Ще те чакам отпред. Два пъти вече разговарях с домоуправителката.


	Дел тъкмо пресичаше улицата, когато спирачките на поршето изсвириха пред входа. Лукас изхвръкна от колата и го изчака на тротоара.
	— Какво става?
	— Нищо. Пак се обадих на домоуправителката, трябва да е… А, ето я.
	Домоуправителката се показа на отворената врата на входа и Дел представи колегата си.
	— Нищо официално — каза Лукас. — Добри приятели сме, знам, че е имала проблеми, а още не се е появила в театъра. Просто се безпокоя за нея.
	— Добре. Все пак сте от полицията.
	Те се качиха на шестия етаж, без да промълвят и дума, заслушани в тихото потракване на асансьора и загледани в сменящите се цифри на етажите. Пред апартамента на Каси нямаше никой. Лукас почука на вратата. Нищо. Отново почука.
	— Отворете — каза той на домоуправителката и се дръпна.
	Жената пъхна ключа в бравата и отвори. Дел се пъхна във вратата преди Дейвънпорт. Антрето бе изпълнено с някаква миризма…
	— Стой там и не мърдай от мястото си! — викна Дел, хвана Лукас за яката и му попречи да влезе, спирайки с другата си ръка домоуправителката. — Стой тук, мамка му!
	Дел се насочи към спалнята. Лукас бутна настрана стреснатата жена и го последва.
	_Каси._
	Лицето й бе обърнато на другата страна. Той моментално _разбра_, но си помисли, че _може да е_… Цялото легло обаче бе в кръв, а когато, едва местейки крака, се приближи и видя очите й… огромната червена, зяпнала като резен диня цепнатина под брадичката й… и Друз на пода до леглото… потъналата в кръв стая…
	Някой изстена високо — дълъг, клокочещ, ужасяващ вой — и той разбра, че ревът излиза от собственото му гърло, протегна трепереща ръка с блуждаещ поглед, докосна я…
	— Каси-и-и!
	Този път викът му разтърси стените на малкия апартамент, Дел се извърна и го изблъска навън като полузащитник на футболно игрище. Самият той крещеше:
	— Не… не… не…
	Домоуправителката, стиснала здраво ръце на гърдите си, погледна през вратата на спалнята, после залитна назад, без да откъсва поглед от сцената, и устата й беззвучно зяпна. Жената се хвърли към входа и повърна, после изпищя, пак повърна, отново изпищя и миризмата от повърнатото надви смрадта от касапницата в стаята.
	Лукас се мъчеше да се отскубне от прегръдката на приятеля си и Дел не спираше да крещи:
	— Не влизай, мамка му, Лукас, не влизай, не влизай бе, не влизай, трябва първо да огледат, тя е мъртва, Лукас, тя е мъртва…
	Успя най-накрая да го блъсне на един стол и вдигна телефона.
	— Тук имаме още един. Пратете всичко, с което разполагате, апартамент шест, четири, две. Всъщност двама са… да, единият е Друз.
	Той се извърна отново към Лукас, който се бе изправил на крака, готов да се хвърли подир него. Обаче Дейвънпорт се извърна от спалнята и направи нещо, което изплаши Дел много повече от усилието му да стигне до Каси: спря се и вторачи поглед в стената на не повече от тридесетина сантиметра от нея. Без никакъв израз, без да помръдва, широко отворил очи.
	— Лукас! — Никакъв отговор. — Дейвънпорт, за бога…


	— Искаш ли да те закарам до болницата? — попита Слоун.
	— За какво?
	Дел го бе издърпал от стената, бе го натъпкал в асансьора, после го бе извел навън и бе изчакал заедно с него Слоун.
	— Да ти инжектират нещо.
	— Не.
	— Ама ти си напълно скапан бе, човек — настоя Слоун. — Не бива така.
	Той се бе настанил на волана на поршето, а Лукас седеше на дясната седалка като убит.
	— Просто ме закарай до вкъщи — продължи Дейвънпорт с монотонен глас.
	Бурята в главата му се бе върнала, стихията, от която се страхуваше най-много. Лицето на Каси. Нещата, които можеше или би могъл да стори, тези, които тя би направила. В главата му отново се въртяха хиляди варианти, милиони пропуснати възможности… Ако бях направил така, а тя иначе… или не… ако аз така, а той иначе, а тя… Хиляди и хиляди, цепещи главата му варианти, водещи единствено към живот или смърт. В съзнанието му изплува и лицето на Сибил.
	— Спасихме живота на жена, която ще си отиде след седмица, а… — изстена той.
	— Да, но вероятно Бекър ни е в кърпа вързан. Адвокатите тъкмо гледат касетите.
	— Абе шибана история! — каза все със същия монотонен глас Лукас и оброни глава на гърдите си. Искаше му се да ревне, но не можеше. После продължи: — Отидох в Дома. Ако бях дошъл тук… — И веднага след това: — Защо, мамка му мръсна, става така, че всяка жена, свързана по някакъв начин с мен, си го отнася? Проклятие ли някакво, или какво?…
	И сетне пак:
	— А можех да я спася…
	— Трябва да се обадя по телефона — каза внезапно Слоун, отбивайки в паркинга на един супер. — Само минутка.
	Той набра телефона на Ел Кругър и оглеждайки се към поршето — виждаше само темето на Лукас — зачака. Отговори му телефонистката от централата. Слоун й обясни, че трябва спешно да говори с нея по полицейска работа. Жената го увери, че ще я потърси, и започна да звъни. Минутка след това му каза, че монахинята била на вечеря у приятелка и помоли Слоун да изчака на телефона.
	— Лукас? — чу се след малко гласът й в слушалката.
	— Не, обажда се неговият приятел Слоун. Лукас има проблеми…
	Когато се върна в колата, Дейвънпорт бе затворил очи и дишаше съвсем бавно, сякаш бе заспал.
	— Добре ли си? — попита стреснато Слоун.
	— Тоя шибан Любовник. Ако се беше свързал с нас, щях да му покажа снимката на Друз начаса и моментално щяхме да го сгащим. Обаче не, трябваше да измисляме тая тъпотия с обявите…
	— Хайде стига! — прекъсна го Слоун. — Вече нищо не можем да направим.


	Ел чакаше пред дома на Лукас заедно с още една монахиня и малка черна кола.
	— Как си? — попита го тя.
	Той поклати глава, отмествайки поглед встрани. Да я погледне в очите му се стори ужасно тежко, направо невъзможно изпитание.
	— Ще извикам приятелката си, за да ти даде нещо успокоително.
	— В главата ми отново се въртят ония работи… — промълви съкрушено той.
	И пистолетите — усещаше присъствието им долу в мазето. Не така силно, не както миналата зима, но тъй или иначе ги усещаше.
	— Ще се обадя на моята приятелка.
	Ел го хвана за лакътя, после за ръката и го поведе към вратата като изгубено дете, а Слоун и другата монахиня ги последваха.


	Лукас се събуди на другата сутрин скапан.
	Успокоителните го бяха тласнали в пропастта на дълбок сън без сънища. Бурята в главата му се бе разнесла, но все още чувстваше, че е някъде там, съвсем наблизо, отвъд хоризонта. Колебливо стана, изправи се до леглото, олюля се, но се оправи. После тръгна към вратата на спалнята, отвори я и замалко не падна върху дивана пред нея. Слоун го бе издърпал там и сега, стреснат, трескаво се мъчеше да се изправи.
	— Лукас, чакай…
	По тениска и панталони, увил се в едно одеяло, колегата му изглеждаше уморен и уплашен.
	— Какво, по дяволите, правиш тук?
	Слоун сви рамене:
	— Ами… помислихме, че няма да е зле да остана, в случай че хукнеш някъде насън.
	— В случай че хукна към пистолетите, а?
	— Ами… нещо такова — призна Слоун, поглеждайки го в очите. — Изглеждаш ужасно. Как се чувстваш?
	— Както изглеждам — отвърна той. — Трябва да изровя едни умрели деца.
	С просто око можеше да се види как кръвта се отцежда от лицето на Слоун и въпреки състоянието си, Лукас не можа да сдържи усмивката си — такава, каквато би могла да пусне вдовица в деня преди погребението на мъжа си.
	— Стига бе! Не бой се, не полудявам. Чакай да ти разкажа някои неща за Бекър.


>	28.

	Пъхнал ръце в джобовете, Даниъл се разхождаше из кабинета си. Бе вдигнал щорите, но не бе светнал лампите и вътре бе почти тъмно.
	— От отдел „Убийства“ са доволни — каза той. — Знаеш, не обичам да разрешавам дела заради обществения натиск, но по всичко личи, че вече сме го пипнали. Ти го хвана… Бекър обаче е нещо друго.
	Лукас също бе прав — подпрян на перваза на прозореца, със скръстени на гърдите ръце.
	— Ако Бекър отново извърши убийство и пак извади очи, тогава какво ще правиш? Проклетите медии ще направят факелно шествие пред управлението.
	Даниъл вдигна ръце в отчаяние.
	— Виж сега, знам за тази актриса и теб…
	— Няма нищо общо с това — остро възрази Лукас. Още чувстваше главата си като дървена и, разбира се, Каси наистина имаше нещо общо с това. Отмъщението не бе достатъчен довод, но все пак бе нещо. — Може да е убита от Друз, но зад това е бил Бекър.
	— Говори ли с лаборантите, преди да дойдеш тук?
	— Не.
	— Изследвали якето от гардероба на Друз. На гърба му намерили петно кръв. Не си го видял, защото е потъмняло и се е сляло с цвета на материята. Но то си е било там и хората са взели проби. Кръвта на Стефани Бекър е от същата кръвна група.
	Лукас кимна:
	— И аз мисля, че Друз е убил Стефани Бекър.
	— А Джордж? Имаме маршрута на едно от такситата за нощта, когато е бил убит. От летището право до театър „Лост Ривър“.
	— Ами Елизабет Армистед? За нея не съм толкова сигурен. Разпитах хората същата вечер, пък и на другия ден, и всички казаха, че Друз е бил там през повечето време.
	Даниъл насочи пръст към гърдите му.
	— През повечето време, а не минута по минута. Може да го е нямало половин час и това е било напълно достатъчно. А и жената, която е видяла убиеца пред къщата на Армистед, каза, че бил някакъв ремонтен работник. Звучи ми като актьорско изпълнение и в момента хора от „Убийства“ претърсват гардероба в театъра.
	— А онова телефонно обаждане?
	— Хайде стига, Лукас! Това тъй наречено „телефонно обаждане“ не се връзва по никакъв начин, както и да го погледнеш. А и онова хлапе от Мейпълууд е почти сигурно, че именно Друз е очистил жената… Как се казваше… а, да, Ром. — Даниъл заобиколи бюрото, отвори едно чекмедже, извади кафяв плик и го подаде на Дейвънпорт. — Тия неща ги намериха в апартамента на Друз.
	Лукас отвори плика — вътре имаше снимки на Стефани Бекър и Елизабет Армистед. Очите им бяха извадени.
	— Къде са ги намерили?
	— В документите на Друз. Набутани навътре.
	Детективът поклати глава:
	— Говориш ми глупости. Прегледах ги всичките. Тези неща не бяха там.
	— Вероятно ги е носил със себе си.
	— И ги е сложил обратно там, преди да се качи горе да му размажат мозъка, така ли?… Виж какво, можеш да гледаш на това дело както си искаш. Да го продължиш като разследване за убийство или пък да прикриеш политическия си задник. Но така или иначе, трябва да продължим с Бекър. Можем да кажем на медиите, че делото е приключило, но не трябва да го изпускаме. И е необходимо да започнем с ексхумирането на тези хлапета.
	— А какво ще кажем? — попита го Даниъл. — Как ще обясним…
	— Няма да казваме нищо. Защо трябва да известяваме каквото и да било на когото и да било? Ако успеем да убедим родителите им да си пасуват…
	Куентин отново започна да се разхожда из кабинета със сведена глава, замислено търкайки длани. Накрая кимна:
	— Мамка му, мислех, че сме приключили с това.
	— Докато не хванем Бекър, няма да сме свършили. За бога, нали изгледа касетите със Сибил?…
	— А ти нали чу какво казаха адвокатите? Умираща жена, може би развила параноя, тъпкана с медикаменти… Хайде стига! Аз й вярвам, Мериъм й вярва, Слоун й вярва… ти също. Но никой съдия няма да изкара подобно нещо пред съдебните заседатели.
	— Декларация на умиращ човек, заверена от…
	— Ооо, стига тъпотии, Лукас… за бога!
	— Знаеш ли кое не й стана ясно на Каси? Очите. Казваше, че Друз никога не би се занимавал с очите. А знаеш ли какво казва приятелката ми Ел за това? Оная, психарката? Казва, че той _трябва_ да избоде очите. Така че ако Бекър е откачалка и убие още някого… Господи боже, не разбираш ли? Отново ще извади очите и тогава топките ти ще увиснат на пилона пред кметството вместо герба на града, това не ти ли е ясно?
	Даниъл подръпна устната си, въздъхна и кимна:
	— Действай тогава. Говори с родителите на децата. Ако са съгласни с ексхумацията, направи я. Ако кажат „не“, върни се тук и пак ще говорим. Не ми се ще да искам разрешение от съда, но…


	На излизане Лукас срещна Андерсън в коридора.
	— Чу ли? — попита го той.
	— Какво да чуя? — отвърна му с въпрос Дейвънпорт.
	— Момчетата от лабораторията казват, че по ръцете на Друз нямало и следа от барут. Може да си е увил ръката в кърпичка, ама…
	— И какво искат да кажат с това?
	— Може да не се е самоубил. Според съдебномедицинския експерт цялата сцена на местопрестъплението е малко странна. Що се отнася до… начина, по който го е направил и по който е стоял, когато е натиснал спусъка. Не могат да разберат и как така пистолетът е останал под него. Цевта е била на пет до десет сантиметра от слепоочието му, когато е дръпнал спусъка, и тогава откатът е трябвало да изпрати ръката встрани заедно с оръжието. А тялото е трябвало да отхвръкне в противоположната посока. Вместо това обаче той мирно и тихо се е срутил на пода и е затиснал пистолета.
	— Медиците още ли работят по него?
	— О, да. Взели са проби от всичко. Не знам защо, но става все по-любопитно.


	Лукас седеше в кабинета си, премисляше нещата отново и отново, чувствайки как мракът на депресията е готов всеки момент да изплува някъде от покрайнините на съзнанието му. Ако престанеше да се концентрира, веднага щеше да го завладее. Затова направи усилие и се върна на въпроса: дали Друз е убил Каси? Въпреки неизяснените въпроси, изглеждаше доста вероятно. При повечето убийства най-очевидният отговор бе обикновено и най-верният, но при всички следствия винаги имаше аномалии. Пистолетът не би трябвало да е под Друз, но може пък наистина да е станало така.
	Едно от пипалата на мрака се изплъзна: ако Каси го бе идентифицирала предния ден и Любовника се бе обадил с категорично потвърждение…
	Тоя шибан Любовник…
	Лукас изведнъж сви вежди, вдигна телефона и набра номера на Слоун в отдел „Убийства“. „Той си е у дома — уведомиха го оттам — и се опитва да дремне малко.“ Лукас му позвъни и го измъкна от леглото.
	— Снощи, докато ме бяхте дрогирали и спях, някой обажда ли се?
	— Не.
	— Хммм. По кое време идентифицирахме Друз и пуснахме съобщение за медиите, че той стои зад убийствата?
	— Тази сутрин… Искам да кажа, те разполагаха с името на Друз още снощи, някъде около полунощ, но само името, нищо повече. До тази сутрин не бяхме пускали никакви съобщения за серийни убийства и тъй нататък…
	— Ъъъ… добре. Благодаря.
	Затвори и остави Слоун пак да си легне, после набра телефона на _TV3_ и се свърза с Карли Банкрофт.
	— Обажда се Лукас. Пуснахте ли името на Друз снощи в новините?
	— Не, оставихме го за рано сутринта — отвърна тя. — Нямаше да е зле, ако ми беше помогнал…
	— Бях малко… Не бях във форма — рече Лукас. — А другите канали? Те пускали ли са го?
	— Доколкото знам — не. Излъчихме съобщението, което направиха вашите пресаташета тази сутрин. Никой не вдигна патърдия, макар че за такова нещо си струваше. Кога ще успееш да ни кажеш нещо? Ти си ги намерил, нали? Какво…
	— Наистина не мога да говоря сега — пресече я Лукас. — Ще ти се обадя по-късно.
	Затвори и се облегна назад, разтърквайки слепоочията си с пръсти. Любовника не се бе обаждал.


	Когато се прибра, колата на Дженифър бе пред дома му. Той мина бавно покрай нея, изчака вратата на гаража да се вдигне, после вкара поршето вътре и излезе. Тя вече бе вън от колата си и го чакаше.
	— Как си? — попита го.
	Под шлифера бе облечена с черна блуза. На ушите й висяха златни обици, проблясващи под късо подстриганата руса коса.
	— Какво искаш? — попита я той толкова студено, че тя неволно отстъпи крачка назад.
	— Исках да разбера как си…
	— Ел ли те прати?
	Дженифър бе опряла гръб в колата и Лукас се надвеси над нея. Ръцете му, пъхнати в джобовете, се свиха в юмруци.
	— Тя просто ми каза, че си имал проблеми.
	— Твоята помощ не ми е нужна — отряза я той. — Когато ми беше нужна, някой ме навря на кучето в задника.
	После се извърна и тръгна обратно към гаража.
	— Лукас…
	Съзнанието му работеше като товарен влак, помъкнало вместо вагони факти, събития, спомени и възможности зад плътно стиснатите му за миг клепачи, и нищо не можеше да го спре. Дженифър. Зелени очи. Сочни устни. Сара. Малко вързопче, скимтящо от страх и възторг, когато го подхвърляше нагоре. Двете в стаята на бунгалото до езерото, Дженифър обляна от лунна светлина, Сара започва да пълзи…
	Изпита усещането, че се намира на кръстопът и пред него изведнъж изникват десетки хиляди възможности, но не можеше да се оправи с тях… с всичките тези разклонения.
	— Просто… си иди — уморено рече той.


	Опита се да заспи, но не можа. Твърде много неща му се въртяха в главата. Най-накрая, поглеждайки часовника, вдигна телефона, свърза се с Института по изкуствата в Минеаполис и попита до колко работи магазинът за подаръци. Имаше още малко време.
	Лукас се разбърза, опитвайки се да не мисли. Движение, движение и никакви разсъждения. Не се притеснявай за пистолетите. Те си стоят долу в мазето, проблясват в тъмнината и… да вървят на майната си, нека си мъждукат…
	В магазина за подаръци нямаше никой, с изключение на отегчената продавачка, която бе облечена така добре, че Лукас си помисли дали не работи на доброволни начала.
	— Мога ли да ви помогна? — попита го тя.
	— Да. Интересува ме художник на име Одийон Редон. Какво имате за него? Календари, брошури?
	Пет минути след това той седеше в колата и ровеше из жабката за хартия. Най-сетне намери една фактура от магазин за гуми. Лукас я обърна, изглади я върху документите на поршето, които бе сложил в скута си, и започна нов списък.


	По-късно, все още изпитващ страх от леглото, Лукас седна в гостната с бутилка „Кънейдиън Клъб“ и впери поглед в таблиците си.
	Таблица „Убиец Едно“ беше пълна: Друз. Трол, як, набит, със странна форма на главата, убиец на Стефани. По това вече нямаше никакво съмнение. Ако работи заедно с Бекър, сигурно е убил и Джордж, тъй като по това време патологът бе с Лукас. Може да е убил и Каси. Може да е убил и Армистед. Може да е убил и жената в търговския център, но защо? Тя изобщо не се вписваше в модела. Не бе у дома си, не бе от академичните/артистичните кръгове… Освен това откъде са дошли снимките с липсващите очи?
	„Убиец Две“: има ли изобщо такъв? Бекър ли е? Следите около мястото, където бе намерен Джордж, предполагат наличието на още един човек. И как Друз би намерил Джордж, ако Бекър не му го е посочил? (Възможност: бил е на погребението на Стефани?) Защо е трябвало да кара джипа на убития на летището? Как е успял да премахне Армистед? Какво е това телефонно обаждане? Съвпадение — някой наистина се е опитвал да се сдобие с безплатен билет?
	Отговорите на тези въпроси бяха някъде там, в модела. Лукас усещаше това, но не можеше да го види.
	Той извади фактурата от гумите. Най-отгоре бе написал „Любовника“. Впери поглед в нея, затвори очи и запрехвърля данните в главата си.


	В шест сутринта позвъни на Дел.
	— Трябва да се видим и да поговорим — каза му той.
	Дел бе известен с афинитета си към стимулантите.
	— Исусе Христе, човече, в шест сутринта? Ти си бил по-зле и от мен…
	Лукас подкара в дрезгавината на зараждащото се утро — пак предстоеше студен и мрачен ден. Радиостанциите бяха започнали предаванията си с информация за пътуващите и той слушаше с половин ухо, докато изкарваше поршето на I-94 към Минеаполис.
	Дел го посрещна на вратата, облечен в леко пожълтели шорти и тениска без ръкави, която би допаднала на Кларк Гейбъл. Когато му каза какво иска, Дел поклати глава и рече:
	— Лукас, ще се убиеш.
	— Не. Просто трябва да бъда буден известно време. Знам какво правя.
	Дел го погледа, после кимна, отиде до спалнята и се върна с оранжево пластмасово шишенце.
	— Десет капки. Здраво рита. Не се опитвай обаче да увеличаваш дозата.
	— Благодаря ти — отвърна Лукас.
	Откъм спалнята долетя сънлив женски глас:
	— Дел?…
	— Минутка — полуизвърна глава нататък Дел и отново отправил поглед към Лукас, се усмихна слабо: — Черил. Какво да ти кажа?…


	Стимулантът го ободри. Той зави на юг и погледна часовника. Беше почти седем. Слоун сигурно вече е станал.
	— Как се чувстваш? — попита го съпругата му, отваряйки вратата.
	— Всички се интересуват от това — ухили се Лукас. Беше ниска жена, може би леко пълничка, излъчваща майчинска грижовност и в същото време сексапил. Харесваше я. — Станал ли е?
	Тя извърна глава:
	— Слоун? Лукас е дошъл.
	— На верандата — подвикна отвътре мъжът й.
	— Абе тоя Слоун няма ли си малко име? — запита Лукас, влизайки.
	— Де да го знам — отвърна тя. — Не съм го питала.
	Слоун бе седнал на остъклената веранда и с цигара в ръка ядеше черешов пай. До ръката му имаше и кутия кока-кола.
	— Истинска дърварска закуска — отбеляза Лукас.
	— Не говори толкова силно — каза Слоун. — Още не съм се събудил.
	— Искам да омаеш със сладки приказки едни хора. — В управлението Слоун бе известен като най-добрия по разпитите. Хората му казваха какво ли не. — Ето имената и адресите.
	— Защо са ти? — попита Слоун, поемайки листа.
	— Децата им са починали — отвърна Лукас. — А аз искам да ги изкопаем от гробовете им. Желая да стане днес.


>	29.

	Красотата танцуваше и кървеше, танцуваше и кървеше, танцуваше и кървеше, докато най-сетне се просна по гръб като разпънат на кръст, с широко разперени ръце и крака, върху огромния персийски килим в столовата. Никакви сънища с очи. Изобщо никакви сънища. Нямаше абсолютно нищо.


	Болката го събуди.
	През щорите се процеждаше светлината на мрачния ден, тялото му трепереше от студ, мускулите го боляха и потрепваха. Той седна, погледна се и си каза, че май е успял да се изкаля по някакъв начин, после разбра, че гърдите му са целите в засъхнала кръв. Когато се опита да се изправи, кървавата коричка се напука и люспите се посипаха по пода.
	Нещо се бе променило. Чувстваше го. Нещо беше по-различно, но не можеше да каже какво точно. Не успя да си спомни. Опита се да порови в паметта си, но съзнанието му бе объркано и нищо не се получи. Не можеше да го открие. Той отиде в банята, пусна водата във ваната и я загледа как тече, как се върти, как се лее, и изведнъж запя така, както го бе учила госпожа Уилсън в пети клас:
	— Frère Jacques, Frère Jacques, dormez-vous, dormez-vous?*
	[* Братко Жак, братко Жак, спите ли, спите ли? (фр.ез.) — Б.пр.]
	Във ваната кръвта се разтвори, водата стана розова и Красотата се къпеше в нея, плискаше удивеното си лице и пееше всички песни, които може да научи един петокласник…


	Огледалото се бе изпотило, когато той най-сетне излезе от ваната. Това винаги го дразнеше, защото не можеше да се огледа — трябваше първо да отвори вратата и да изчака хладният въздух да поеме изпаренията. Винаги се опитваше да изтрие огледалото с хавлията, но така не успяваше да го почисти както трябва.
	Отвори вратата, студеният въздух го обгърна и това замалко не му върна паметта. Замалко… По огледалото се плъзнаха първите капки конденз. Бекър свали кърпата от закачалката и го избърса. А, ето го най-сетне…
	Лицето му бе твърде далеч, установи озадачено. Той самият не бе толкова далеч. Беше си тук… Вдигна ръка, пипна влажната повърхност и лицето тръгна да се приближава, а заедно с него започна да расте и ужасът.
	Това не бе Красотата. Това бе…
	Бекър изпищя и залитна назад, неспособен да откъсне поглед от огледалото.
	Оттам го гледаше трол. Със съшито сякаш от отделни парчета лице, с широко отворени, като че ли оценяващи го очи. И всичко изведнъж се върна: апартаментът, пистолетът и падналият на пода като спукан балон Друз.
	— Неее! — изпищя Бекър на огледалото.
	Сграбчи по кичур коса с ръцете си и дръпна силно, благославяйки болката, мъчейки се с всички сили да прогони трола от съзнанието си.
	Но очите, студени и жестоки, плаваха из цялото огледало и не го изпускаха… Бекър изхвърча в коридора — пак огледала, нейните огледала, и в тях отново очите. Във всичките. Той се препъна, падна и запълзя по пода към спалнята гол, гърчещ се, охлузвайки коленете си по пода, драпайки като язовец към дупката си и трескаво търсещ месинговата табакера.
	Очите вече бяха навсякъде — в полираната повърхност на нощното шкафче, в стъклата на прозорците, във водата в гарафата… Чакащи. Нямаше място за Красотата… Той глътна три кървавочервени нембутала и зелените яйчица луминал — три, четири, шест. А след тях виолетовите яйчица — ксанакс. Много ли е? Не знаеше, не помнеше. Може и да не стигнат. Взе още няколко хапчета в ръка и примижал, хленчещ, избягващ да гледа към лъскави повърхности, пропълзя в гардероба сред крачолите и ризите, свирайки се в убежището на изпълнената с аромати тъмнина. Първо трябваше да го хване нембуталът — ето, вече усещаше мекия му тласък, напъна на Красота… Бекър не го искаше. Желаеше другия, успокояващия ефект. И докато мислеше за това, тласъкът намаля, заля го успокоението… Луминалът бе следващият, след час — час и нещо щеше да го изглади, да му даде възможност да помисли как да се добере до Друз. Ксанаксът щеше да го държи спокоен…
	В главата му, някъде от много далеч, едва-едва доловим, проговори глас: _Друз. Намери Друз._
	Бекър сведе поглед към хапчетата в шепата си. Щеше да намери Друз, ако медикаментите успееха да го поддържат във форма.


	Лукас чакаше.
	Втората къща бе малко над нивото на улицата — с раззеленяващ се двор, с прилежно подредени цветни лехи. В алеята пред къщата бе паркиран форд таурус комби — колата на съпруга. Бе се върнал вкъщи минутка след пристигането на двамата. Дейвънпорт остана да чака в колата, а Слоун влезе вътре.
	Стимулантът започваше да си показва рогата. Лукас се чувстваше напрегнат и изострен като крайчеца на счупено стъкло… и крехък като него. Стоеше в колата, слушаше Крис Риа, пееше заедно с него „Дайтона“ и потропваше с длан по волана, следвайки ритъма на песента.
	Слоун излезе. Без да се оглежда, бързо се приближи с лист в ръка и се вмъкна на дясната седалка.
	— Готово — каза той. — С жената всичко беше наред, но по едно време си помислих, че мъжът й ще се пречупи.
	— Няма значение, нали го взехме… — отвърна Лукас.


	Техниката на ексхумация бе показно ефективна. Малка като детска играчка фадрома загреба първия слой пръст от метър и половина и го струпа върху предварително проснато до гроба полиетиленово платнище. После двама от гробарите изгребаха останалия половин метър с лопати, спуснаха куките, закачиха ковчега и машинката го вдигна.
	Лукас и Слоун последваха буса на съдебномедицинския отдел в града и докато хората разтоварваха ковчега, влязоха да поговорят с експерта.
	Луис Нет тъкмо навличаше мантата върху ежедневния си костюм, когато двамата влязоха.
	— Някой да ти се е обаждал за другото? — попита го Лукас.
	Другото дете бе погребано в близкото градче Куун Рапидс.
	— Пътува насам — отвърна Нет. — Ако изчакате малко, момчета, след няколко минути ще ви дам заключение… в зависимост от състоянието на трупа, разбира се.
	— Как ти се струва? — попита Слоун.
	— Ами… Момиченцето е погребано от „Самарянски братя“. Те са доста точни, а и тялото не е стояло кой знае колко дълго в земята. Мисля, че шансът ни е добър, ако ковчегът е още плътно затворен. Ако е протекъл обаче… — Той сви рамене. — Сами разбирате…
	— Ще изчакаме — каза Лукас.
	— Можете да дойдете и да гледате, ако ис… — предложи им Нет.
	— Не, не — побърза да го прекъсне Дейвънпорт.
	— Щом нямаш нищо против… май ще дойда — каза Слоун. — Никога не съм виждал такива работи.
	Кабинетът на съдебномедицинския експерт приличаше на най-обикновена адвокатска кантора, дори на директорски кабинет и изобщо на всякакъв друг, само не на такъв, в който се разчленяват човешки тела с научна цел. По бюрата седяха секретарки, взиращи се в зацапани компютърни екрани. Всяко работно място носеше белега на човека, трудещ се на него — порцеланови жабчета, бебета с розови дупета, мънички ангелчета със събрани в молитва длани, фотокопия на заповеди от висшестоящите и с карикатури на низшестоящите.
	В задната стая разчленяваха тялото на отдавна починало момиченце.
	Лукас се загледа в една от карикатурите, изрязана от _Нюйоркър_. На нея бяха изобразени двама еднакво изглеждащи бизнесмени със скандинавски черти и с куфарчета в ръце, застанали пред секретарката на някаква голяма клечка, явно в Манхатън. Секретарката говореше по интеркома: „Минеаполис и Сейнт Пол дойдоха, сър“.
	Той се дръпна встрани, седна на дивана и склопи очи, но те не искаха да стоят затворени. Отново ги отвори, впери поглед в стената, постоя така две секунди, после се размърда — не го свърташе — взе списание отпреди девет месеца, прелисти го, прочете две думи и отново го хвърли на масата.
	Часовникът над главата на секретарката показваше четири и петнайсет. В четири и половина Лукас стана и се разходи из кабинета, пъхнал ръце в джобовете.
	Първи излезе Слоун. Дейвънпорт закова на място, вперил поглед в него.
	— Позна — само каза Слоун.
	Нещо сякаш се скъса в корема на Лукас. Пипнаха го.
	— Очите?
	— Изрязани. Нет вика, че е направено със специален нож, „екзакто“ ли, как го каза там… обаче според мен си е скалпел. Нещо, което върши сериозна работа.
	— Могат ли да направят снимки или нещо такова?
	— Ами че те тъкмо се занимават с очите — отвърна Слоун с такъв тон, сякаш Лукас би трябвало и сам да се сети. — Слагат ги в малки бутилчици с формалин…
	— Божичко…


>	30.

	Денят започна със спор.
	— Не съм станала психолог, за да ти давам съвети как можеш да съсипеш нечие съзнание — сопна се Ел Кругър.
	— Не ми говори за етични норми, ако обичаш — отвърна Лукас. — В училище достатъчно ме тъпчеха с това. Просто искам да знам какво ще стане, какво мислиш, че ще се случи. Ако няма да даде резултат, просто ми го кажи. А ако даде… казахме ти вече какви неща прави той… Или искаш това чудовище да се мотае из болниците и да се гаври с деца? Само заради католическата ти етика?
	— Това е изключително обидна реплика — разсърди се монахинята. — И не искам да я чувам повече!
	— Просто те моля да ми кажеш, нищо друго — настоя Лукас.
	Поспориха още около четвърт час и накрая тя се предаде.
	— Ако човекът е такъв, какъвто ми го описваш, това може да се окаже ефективно. Но ако е наистина толкова интелигентен, колкото казваш, и ако мисълта му е ясна, той ще прозре всичко. И тогава ти ще си съсипаният.
	— Въпреки това трябва да опитаме.
	— Казах ти вече какво мисля — може да стане. Би трябвало да му дадеш някакъв намек, но толкова бегъл, че после да не може да разбере дали действително го е видял, или само му се е сторило. Не бива в никакъв случай да му даваш да усети… ъъъ, материалността… на образа. Така че не бива да му изпращаш снимка или каквото и да е от този род. Ако има в ръце нещо материално и ако седне да го обмисли, той ще си каже: _Я чакай малко. Това е истинско. Как така е прескочило от съзнанието ми в реалността?_ И тогава губиш. Затова е необходимо да работиш с образи, колкото по-ефимерни, толкова по-добре. Трябва ти нещо като… призрак.
	— Призрак? — повтори той. — Ще свърши ли работа?
	— Когато работиш с човешко съзнание, Лукас, никога няма гаранции. Трябва да си го разбрал вече… След миналата зима…
	Двамата се гледаха известно време, после той стана рязко и тръгна да излиза.
	— Какво мислиш да правиш? — подвикна тя след него.
	— Смятам да опитам.


	— Божичко, трябва ми камера, не мога така.
	Карли Банкрофт седеше на дясната седалка в доджа на Друз, бърникайки в професионалния гримьорски комплект. Двамата седяха от доста време в колата и вътре бе станало влажно от дъха им. Миризмата на пот започваше да надделява над парфюма й — Лукас бе сигурен, че и той едва ли мирише по-хубаво.
	— После ще имаш време да разказваш — каза Лукас. — Ще се получи страхотен материал.
	— Да не би да работя в някакъв си шибан вестник? — рече тя беззлобно. — Думи не ми трябват, трябват ми картинки.
	Лукас не й бе разрешил да доведе видеооператор. В чантата си носеше само тридесет и пет милиметров никон, но пак хленчеше, че се чувствала необорудвана.
	— Това даже няма да е материал, а…
	— Спри да дрънкаш, докато се занимавам с устата ти — прекъсна го Карли.
	Чувстваше се глупаво — отметнал глава назад, а репортерката, наведена над него, го цапоти по лицето. Лукас свали сенника надолу и започна да наблюдава в огледалото заниманието й.
	— Като че ли е малко грубичко — промърмори той несигурно, гледайки да не движи устните си.
	— Идеално е — отвърна Банкрофт. — Това не е козметичен грим, а професионален, за актьори. Имаш късмет, че съм взимала уроци по актьорско майсторство… Стой мирно, по дяволите, трябва малко да ти скъся носа.
	Най-напред бе намазала лицето с почистващ крем, после го бе избърсала със салфетка. Като свърши, Лукас пак чувстваше кожата си мазна.
	— Така трябва — обясни му тя. — Това ти е основата.
	Косата му бе вече тъмна като на Друз, но около брадата тя бе сложила сиво-синкав оттенък, а също и под носа, за да му придаде малко по-груби черти. С пухче нанесе прозрачен слой пудра, за да втвърди грима.
	Най-трудна обаче бе работата със сините и червените сенки, необходими да създадат илюзията за съшито от отделни кръпки лице. Допълнителната козметика промени лицето му, като го направи да изглежда по-кръгло, не точно с формата на тиква — както у Друз, но повече от това не можеше да се направи. Увитата около гърдите му кърпа му придаде пълнотата на Друз. Целият процес отне някъде около двадесет минути.
	След това зачакаха.


	— Тръгна — пропука гласът на Слоун.
	— Подай ми шапката — каза Лукас.
	Банкрофт му подаде филцовата шапка с широка периферия и той си я сложи. После взе предавателя и натисна бутона:
	— Къде е?
	— Идва. Две минути. Готов ли си?
	— Да — отвърна Лукас. После пусна бутона и се обърна към репортерката: — Прехвърли се отзад и гледай. Може да се случи нещо странно. Ха си се опитала обаче да надникнеш, ха съм ти отрязал главата. И не размахвай тоя шибан фотоапарат!
	— Искам да ми казваш какво става — рече тя, докато послушно се прехвърляше отзад.
	Пред погледа на Лукас се мярнаха чифт дълги крака, после на тяхно място се появиха разширените от любопитство сини очи.
	— Само се скрий.
	— А не може ли да надникна съвсем малко?
	— Две пресечки — отново се обади Слоун. — Виждаме светофара. Свети червено.
	— Сега се сменя — обади се друг глас. — Кажете ми, когато…
	— Зеленото ще свети много малко — обърна се Лукас към Банкрофт. — Лягай веднага долу!
	— Последен ъгъл, Лукас. — Отново беше Слоун. — Потегляй.
	Дейвънпорт излезе на завоя, преди който бе спрял, прехвърли лекото възвишение на улицата и тръгна по нанадолнището към светофара. Видя колата на Бекър да се приближава към светофара от другата страна. Левият й мигач проблясваше. Светофарът, подчинявайки се на командата от колата на Слоун, светна жълто, а след това червено.
	Лукас се приближи към бялата линия, спря и впери поглед през потъмненото стъкло към Бекър. Според тях той едва ли можеше да го види от това разстояние, но все пак трябваше да бъдат сигурни. Във всеки случай детективът го виждаше. Светофарът светна жълто.
	— Тръгваме — каза Лукас. — Долу главата.
	Все още сигнализирайки с левия мигач, Бекър се изтегли до средата на кръстовището, за да изчака насрещното движение и да свие вляво. Слоун бе точно зад него, готов да предотврати евентуалното преследване. Лукас бавно пресече кръстовището и в момента, в който мина край Бекър, се извърна вляво и погледна към него през полусваленото стъкло. Яката му бе вдигната, широкополата шапка — придърпана над очите, лицето — леко потънало в сянка…
	Погледите на двамата за миг се срещнаха и главата на Бекър изведнъж се врътна, сякаш дръпната от невидима корда, проследявайки с поглед доджа. Лукас натисна бавно газта, продължавайки нататък.
	— На тоя тъпак май му изгасна колата, подскача като попарен, не може да мине през кръстовището! — викна Слоун по радиото.
	— Видя ме — отговори му Лукас и се обърна към Банкрофт: — Можеш вече да станеш.
	— Ооох, как ми трябва камера — изстена тя. — Дейвънпорт, ти ме съсипваш!


	Смаян, Бекър седеше в колата. По едно време извика, без да се усети, бутна лоста на първа, понечи да потегли, но колата само подскочи и изгасна. Той пак я запали, пак опита да тръгне, пак я изгаси…
	Изобщо не му мина през ума да тръгне подир доджа. Знаеше кого бе видял.
	Беше прекарал в гардероба цял ден и цяла нощ, ту заспивайки, ту изплувайки в някакво полусънно състояние. Нямаше представа колко хапчета е взел, какви дози, но накрая, виждайки, че навън е отново ден, а табакерата е празна и е гладен, той бе изпълзял от убежището си. Очите го чакаха в чашата. Бе се изправил с усилие и усещайки болки в цялото си тяло, едва се бе довлякъл до банята. Вътре се беше схванал, болеше го всичко. Бе пуснал кажи-речи вряла вода и се бе напъхал под душа — болката бе пропъдила образите от главата му.
	Излязъл от банята, той се бе облякъл, внимателно бе подбрал едно черно хапче — амфетамин, достатъчно, за да го крепи — после бе слязъл в гаража, бе се настанил в колата, бе зърнал очите в огледалото за обратно виждане и бе подкарал по улицата. На около километър оттук имаше чудесно ресторантче. Бе го засякъл червен светофар. И едно комби от насрещното движение…


	— Продължава ли? — попита Лукас.
	— Да, продължава — отвърна Слоун. — Кара обаче съвсем бавно. Според мен нещо става.
	— Става това, че е мръднал — рече Лукас. — Казах ти, че познава Друз.
	— Наистина нещо става — настоя Слоун. — Прави обратен завой. Връща се към Дванадесета…
	Проследяващият екип тръгна след Бекър към центъра на града.
	— Може да се е запътил към болницата — обади се отново Слоун.
	Лукас закрепи подвижния полицейски буркан на покрива над себе си и подгони доджа към университетския комплекс. Банкрофт, преместила се отново на предната седалка, дръпна колана и се закопча.
	— Караш зле като видеооператор — промърмори тя.
	— Нямаме много време — отвърна той. — Знаеш ли къде да закараш колата?
	— Да.
	Гласът й прозвуча напрегнато и той се ухили:
	— Ще ти платят здраво, не се бой.
	— Ще ми платят те… Само от канала да знаеха това, с което се занимавам…
	— Какво?
	— Ами… и аз не знам какво. Ако имах камера, сигурно щяха да се строят в две редици и да образуват шпалир…


	Лукас скочи от колата на Уошингтън авеню, точно в началото на пешеходен мост. Ако Бекър караше по обичайния маршрут на път за работа, трябваше да мине под него. От пътя обаче нямаше как да се качи бързо горе. Ако Лукас спреше и се опиташе по най-бързия начин да стигне моста, щеше да има време да се вмъкне в един магазин от другата му страна.
	— Къде е? — попита той по радиото и закрачи забързано по тротоара към началото на моста.
	— Наближава изхода, така че имаш време — отвърна Слоун. — Ето го, поема по магистралата.
	Лукас стъпи на моста и се огледа на запад, от другата страна на Мисисипи.
	— Дейвънпорт — чу гласа на Банкрофт. Обърна се и я видя застанала до левите перила на моста, вдигнала никона пред очите си. Той й махна да изчезва оттам, после отново се обърна напред.
	— Движи се по „Уошингтън“ — обади се Слоун.
	Някакъв минувач — стройно и дългокосо хлапе, явно ученик, с дълго до глезените кожено палто и тежка верижка на шията — го изгледа с любопитство и подхвърли:
	— Е, с тоя нос от тебе Сирано не става.
	— Чупката, малкият — отвърна Лукас и засенчил очи с длан, се загледа към Уошингтън авеню и реката.
	— На моста е — съобщи Слоун.
	— Окей — отговори Лукас в уоки-токито.
	— Ченге, а? — поинтересува се хлапакът.
	— Изчезвай! — изръмжа Дейвънпорт. — Ще изпортиш много важна работа и след това задникът ти ще изгние в пандиза, ясно ли ти е?
	— Добър довод — отвърна хлапето и побърза да се отдалечи.


	Колата на Бекър наближаваше моста. Лукас клекна зад перилата, чакайки го да се приближи на около тридесетина метра. Трябва само да му се мерне за част от секундата… сега.
	Той се изправи и надникна през перилата. Бекър моментално го видя и колата му започна да криволичи. Лукас веднага изтича към другата страна на моста и забърза към магазина.
	— Видя те… Спира, спира — завика Слоун по радиото.
	— Да не идва насам?
	— Ами! Седи в колата.


	Бекър седеше в спрялата встрани кола, положил глава на волана. Беше го страх да спи, чакаше да дойде време… А ето че Друз е вече тук, дебне го…
	Той направи обратен завой, мина от другата страна на Мисисипи, остави колата на един паркинг и влезе в библиотеката. Екипът, вече в намален състав, го проследи. Вътре Бекър взе течението на _Стар Трибюн_, намери необходимия брой и си записа подробностите около смъртта на един скитник.
	От телефонна кабина се обади на съдебномедицинския експерт.
	— Мъча се да открия баща си, който… имаше малко умствени смущения — каза Бекър. — Не бяхме близки, осинови ме друго семейство, но наскоро научих от един негов стар приятел, че бил починал миналата година и че са го погребали в окръг Хенепин… Питах се дали не е възможно да ми кажете с кои погребални бюра работите, за да мога да им звънна и да разбера къде точно е погребан.
	Окръгът работел с четири погребални бюра, редуващи се за период от една година. _Уокър и син_, _Халибъртън_, _Мартин_ и _Братя Хол_. Бекър им се обади по реда, в който му ги продиктуваха. Уцели десетката при Мартин.
	— Мартин — чу се в слушалката. Гласът бе мек, готов всеки момент да подхване утешителна тирада.
	— Обаждам се по повод погребението на Карло Друз.
	— За петък е.
	— А ще бъде ли изложено за поклонение?
	— Ъъъ, всъщност такава е обичайната ни практика, но все пак трябва да проверя. Бихте ли изчакали малко?
	— Да.
	Той почака три-четири минути и накрая жената се върна.
	— От семейството на господин Друз ли сте? — попита го тя.
	— Не… От театъра съм.
	— Какво да ви кажа… Майката на господин Друз уж бе поръчала разни неща и в тях не фигурираше поклонение, но чак сега разбираме, че от театъра наистина ще дойдат някои хора. Така че сме планирали поклонение за утре вечер от седем до девет в Роуз Чепъл. А погребението ще се извърши на Шакопий. Все пак отново трябва да се обадим на майка му, за да получим съгласието й.
	— От седем до девет…
	Бекър затвори очи. Погребението щеше да се състои по-скоро, отколкото се бе надявал… или по-точно, смееше да се надява. Друз бе починал преди два дни и щяха да го погребат след още два. Майкъл бе смятал, че ще го сторят след седмица, ако не и повече, защото сигурно имаха работа с тялото. „С подходящите медикаменти бих могъл да издържа седмица“, каза си той. За по-дълъг период щеше да се наложи да се примири, да потъне и да се среща с Карло в царството на сънищата. Сега обаче такава опасност нямаше. Утре вечер всичко щеше да свърши.


>	31.

	Бекър зърна Друз още два пъти или поне така му се стори: не беше сигурен дали наистина го вижда, или това е просто плод на въображението.
	Мярна го на две пресечки от дома си — тъмна сянка, завила зад ъгъла. Бекър спря като закован с отворена уста, стиснал вестника в ръка, и в това време сянката се стопи като валмо черна мъгла във въздуха.
	Преди това го бе зърнал още веднъж в късния следобед в минаваща покрай него кола. Вниманието му бе привлечено първо от колата, а след това и от неясната фигура зад шофьорското стъкло. По-скоро усети, отколкото видя вперените в него очи.
	Хранеше се в кабинета си, от време на време хвърляйки в уста хапче амфетамин: страх го бе да заспи, всъщност живееше вече само в кабинета, откъдето бе махнал всичко стъклено. Да можеше да прекара целия ден, вперил поглед в килима…
	Не сполучваше и да мисли добре. Но всичко щеше да се оправи, след като приключи с Друз. Можеше и да се поизчисти от медикаментите… Какво? Не успя да си спомни. Ставаше му все по-трудно да разсъждава. Мисловните единици, концепциите, като че ли бяха вплетени в снопове от възможности и оттам излизаха объркани и така пръснати, че не можеше да ги проследи…
	Мъчеше се да преодолее това, а времето течеше.


	Домът на покойника на това погребално бюро беше по-мрачен, отколкото би трябвало да бъде — тъмнокафява постройка от тухли и камък, потънала в задушаващите прегръдки на змиеподобните бръшлянови пипала.
	Бекър, треперещ и напрегнат, но предпазлив, скрил в джоба си няколко черни красавици, мина с колата веднъж, после втори път. На улицата имаше малко автомобили, но няколко от тях бяха на алеята пред Дома. Входната врата се отвори, навън излязоха пет-шест души и се заприказваха на тротоара, събрани в кръг.
	Повечето бяха възрастни хора, облечени в дълги зимни палта и с тъмни рунтави шапки, като заможни руснаци. Бекър намали, спря до тротоара и ги загледа. Разговорът им бе оживен — дали не спореха? Не успя да прецени. След около пет минути кръгът започна да се разпада. По един, по двама, хората започнаха да се разотиват, сядаха в колите си и тръгваха. Скоро отпред вече не остана никой.
	Бекър се помъчи да изчака, но повече не можеше да издържи. Заради вътрешния напън за действие… а и наоколо нямаше жива душа. Не вярваше много на служителката, с която бе разговарял вчера по телефона, че щели да дойдат от театъра, но все пак с хората на изкуството човек никога не може да бъде сигурен… Излезе от колата и бавно пое по алеята, насочил се към входа. По улицата мина кола и той извърна глава. Човекът зад волана не го ли гледаше? Пак Друз? Не беше сигурен. Пък и не го интересуваше. След пет минути всичко щеше да свърши.


	Екипът бе след него.
	— Слиза от колата, гледа към входа — каза човекът в колата, минала край Дома.
	Не гледаше към Бекър, който бавно вървеше по алеята.


	В Роуз Чепъл нямаше подходящо място за криене, но в другите зали положението беше още по-зле. Накрая Лукас реши да забие гвоздей в най-горната част на една от големите двукрили врати, после да го извади и да гледа през дупката. Управителят обаче не му позволи да забива гвоздеи. Вместо това бутна в ръцете му бормашина с осеммилиметрова бургия и му каза да действа.
	Изправил се в тъмното от другата страна на вратата, Лукас прилепи око до дупката и установи, че вижда цялото пространство около ковчега.
	— Иди нататък, наведи се над него — каза той на Слоун.
	Дел се бе облегнал на стената и наблюдаваше приготовленията с леко насмешливо изражение. Слоун се приближи до ковчега и се обърна към вратата. Дупката не се виждаше.
	— Сложи ръка на главата му… или над нея, изобщо направи нещо — подвикна Лукас иззад вратата.
	Слоун протегна ръка и я задържа над главата на Друз. Секунда след това вратата се отвори.
	— Не виждам ръката ти — каза разочаровано Дейвънпорт и се огледа наоколо. — Но ако променим аранжировката, може да сбъркаме.
	— Ами да, с такъв дълбок сандък — забеляза Слоун, кимайки към ковчега.
	Дел се ухили.
	— Абе що не вземем да му сложим… такова, сещате се, една пружинка с дяволче под клепача и когато Бекър го дръпне, онова да скочи срещу него…
	— Супер! — възхити се Слоун. — Шибанякът като нищо ще получи удар.
	— Господи! — изохка Лукас, отправил поглед към ковчега. — Засега е по-добре да се придържаме само към дупката във вратата.


	— Разхожда се — каза глас от радиото.
	Слоун погледна Лукас.
	— Добре ли си?
	— Добре съм — отвърна той.
	— И аз — каза Дел. Ръката му несъзнателно се изви към кръста, където на колана си бе закачил малък пистолет. — И аз съм добре.


	Управителят бе от отдел „Разузнаване“ и нощите му минаваха в работа като таен агент.
	— Нямате никакъв проблем — заяви той уверено. — Ако питате мен, с тази моя професия, вече съм готов за „Оскар“.
	Наоколо бяха разположени два отряда за бързо реагиране, а зад Бекър идваше и проследяващият екип.
	— Вече е тук — изпука радиото след десетина минути. — Но подминава.
	Бекър се разходи из квартала, огледа го, мина още веднъж пред входа, върна се и накрая спря.
	— Гледа към вратата — чу се от радиото.
	— Всички готови… — каза полугласно Лукас.


	Сърцето му се преизпълни с радостно очакване. След пет минути…
	Бекър бе облечен в шлифер, на главата си бе нахлупил мека шапка и си бе сложил шофьорски ръкавици. Скалпелът, поставен в пластмасово калъфче, за да не го пореже, бе закрепен за джобчето на ризата му като химикалка. „Входът на Дома — мина му през ума — прилича на врата на стара горска хижа.“
	Вътре бе прекалено топло. Едно антично огледало, подобно на онези, които събираше Стефани, го хвана неподготвен още като влезе в преддверието. Той се стресна, панически отклони поглед от него, но веднага пак го върна.
	Друз го нямаше. Оттам го гледаше Красотата. „Изглежда добре — помисли той, — само малко уморена.“ Откъм широкото чело тръгваха необичайни бръчици и се събираха в ъгълчетата на очите. Малко различен вид, но не и непривлекателен. Приличаше на един артист… как му беше името? Не можеше да се съсредоточи, отражението плуваше пред погледа му като в сън. И някаква сгъстяваща се тъмнина зад образа, и…
	Той моментално отклони поглед. Друз бе пак там, чакаше.
	— Бюканън?
	— Какво? — подскочи Бекър.
	Бе толкова погълнат от огледалото, че не усети приближилия се едва ли не на метър управител.
	— За господин Бюканън ли сте дошли?
	Управителят изглеждаше съвсем обикновен — слаб мъж в консервативен тъмен костюм — човек, нямащ никакво специално отношение към смъртта, макар че му е всекидневен спътник в работата. Никакво въображение.
	— Н-не — заекна Бекър. — Ъъъ… господин Друз?
	— О, да. Той е в Роуз Чепъл. Натам и после вдясно.
	Управителят посочи с жест на агент по продажба на недвижими имоти — там, втората спалня вдясно, която е наистина малка, но…
	— Благодаря.
	Домът на покойника бе тих — всички шумове се поглъщаха от плюшените драперии и дебелите килими. За да заглушава плачещите, каза си Бекър. На влизане в Роуз Чепъл се спря и погледна към управителя. Човекът бе тръгнал към една друга стая, но точно тогава звънна телефонът в антрето. Управителят спря, върна се, вдигна слушалката и потъна в дълъг разговор. Добре. Бекър влезе.


	Лукас стоеше зад вратата и чу как сътрудникът от отдел „Разузнаване“ задава въпроса, чу Бекър да заеква: „Н-не. Ъъъ… господин Друз?“, малко след това звънна и телефонът. Опасяващи се, че Бекър може да дойде, но все пак да се уплаши и да се откаже, те бяха разработили този отвличащ маньовър. Всъщност звънеше Слоун от една по-отдалечена стая. След като види, че управителят не му обръща внимание, а разговаря безгрижно по телефона, куражът му да действа може би щеше да се върне.


	Роуз Чепъл представляваше малка зала с петнадесетина стола, обърнати към ковчега. Стените бяха измазани в бледорозово, а дървената ламперия бе боядисана в кремаво. Точно срещу Бекър имаше затворена двукрила врата, водеща очевидно към дълбините на Дома — през нея спокойно можеше да мине носилка с труп.
	Самият ковчег се намираше вдясно от Бекър, леко издигнат на нисък подиум, който бе покрит с розов плат, по-тъмен от стените. Майкъл виждаше страничната част на главата, както и част от раменете на Друз, облечен в тъмен костюм.
	Красотата вече пулсираше във вените му, нямаща търпение да започне празника, подтикваше го да побърза. Гласът на управителя долиташе приглушен до него и той тръгна напред. Ръката му се вдигна до джобчето, напипа скалпела и го издърпа.
	„Голяма глава има Друз — мина му през ума. — Не просто тиква, а голяма тиква.“ Обилен грим покриваше лицето му, така че отделните парчета кожа едва се виждаха. Носът, разбира се… но за него не можеше да се направи нищо. Той смръщи вежди. Лошо. Друз всъщност му беше нещо като приятел, човек, с когото можеше да поговори. Но трябваше да си отиде — това на Бекър му стана ясно още от самото начало. Убийството бе нещо, което не се споделя с никого, освен с мъртвите.


	Лукас притискаше око към дупката. Не забеляза влизащия Бекър, както и красивото му лице, докато минаваше покрай него. Видя го как само за миг застина пред ковчега, вперил поглед в Друз. Лукас чуваше мърморенето на управителя по телефона като страничен фон — цялото му внимание бе съсредоточено във фигурата до ковчега, и точно в този момент, навеждайки се над мъртвеца, Бекър започна да действа, ръката му изчезна от полезрението на Лукас, но работеше… да, работеше…


	Бекър хвърли бърз поглед през рамо, после посегна към лицето на Друз с лявата си ръка и повдигна единия клепач. Окото под него бе здраво, но мътно, сухо — като парче кожа, взиращо се невиждащо в тавана. С лудо биещо сърце, под акомпанимента на яростно разбушувалата се във вените му кръв и успокояващото мърморене на управителя отвън, Бекър заби скалпела в окото на Друз и направи бързо въртеливо движение с дръжката. Усети как част от насъбралото се напрежение отлита от него, тежестта от раменете му пада.
	Бързо, бързо… с отворена и задъхана уста, той повтори същото и с другото око, хвърляйки крадлив поглед през рамо, въртеливо движение, така…
	Беше свободен. Почувства го с такава осезаемост, сякаш някой го повдигна от пода. Направи лека танцова стъпка, Красотата го сграбчи в прегръдките си и той хвърли поглед към Друз.
	Клепачите бяха повдигнати, сгърчени и издърпани нагоре като изсъхнали листа. С още лудуващо от радост сърце, Красотата протегна ръка да ги затвори, да ги приглади грижливо; скалпелът бе още в ръката му. Той се отдръпна от ковчега.
	— Извади ли му очите, Майк?
	Гласът го плисна като кофа ледена вода, смаза го, изтръгвайки дъха от гърдите му, думите се впиха болезнено — като нажежени шишове в съзнанието му: _ИЗВАДИ ЛИ МУ ОЧИТЕ, МАЙК?_
	Все още стискащ скалпела в дясната ръка, Бекър се извъртя като ужилен.
	На двукрилата врата отсреща се бе облегнал Дейвънпорт, облечен в коженото си яке, стиснал пистолет в ръка, насочен не към Бекър, а встрани. Беше напрегнат, очите му бяха широко отворени, косата — мръсна, лицето — небръснато. Мърльо. Отляво се появи още един мъж, а след това и трети — братовчедът на Стефани, наркоманчето Дел. Управителят идваше по петите им.
	— … Щото ако си ги извадил, Майк, лепваме ти и децата. Току-що ги изкопахме от гробовете им и експертът казва, че работата е свършена с ножче като това, дето е в ръката ти. Скалпел ли е това, Майк?
	Бекър стоеше онемял на място, думите подскачаха из главата му като билярдни топки: _ЛЕПВАМЕ ТИ И ДЕЦАТА_. Дейвънпорт бавно тръгна към него. Едно от ченгетата, слаб мъж, каза: „Спокойно“, но Бекър нямаше представа какво означава това.
	С пистолет в ръка, Лукас бавно тръгна към него. На фона на бледорозовите стени Бекър изглеждаше изумително красив — поразителен контраст с кърпеното лице зад гърба му.
	Съзнанието на детектива бе студено като арктически лед. „Способен съм на всичко, когато съзнанието ми е в такова състояние“, мина му през ума. Част от това се дължеше на стимуланта. Не беше мигвал вече трети ден, но се чувстваше свеж, напълно контролираше действията си и бе… свеж, свеж, както никога досега. Стигна до Бекър, мина край него, без да обръща внимание на скалпела, посегна към Друз и повдигна клепача му с лявата ръка, точно както патологът бе направил преди няколко минути.
	Бекър се извърна.
	Лукас, студен като лед, се дръпна от ковчега и хвърли поглед към Слоун.
	— Изрязал ги е без грешка. Искаш ли да хвърлиш един поглед?
	Лукас избутваше Бекър назад, без да го докосва, и той отстъпи, пускайки скалпела на пода. Металното острие подскочи на дебелия килим и остана насочено към ковчега като метален пръст.
	— И двете — установи Слоун, надвесен над трупа. — Добра работа, дума да няма.
	— Това, което искам да знам — каза Лукас на Бекър със спокоен глас, — е защо уби Каси Лаш. Защо ти трябваше да го правиш? Не можа ли да се задоволиш само с Друз? Просто влизаш, опираш пищова в главата му и дърпаш спусъка. А снимките можеше да ни подхвърлиш и по-късно, щяхме да се хванем.
	Устата на Бекър се отвори, но звук не излезе.
	— Чакам отговор — рече Лукас със същия спокоен глас.
	— По-леко — промърмори Слоун и го хвана за ръкава.
	— Майната ти „по-леко“! — повиши глас Дел от другата страна на стаята и с бързи крачки прекоси разстоянието до тях. Приближи лицето си на няколко сантиметра от носа на Бекър и отчетливо каза: — Познавах Стефани много повече от теб, Майк. Обичах това момиче. Така че, знаеш ли какво?
	Бекър, притиснат от двете страни между Дел и Дейвънпорт, опря гръб в стената и отново не отговори.
	— Знаеш ли какво? — ревна Дел, отворил широко очи.
	— Хей, хей, спокойно! — обади се ченгето от разузнаването и хвана Дел за якето.
	— Какво? — изхъхри Бекър под нос.
	— Ще ти спукам задника от бой, мойто момче, ето какво — отвърна Дел.
	Десният му юмрук изсвистя във въздуха като чук и описвайки къса дъга, се стовари върху носа на Бекър. Главата му отхвърча назад и се тресна в стената. От счупения нос бликна кръв, патологът вдигна ръце и ги кръстоса пред лицето си.
	— Чакай! — викна Слоун и се опита да заобиколи Лукас, но той му препречи пътя и го отблъсна.
	Слоун залитна назад и докато възстанови равновесието си, Дел удари Бекър още два пъти — по един път с всяка ръка, избягвайки плахия му опит да блокира ударите. Главата му се блъсна още два пъти в стената като съдийско чукче и на веждата му цъфна алена цепка. Ченгето от разузнаването скочи отзад на Дел и хвана ръцете му, а Слоун се вмъкна отпред и двамата заедно го изблъскаха от Бекър. Вдигнал едната си ръка на носа, докторът стенеше с висок, плачлив хленч:
	— И-и-и-и-и…
	— Стига, стига! — викна Слоун.
	Двамата все още държаха Дел, а през това време Бекър си махна ръката от носа и я отпусна безсилно надолу.
	— Не, не стига — каза Лукас с ледено спокойствие.
	Беше на по-малко от една ръка разстояние от Бекър. Слоун и ченгето от разузнаването още държаха съпротивляващия се Дел, но погледите им се насочиха към Дейвънпорт.
	Пистолетът изведнъж се оказа в ръката му и изсвистя с цевта напред към лицето на Бекър.
	— Помниш ли Каси, гадино? — Думите изхвръкнаха от устата му като стон.
	По лицето на патолога пръсна слюнка, с лявата ръка Лукас го стисна за гърлото. Бекър има време само да трепне, преди мушката да го резне по бузата и счупения нос и да остави подире си широка червена бразда. От удара той само изстена, защото съзнанието му заглуши всякакви други емоции, освен невероятната болка, избухнала в него като взрив.
	С прецизни, координирани и точни движения Лукас закълца методично лицето с мушката — най-напред едната буза, после другата, оставяйки широки алени каньони — после се прехвърли на челото — една, две, три кървави бразди. Не забрави и устните — с вертикални и резки движения прокара мушката през тях, оставяйки след нея само парчета накъсана плът и кървава каша.
	Слоун удари Лукас в гърба, хвана го за едната ръка. Той замахна диво за последен път с пистолета и брадичката на Бекър цъфна в алено като изригнал вулкан.
	С празно съзнание, виждащ само Майкъл Бекър пред себе си, Лукас едва фокусира сетивата си, за да усети впилия се като кърлеж в него Слоун, едва успя да усети как другото ченге го рита в краката и го събаря на пода, едва видя изсипалите се в залата униформени, хвърлили се върху него…
	Но дори и докато падаше, очите му не се откъсваха от Бекър, ръцете му неистово се опитваха да се освободят. Слоун вдигна пистолета, сложи го на предпазител…
	Лукас усети тежестта върху гърдите си, видя Слоун, отмести поглед и отново го впи в доктора, който тъкмо се свличаше на пода, оставяйки широка кървава следа по розовите стени. Слоун гледаше лицето на Бекър и Лукас го чу да мърмори:
	— Боже господи, ааах, Исусе Христе, майко мила…
	Лицето на патолога бе превърнато в кървава каша от накълцана плът и обърнати наопаки парцали кожа. Даже и Друз би извърнал потресен поглед, ако станеше и го видеше.
	След десетина минути светът бавно започна да се връща на мястото си.
	Лукас седеше на дървената пейка в антрето, Слоун — до него.
	Дел бе застанал в другия край на коридора, пъхнал ръце в джобовете. Ченгето от разузнаването, двама униформени и хората от „Бърза помощ“ се бяха струпали около Бекър. След малко групата се разкъса, пропускайки носилката с проснатия върху нея доктор. Над него един от хората на „Бърза помощ“ бе вдигнал банка, от която излизаше маркуч с игла, забита в едната му ръка. Беше в съзнание. Едното му око бе подуто и затворено, но другото бе отворено.
	То го хвана на фокус, мозъкът го разпозна и от устата му, едва пробивайки си път през разкъсаните устни, се изтръгна нещо като накъсан стон.
	— Какво? — Лукас скочи. — Чакайте малко… Какво казва тоя?
	Санитарите спряха. С усилие, отворил широко едното око, Бекър се опита да се надигне и едва успя да сглоби думата:
	— Трябваше… — За миг като че ли изгуби контрол, от кървавата каша на устните му избликнаха кървави мехури.
	— Какво бе? — викна Лукас и се надвеси над него.
	Пръскайки малки облачета червена мъгла, мехурите се спукаха.
	— Трябваше да…
	— Какво бе, какво, шибана гадино? — ревна Лукас право в лицето му.
	— … ме убиеш… — Бекър се опита да се усмихне, но устните му, направени на кайма, не му се подчиниха. — Глупак!


>	32.

	Лукас седеше пред кабинета на Даниъл, на два метра от бюрото на секретарката. Жената на няколко пъти се бе опитала да го заговори, но той не отвръщаше и тя се отказа. И когато накрая интеркомът бръмна, тя само кимна към вратата на кабинета и Лукас влезе.
	— Заповядай — посрещна го Даниъл.
	Гласът му бе официален, кабинетът — не. По цялото бюро бяха пръснати в безпорядък листове и бланки от всякакъв формат, курсорът на компютъра мигаше по средата на екрана, въздухът тежеше от мириса на пура. Шефът му посочи с жест креслото отпред.
	— Ега ти и шибаната седмица… Ти как си?
	— Скапан — отвърна Лукас. — Познавахме се с Каси едва от седмица… и едва ли щяхме да изкараме дълго, но… мамка му! Помагаше ми да се държа на повърхността. Чувствах се почти като човек.
	— Какво, да не би пак да те обзема онова? — запита го с участие и загриженост Даниъл.
	— Господи, дано не ме пипне пак! — промърмори детективът и прокара длан през лицето си.
	Беше изнурен. След като приключиха с формалностите по ареста, той се бе прибрал у дома, бе се проснал като утрепан на леглото и бе проспал цялата нощ и част от следващия ден, докато накрая обаждането на Даниъл не го бе изтръгнало от съня.
	— Каквото и да е, само не това — добави той уморено.
	— Ъхъм. — Даниъл взе изгасналата пура от пепелника и я затъркаля между пръстите си. — Чу ли за телефонния секретар?
	— Не, зарязах всичко веднага и…
	— Един от оперативните работници… познаваш ли Андре?
	— Аха.
	— Андре обискирал кабинета на Бекър, една от секретарките дошла и му казала, че е виждала доктора да излиза от съседния кабинет. Мислела, че полива цветята на съседа си, който бил командирован в Европа. Както и да е, Андре вдигнал телефона, свързал се с тоя мъж в Европа, получил съгласието му и претърсил кабинета. В едно от чекмеджетата видял телефонния секретар и се опитал да го включи. Андре натиснал бутона, но лентата не тръгнала. Била превъртяна. Но като го натиснал втори път, касетата тръгнала и оттам прозвучало съобщение от Друз до Бекър, в което той му казал, че работата е готова… Свързахме се с телефонната компания, проверихме и разбрахме, че обаждането е било направено половин час след убийството на жената в Мейпълууд. След това има още едно съобщение, но то вече е на Бекър.
	— Значи двамата са били свързани — каза Лукас.
	— Да. Има и още някои неща.
	— А Любовника? — попита Дейвънпорт.
	— Наредих на Шиърсън да остави оня психолог на мира. Анди е убеден, че е той, но явно никога няма да узнаем дали е истина. Ако, разбира се, сам не дойде и не ни каже.
	Даниъл въртеше пурата между дланите си с нещастен вид.
	— Какво има сега? — отново запита Лукас.
	— Мамка му! — Куентин перна пурата от едната си длан, тя отлетя към стената, отскочи от черно-бялото лице на Робърт Кенеди и падна на пода.
	— Хайде, изплюй камъчето! — подкани го детективът.
	Даниъл врътна стола към прозореца и се загледа навън. Пролетта определено настъпваше и дните бавно се удължаваха до лятото. Навън ярко грееше слънце, макар температурите през нощта да падаха до един-два градуса.
	— Лукас… Мамка му! Набил си Бекър. Шибаното му лице… А помниш ли онова скапано хлапе, сводника… Уиткоум? Шибаният му адвокат се обадил на Вътрешния отдел. Родителите на Уиткоум не вярват нито дума на това, че маминото им синче е било сводник. Според тях малкото им момченце е попаднало на звяр, а не на полицай. Пенят се за съд…
	— И друг път сме се оправяли — подсказа Лукас.
	— Но не по този начин. Ти биеш. Тия хора… По дяволите, те нямат кой знае какъв шанс.
	— Уиткоум е отвратителен насилник — каза отчетливо Дейвънпорт, навеждайки се напред. — Неговият адвокат виждал ли е обезобразеното от него момиче?
	— Да, да. Уиткоум е престъпник… обаче ти не си. На това отгоре се носят слухове как си влязъл в апартамента на Друз. Твърде много хора знаят това. Ако се опиташ да го опровергаеш при едно евентуално разследване, ще се оцапаш. Освен това има и още.
	— И какво е то?
	— Обадил се някакъв тип от Канал Осем и подал официално оплакване срещу теб, че фаворизираш една от репортерките на _TV3_. Не е кой знае какво, обаче Барлоу се е заял и го класифицира като „издаване на следствена тайна“.
	— Спокойно можеш да отбиеш това — каза Лукас.
	— Да. Това. Или което и да е от останалите поотделно. Обаче всички наведнъж…
	— Карай на въпроса — прекъсна го детективът. — Какво искаш да ми кажеш?
	Даниъл въздъхна, врътна стола обратно, стана и подпирайки се на бюрото с длани, се наведе напред.
	— Не мога, мамка му, да те отърва — произнесе той ясно.
	— Не можеш да ме спасиш — повтори Лукас тихо, почти замислено.
	— Ще те разпънат на кръст — продължи Даниъл, без да променя позата си. — Вътрешните и един-двама от общинските съветници… И аз не мога да направя нищо. Като им казах, че може би имаш проблеми от психически характер, те скочила до тавана. „Тъпанарщини — викат. — Ако е откачил, махай го от улицата.“ Освен това си убил и няколко типа. Чете ли онази уводна статия в _Пайъниър Прес_? _Нашият сериен убиец…_
	— Боже господи! — прошепна Лукас, после бавно се изправи и обиколи кабинета. Спря пред черно-белите снимки, взря се в образите на политиците, хвърли поглед и на цветния календар с пейзажи на сезоните. — Свършен ли съм?
	— Може би ще успееш да се пребориш, но битката ще е отвратителна — отвърна Даниъл. — Ще те питат за незаконното нахлуване в апартамента, за побоя над Уиткоум и Бекър… И като си помисли човек как изглеждаше лицето на доктора и на какво прилича сега… Господи, истински Франкенщайн… И на всичко отгоре не правиш нищо, за да си спечелиш популярност.
	— Имам някои хора от пресата…
	— Ще се нахвърлят отгоре ти като лешояди — възрази Даниъл. — Нищо не доставя по-голямо удоволствие на редакторите от това да видят как някой го изритват от работа.
	— Имам приятели…
	— Разбира се. Аз съм един от тях. Ще свидетелствам в твоя полза… но както вече съм ти казвал… аз съм политик, знам какво говоря… не мога да ти отърва задника. Като приятел, ще ти кажа следното… Ако си подадеш оставката, мога да спра всичко. Правя късо и всичко изгаря. Излизаш чист. Ако решиш да се бориш, с теб съм, но…
	— Няма да излезе нищо, така ли?
	— Така.
	Лукас отново обърна невиждащ поглед към календара, после кимна и се извърна към шефа си.
	— Знаех си, че идва и моят край — промълви той. — В твърде много лайна се набърках. Само дето ми се искаше…
	— Какво?
	— Щеше ми се да го бях пречукал… Бекър. Мамка му и…
	— Не говори така. На никого не го казвай — насочи пръст Даниъл към него. — Ще ти донесе само неприятности.
	— Кога да изчезвам?
	Куентин наклони глава.
	— Скоро. Например веднага.
	— Имаш ли наша бланка? — попита го Лукас.
	Наведе се над бюрото и написа две кратки и ясни изречения.
C>
	Моля, приемете оставката ми от Полицейско управление — Минеаполис. Работата тук ми харесва, но е време да обърна внимание и на други интереси.
C$
	— Двадесет шибани години — промърмори той, слагайки точка.
	— Съжалявам — каза Даниъл и отново завъртя стола към прозореца. — Пенсията ти ще идва тук, разбира се, ако…
	— Да ти пикая на пенсията!
	Лукас погледна ръката си и откри, че в нея държи квадратен розов лист, който се оказа фактура от магазин за автомобилни гуми. На гърба й имаше списък и най-отгоре бе написана думата „Любовник“. Той я смачка в юмрука си, направи я на топка и я хвърли към голямото кошче зад бюрото на Даниъл. Не уцели. Топката отскочи от ръба на кошчето и под погледите на двамата се търкулна на килима.
	— Писах утрешна дата — продължи Лукас, загледан все още в топката хартия, после вдигна глава към Даниъл. — Имам да довърша някои официални работи. Трябва да прехвърля някои от моите неща на Дел.
	— Добре. Дел… Знам, че и той е друснал два-три юмрука на Бекър, но пък преди това е чист.
	— Да. Ако има някакъв проблем, ако ония от Вътрешния нещо го напънат, кажи му да ми звънне. Ще поема жегата върху себе си.
	— Няма да стане нужда. Както ти казах, ще успея да се оправя, ако теб те няма тук да ги дразниш. Но мисля, че мога да направя още нещо. Да ти приема оставката и да те сложа в резерва.
	— В резерва? Това пък какво означава?
	Даниъл разпери ръце безпомощно.
	— В момента — нищо. Но ако излезеш чист и след това оставим нещата да поутихнат, може би ще успеем да те върнем… Ако не на пълен работен ден, то поне като консултант или нещо от този род…
	— Шибана работа! — отвърна Лукас, погледна към Куентин и продължи: — Можеш да направиш и нещо повече… но не можеш, нали?
	Даниъл се извърна към него с несигурно изражение.
	— Какво?
	— Може да ме няма тук, но бих могъл… — Той спря, погледа шефа си няколко секунди, после поклати глава и добави: — Махам се.
	Даниъл, все още объркан, каза като в скоропоговорка:
	— Направи нещо, Лукас. Ти си един от най-умните пичове, които съм виждал. Запиши се да следваш право. Ще станеш страхотен прокурор. Имаш пари, разходи се по света, дявол да го вземе! Никога не си ходил в оная шибана Европа…


	На излизане Лукас се спря на вратата, обърна се към изправения зад бюрото Даниъл, гледа го три-четири секунди, после отвори уста да каже нещо, но се отказа, поклати глава и излезе, затваряйки тихо вратата.
	От кабинета на шефа отиде право в отдела за веществени доказателства, подписа бележката, която му поднесоха, взе кашона на Бекър и се разрови из съдържанието му. Всички веществени доказателства бяха там: гипсовите отливки на отпечатъците от местопрестъплението в Уисконсин; парчетата от бутилката, с която бе убита Стефани Бекър; чукът, послужил за убийството на Армистед; бележките от Любовника.
	Знаеше добре, че с помощта на специална лента експертите бяха запазили и отпечатъците от краката на Любовника, снети от спалнята на Стефани. Бяха ги сложили в малки найлонови торбички. Сега торбичките ги нямаше.
	След като върна кашона и отново се разписа, Лукас отиде до кабинета си, взе си якето, заключи и излезе на улицата.
	Къде да върви? Изчака мисълта за пистолетите отново да се появи в главата му… долу, в мазето. Проблясваха матово… нали така беше… като флуоресциращ магнит, протегнал невидимите си пипала към него.
	— Нищо друго не ти остава, шибаняк такъв! — каза си той на глас и тръгна към ъгъла.


	— Хей, Дейвънпорт! — На входа бе застанало униформено ченге. — Търсят те.
	— Вече не работя тук — подвикна Лукас, полуобърнат.
	— Този, дето те търси, също — отвърна ченгето и отвори вратата.
	Сара, в розова рокличка и с бели обувчици, излезе отвътре с объркано изражение, което веднага се превърна в щастлива усмивка, като го видя. В едната си ръка държеше биберон, махна с нея и издаде някакъв гъргорещ звук. Веднага зад нея се появи и Дженифър — лицето й бе леко поруменяло, което май се дължеше на смущение. Цялата сцена се стори на Лукас толкова измислена, че го накара да избухне в смях.
	— Ела при мен, моето момиче — клекна той и плесна с ръце.
	Лицето на Сара стана сериозно, тя се затича и с пълна скорост влетя в протегнатите му ръце.
	— Ето че започнахме да говорим — каза Дженифър и побърза да добави: — Ако не е късно.
	Лукас подметна дъщеря си във въздуха и отвърна:
	— Не е.
	— В състоянието, в което беше онази вечер…
	— Бях се побъркал — прекъсна я той. — Знаеш за…
	— Слоун дочул някакви слухове и ми се обади — обясни Дженифър, мушна пръст в коремчето на детето и то, обвило ръце около врата на Лукас, се извърна и я озари с щастлива усмивка. — Мисля да я направим телевизионна звезда. Учих я как да влиза, а тя го направи много по-естествено… Даже репликите не си забрави.
	— Умно хлапе.
	— Кога ще поговорим?
	Лукас огледа улицата и в двете посоки.
	— Днес не искам да правя нищо. Искам просто да седна някъде и да се чувствам добре. Ей там има една нова игра…
	— Сара никога не е ходила.
	— Искаш ли да видиш истинска игра, моето момиче? Не са кукли, ама какво толкова…
	Той вдигна Сара и я намести на врата си. Детето го обкрачи, посегна да го хване за ушите, но вместо това навря биберона в едното.


	Когато Лукас си тръгна, Даниъл подреди бюрото си, сортира листовете по него, сложи ги на мястото им, изключи компютъра и направи последна обиколка на кабинета, спирайки се пред политиците. Трудно е да се вземат решения. Трудно.
	— Исусе Христе! — промълви тихо на глас.
	Усещаше бесните, но вече забавящи темпото удари на сърцето си, бавно отдръпващия се адреналин, избледняващия страх. Но вече всичко бе свършило.
	Той се обърна, видя розовото топче хартия на килима, наведе се и го взе с намерението да го хвърли в кошчето, но забеляза написаното на него с химикалка и се спря. Седна зад бюрото, разгъна топчето и го оглади с ръка.
	С ясния почерк на Дейвънпорт, под думата „Любовник“ най-отгоре, бе написано следното:
C>
	Едър, рус, с оредяваща коса. Прилича на Филип Джордж.
	Не може да се покаже, не може дори да преговаря: ченге.
	Нито един косъм нито в сифона, нито на чаршафите: ченге.
	Обади ми се през диспечерната, по неподслушвана линия: ченге.
	Изключителни мерки да прикрие гласа си: познава ме.
	Работил е със С. Бекър при гражданските й проучвания за работата на полицията.
	Знаел е, че убиецът е Друз.
	Не се е обадил след обявата във вестника и показването на снимките по телевизията: вече е знаел, че Друз е мъртъв и че именно той е убиецът на С. Бекър.
	Имал е рисунка с цветя на Редон на календар; същия го има и в Института по изкуствата, а за ноември месец илюстрацията е циклопът; сменил го е с календар с пейзажи на сезоните.
	Назначава некадърник да търси фалшивия Любовник.
C$
	Отдолу имаше малко празно пространство, после, вече с по-разкривен почерк, бе надраскано още едно изречение:
C>
	Трябва да се отърве от мен: ето откъде идва разследването на Вътрешния…
C$
	— Исусе Христе! — отново промълви на себе си Даниъл.
	Вдигна глава и отправи поглед към календара с пейзажите, увиснал на стената между любимите му политици — всички бяха вперили погледи в него и в омачканата хартия на бюрото му. Зашеметен, той стана, отправи се с несигурни стъпки към прозореца и погледна към улицата навън. Дейвънпорт тъкмо подхвърляше момиченцето във въздуха.
	Той е знаел.
	Искаше да изхвърчи от кабинета и да го догони. Да му каже, че съжалява.
	Не можеше да го направи. Вместо това, се върна на бюрото и оброни глава на дланите си, потънал в размисъл. Не можеше да плаче, откакто бе малък.
	_Как ми се иска понякога да можех_, каза си Любовника.
