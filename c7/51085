P>
	Неспокойно се мята морето,
	от скали обградено,
	гневно бучи в порива вечен
	да ги заличи.
	Пречат му те,
	че над него с форма извечна стърчат,
	че след всяка страховита вълна
	побеляла от яростна пяна,
	гранитна скала подава се пак.
	Тътен след тътен,
	вълна след вълна —
	в образ гранитен
	животът ни вае така.
	Е, и пясъци има —
	от стрита скала,
	но чайките — бяла надежда
	и влюбени — млади сърца,
	на скалите изсечени кацат.
	А пясъка —
	с безброй отпечатъци от стъпките чужди,
	той някога също бил е скала,
	неустояла в бурята свойта съдба.
P$
