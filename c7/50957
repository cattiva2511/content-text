P>
	Далеч на юг, далеч от теб съм, моя мила,
	но твоят образ пак изгрява в паметта.
	В тревожен сън заспала е Дервиш могила
	и тъй е тиха… лунна е над нас нощта.

	Загадъчно смълчана Странджа бди отляво,
	намръщена отдясно се тъмней Сакар…
	А там надоле, някъде направо
	на Одрин светлините са като пожар.

	През тая тиха нощ сме легнали в траншея —
	чер змей нагърчен край граничната бразда.
	Заставата мълчи, загледана към нея,
	и диво се вишат планинските бърда.

	Другарите ми спят в ръцете с карабина,
	готови всеки миг да станат за стрелба,
	защото тук цъфти любимата Родина,
	а там отсреща — черни, пушечни кълба.

	През тая кротка нощ далеч и Ямбол свети
	като петно в една мъглива равнина.
	А в нощното небе припламват две ракети,
	за миг тук става светло, после — тъмнина.

	За тебе мисля аз, за тебе, мила моя,
	и нещо сладко пак в гърдите се топи…
	Къде ли си сега на тая нощ в покоя?…
	Аз бдя над твоя сън… Дете, спокойно спи!

	Безшумно из траншея остър хлад нахлува,
	небето над Дервиш могила побеля.
	А утрото с червен проблясък я целува
	и свойто ярко злато по Сакар разля.

	Над Странджа пак изгрява слънцето отсреща
	и смива от бърдата млечната мъгла.
	Сърцето бий по тебе… Пей кръвта гореща…
	Един орел над мен разперил е крила.
P$
