P>
	Добра е баба ми, гостолюбива —
	когато има гости, е щастлива!
	Посреща тя в дома си родноцветен
	приятели от цялата планета…

	Приема благо българи, арменци —
	с мекици, с чудна супа от петленце…
	На мили полякини и рускини
	предлага питки, сладко от смокини…

	Посреща украинки и словенки —
	със сок от боровинки, със соленки…
	А дойдат ли германци, англичани —
	ще хапнат свинско, зеле, патладжани…

	Поканва баба радостно япончета.
	И им поднася тортичка, бонбончета…
	На гости ще приеме тя индийки,
	ще им приготви риба, курабийки…

	Когато дойдат весели китайчета,
	ще ги почерпи с мляко и кравайчета…
	А щом са тук бразилци, аржентинци,
	за тях ще има сирене и винце…

	Добре дошли са също и канадки —
	ще вкусят сочни български доматки…
	Когато пък пристигне австралийка,
	ще я почерпи бабчето с ракийка…

	Сърдечно ще посрещне африканка.
	Ще й предложи баница, луканка…
	Дори да дойдат гости от Венера,
	ще ги покани баба на вечеря!…
P$
