P>
#	I.

	Обичам в стаята да влезна
	през тиха вечер, от скръб обзет —
	и в свойте спомени да чезна
	по дните минали, по теб!

	Да тегне мрачната ми орис,
	да гледам мътните стъкла
	и да чета с пламтяща горест
	на свойта мъка повестта.

#	II.

	По булевардите замислен крача,
	едва-едва мъчително се влача.
	Жестоко бреме сякаш е над мен…
	Да можех, най-горчиво ще заплача,
	но нямам сълзи, а тежи ми здрача,
	и аз съм много, много уморен!

#	III.

	Без теб страданието е голямо,
	смрачава се пред погледа ми рано.
	Далече си… И да се закрепя,
	презрял бих щастието неживяно.
	На улицата в миг ще грохна само
	и от умора векове ще спя!
P$
