P>
	Неудържимо брули вятър
	и дъжд ръми, ръми, ръми…
	Подобно вулканичен кратер
	гората пак ечи, шуми…

	Вървя през нея с карабина,
	измокрен връщам се от пост.
	Забърках път… Къде ще мина?
	Сега тежи зловеща нощ…

	Но става чудо — в тъмнината
	аз виждам твоите очи…
	Те ме повеждат през гората,
	пътеката пред мен личи…

	Страхотен гръм отгоре трясва,
	но с тях вървя, вървя, вървя…
	Далече вече огън блясва
	и твойто име аз мълвя…

	Че имам в теб докрай надежда —
	тя няма да угасне в мрак.
	Вървя… Пътеката извежда
	най-после в нашия бивак.

	Това си ти за мен в живота. —
	Навсякъде сега си с мен…
	Живея с тебе в мойта рота —
	водител си ми нощ и ден.
P$
