P>
	От върховете на дните отломен
	с тежкия лост на неравния бой
	иде животът ни —
		айсберг огромен, —
	спиране няма,
	няма покой!
	Вече преплувал през две петилетки
	грей той в простора на светъл закон.
	Трактор боботи,
	скриптят вагонетки,
	ахват от взривове
			склон подир склон.
	И върху него, улисани в грижи,
	женим се,
	раждаме,
	сеем,
	тъчем.
	Някой не се сеща дори,
			че се движим,
	друг се страши,
		че на плитко ще спрем.
	Даже се пръскаме с кал и обида,
	в завист се плюем
	и караме ний.
	А над главите ни
			облаци идат,
	западен вятър
		насреща ни вий…
	Но непрестанно напред
			в настъпление
	нашият айсберг
	ветрей знамена —
	носен от силно, подводно течение
	с цели столетия дълбочина.
	Иде,
	с враждебни талази се бори,
	движи се,
		движи се в пътя си прав —
	през океана — история пори
	с ход неотменен,
	с ход величав.
	Четиринайсет години ний вече
	плуваме с него
		към родния праг.
	Да е далече той, не е далече —
	на комунизма
		ясният бряг!
	И гризе ме една мисъл,
			вълнува ме,
	че наближихме,
	а хваща ме срам. —
	И с крамолите ли ний ще доплуваме,
	с тази ли кал
	ще доплуваме
		там?
P$
