P>
	Акордеонът пак тъжи
	в безмълвието на нощта.
	Свири, Лозане, разкажи
	на мойта мъка повестта!…

	Свири, Лозане, разкажи
	за тровещото лицемерие,
	което с клевети, с лъжи —
	загроби вяра и доверие!

	Върху сърцето ми лежи
	на злото камъкът студен.
	Тежи ми, страшно ми тежи
	един живот опустошен!…

	Че само гледа и мълчи
	това наивно поколение,
	макар боли, макар горчи
	денят от болка и съмнение!

	Свири, Лозане, изплачи
	на моето сърце скръбта
	по две усмихнати очи,
	по белонога красота…

	Ще си отида някой ден —
	и моят гроб ще зеленей…
	Ще плачат дъждове над мен
	и залез тих ще ме жалей…

	Какво! Нима ще се тешим
	с безсмислието на света! —
	Отлита всичко като дим
	и всичко прах е, суета!…

	… Свири, Лозане, разкажи
	как бие времето с копита,
	как то умира и тъжи
	в звъна на чашата разбита…
P$
