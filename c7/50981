P>
	Вий чухте ли?
	Някой доведе при вас
			утринта
	и вашите сънни стъкла
			раззвъни.
	Това е
		на похода ни
			песента,
	това повестта е на нашите дни.
	Който сърце сега няма,
			той само
	нито чува,
		нито запява.
	… А на баира
		месецът бял
				облегнал е рамо
	и взривове
		тъмното
			разкървавяват.
	Изгревът иде,
		потопен до колени
	в задъхване,
		мъгла
			и полустон.
	О, трудно зачатие! —
	Димят просълзени
	росисти лъки
		и бетон.
	Денят се ражда
	и като бузите
	на моя син малък —
		зад скелята той руменей.
	Заставам на нея,
		нарамил на изгрева залеза,
	и къннва денят
		с моето бодро:
			— Ехе-е-ей!…
	Този ден,
		в блясък метален
			цял грейнал,
	напрегнат в темпове,
			развихрен
				в планове,
	като огромни дула оръдейни
	нагоре
		насочил е
			кули,
			комини
			и кранове.
	Запрегнато в трактори —
			на равнините
				далекото
	тича през угарите
		към гористия склон
	и води
		на моторите с екота
	нашия век —
			кретал до вчера
			пешком.
	Тринайсет години! —
			на поход вървели!
	Тринайсет години —
			строителен фронт!
	Тринайсет атаки —
			зад нас отшумели!
	И ето ни днеска —
			цял хоризонт!
	Мечтаното вече
			се сбъдва
				в срок.
	Ухаят стените
		с мазилка прясна.
	От покрива нов —
			нашия покрив
				висок! —
	дъждът се стича
			и ръкопляска.
	И аз коленича
		пред хората,
		останали
			в строя ни
				прави,
	макар че оставиха
			в боя
			нозе
			и ръце…
	Героизъм,
		поклон!
	По-добре
		с празни ръкави,
	отколкото
		с празно сърце!
	— Земьо, майчице мила! —
	с незаръбили рани,
	боса и дрипава,
		с кървави длани —
	пробудена
		от октомврийския гръм на „Аврора“,
	на нозе
		измършавели
		повлякла стомах изгладнял —
	с ураган ти се втурна,
			люшна простора
	и целуна Деня —
		септемврийското знаме
			развял!
	Майко!
	Под твоя свод,
	Като синьо око разлазурен,
		утре,
			щом стихнат
				световните бури —
	в теб ще се срещне
		милионният полк на Мичурин
	с мирното войнство
			на Жолио Кюро.
	… Тазгодишната есен
			е в настъпление —
	иде,
		прелива
		като талаз;
	като пролет
			нахлува
			в това стихотворение
	и тръгва
		на манифестация
			с нас.
	— Разпростри се, страна!
	Погледни! —
		по площада
	крачи
		тринайсетгодишен
			на свободата
				Денят!
	След тебе
		тринайсет години
			минават в парада,
	тринайсет дивизии
			с тебе
			на поход вървят!…
	Още дълго ще бъдем ний
				с трудното
				в спор,
	но ще найдем най-после
			и последния брод!
	В комунизма
		ще те изведем
			на простор,
	на радости нови
		ще разлистим дървото —
	и тогава —
		дишайте хора!
				Грей, небосвод!
	Ще стане!
	Въпреки всичко! —
			защото
	има път!
	Има Партия!
	Има
		Народ!
P$
