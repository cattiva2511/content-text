P>
	Детските дни отлетяха,
	няма я вехтата стряха,
	дето цъфтеше мушкато,
	дето е с песен люляна
	пъстрата люлка, в която
	моето детство остана.

	Ах, мило детство, ласкано
	с майчина обич голяма,
	за тебе небе засмяно
	бяха очите на мама!
	Птици ли дните ти бяха,
	та отлетяха далече!
	Люлка и песен, и стряха —
	няма ги, няма ги вече…

	Днес и сурови, и строги
	ние вървим възмъжали —
	с много мечти и тревоги,
	но да забравим, едва ли…
	И затова аз, любима,
	търся при тебе невесел —
	оня ден, в който ще има
	прилика с люлка и песен!
P$
