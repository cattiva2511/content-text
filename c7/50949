P>
	Тъжен залез кърви над гората
	като прясна отворена рана.
	С тъжен ромон звъни на житата
	светозарната сребърна пяна.

	Уморения ден догорява,
	плаче вятърът — сбогом навеки!
	Свечерява сега, свечерява
	над смълчаните бели пътеки.

	Всеки своя пътека си има,
	всяка бърза и търси човека…
	И аз имах пътека любима,
	и аз някога имах пътека!

	Още крачка — и ето го края! —
	Извървяна е тя, извървяна…
	Какво с мене ще стане, не зная,
	но едва ли пак пътник ще стана!

	Много мили неща аз разлюбих,
	дори погледа кротък на мама.
	Имах всичко… и всичко загубих —
	няма щастие, щастие няма!

	Сам да бъдеш — така по-добре е,
	нищо в нашите дни не е вечно!
	И най-милото ще отмилее,
	и най-близкото става далечно.

	Всяка клетва е само измама,
	всяка нежност крий удари груби. —
	Нека никога нищичко няма,
	за да няма какво да се губи!

	Всеки огън гори — догорява,
	никой извор во век не извира.
	Туй, което цъфти — прецъфтява,
	туй, което се ражда — умира.

	Всеки друм става тесен за двама,
	всяка радост е бременна с мъка. —
	Нека никога срещи да няма,
	за да няма след тях и разлъка!

	… Догорелия ден над гората
	нека само кърви като рана…
	Нека тъжно звъни на житата
	светозарната сребърна пяна…
P$
