P>
	Стихове пишат поетите
	във време зло и разделно;
	във време модерно, в което
	с пари се купува сърцето,
	за пари се продава душата,
	в пари се измерват нещата…

	И само в стихове,
	със светлина от дъгата
	поетите мерят човещината…

	А тя, светлината, струи,
	при все че зад черни стъкла
	в черни души я затварят…

	Славеят пее, притиснал гърди
	към шип смъртоносен,
	с кръвта си все още красивата роза пои…

	Стихове пишат поетите —
	във време разделно
	мигове тъмни от светлата вечност разделят…
P$
