P>
	Душата ми не е модерен ресторант,
	за да гуляят в нея разни дами!
	Не искам да пилея гордия талант
	в дребнавости и лични, празни драми! —

	Когато цялата планета ври в борби
	и взрив тежи на дните в небосводите,
	когато следната година може би
	война ще връхлети върху народите!

	На колебливостта отхвърлям гневно бремето
	в излишна нежност и сантиментални думи!
	Аз искам в крак да бъда
			с марша смел на времето
	и да воюват
		стиховете ми — куршуми!

	За теб е труден моят път сред грохота,
	разбил съня на празна суета.
	Довиждане! Мен чака ме епохата,
	съня ми слънчев чака вечността.
P$
