E>
	Нека мислите ми те споходят, когато си отида, като заревото на залеза при брега на звездния покой.
@	Рабиндранат Тагор
E$


D>
	На Леонора
D$


>	Дарджилинг, Индия, февруари, 2000 г.

>>	Анахита

	Днес навършвам сто години. Не само че успях да оцелея цял век, но и посрещнах новото хилядолетие.
	Гледам през прозореца как зората пуква и слънцето започва да наднича иззад връх Канченджунга, лежа на възглавниците си и размишлявам с усмивка върху цялата тази нелепост. Ако бях мебел, някое изящно кресло например, вече щяха да ме възприемат като антика. Щяха да ме лакират, реставрират и излагат на показ като същинска прелест. За жалост не така стоят нещата с човешкия ми образ, който ходът на времето не поласка като парче фин махагон. Вместо това тялото ми се спаружи и увисна като зеблен чувал, пълен с кости.
	Всяка считана за ценна „прелест“ в мен е скрита надълбоко в недрата ми — мъдростта, придобита от стогодишния ми живот на тази земя, и сърцето ми, неизменно туптяло в акомпанимент на всички възможни човешки емоции и дела.
	Точно на този ден преди цял век по стара индийска традиция родителите ми се допитали до врач, който трябвало да предвещава бъдещето на новороденото им момиченце. Мисля, че още пазя предсказанията на астролога сред малкото притежания на майка ми, които още са с мен. Спомням си уверението им, че ще водя дълъг живот, но навярно през 1900-ата година за родителите ми това е означавало да доживея петдесет с божията благословия.
	Някой чука плахо на вратата ми. Кева е, вярната ми прислужница, въоръжена с поднос с черен чай и малка каничка студено мляко. Така и не се отучих да пия чай като англичаните, въпреки че живея в Индия — и то в Дарджилинг — от цели седемдесет и осем години.
	Не отговарям на почукването на Кева; точно това утро предпочитам да прекарам сама с мислите си. Прислужничката ми несъмнено ще иска да обсъдим предстоящите събития, ще ме пришпори да ставам от леглото, да се измия и облека, преди членовете на семейството ми да заприиждат.
	Докато слънцето прогаря облаците, прибулили заснежените планини, очите ми издирват по синьото небе отговора, който прося от него всяка сутрин през последните седемдесет и осем години.
	„Отговорете днес, моля ви“, призовавам боговете, защото във всеки един час, отлетял, откакто видях детето си за последно, усещам диханието му в някое незнайно кътче на планетата. Ако беше загинало, щях да разбера още в същия миг, както се случваше с всички свидни ми хора, напуснали този свят.
	Очите ми плуват в сълзи и обръщам глава към нощното шкафче до леглото ми, за да погледам единствената снимка, която имам на синчето ми — пухкавичко, усмихнато двегодишно момченце, кацнало на коляното ми. Подари ми я скъпа приятелка, Индира, заедно със смъртния му акт, няколко седмици след като ме уведомиха за кончината на сина ми.
	Преди цяла вечност, струва ми се. В действителност обаче синът ми също е старец като мен. Ще отпразнува осемдесет и първия си рожден ден през идния октомври. Но дори с моето живо въображение не мога да си го представя такъв.
	Извръщам решително поглед от образа на сина ми, съзнавайки, че днес заслужавам да се насладя на тържеството, подготвено от семейството ми. И все пак, незнайно защо, на всички такива празненства, виждайки другото ми дете и нейните деца, и децата на децата й, липсата на сина ми подхранва болката в сърцето ми, напомня ми, че не е с мен от цяла вечност.
	Разбира се, всички открай време вярват, че синът ми е починал преди седемдесет и осем години.
	— Мааджи*, виж, имаш дори смъртния му акт! Остави го да почива в мир — казва често дъщеря ми Муна с въздишка. — Радвай се на живото си семейство.
	[* Почтително обръщение към майка на езика хинди. — Б.пр.]
	Разбираемо е, че Муна ми се ядосва след всичките тези години. Има право. Иска да се чувства достатъчна, да ми стига и сама. Но загубеното дете е незаменимо в едно майчинско сърце.
	Днес поне дъщеря ми ще получи своето. Ще седна в креслото си и с радост ще гледам династията си от потомци. Няма да ги отегчавам с разказите си за историята на Индия. Като пристигнат с бързите си западни коли, с децата си, заровили носове в електронните си джаджи, няма да им припомням как двете с Индира сме изкачвали стръмните чукари на Дарджилинг с коне, че някога електричеството и течащата вода бяха лукс, и колко алчно съм поглъщала всяка оръфана книга, до която съм можела да се докопам. Младите се дразнят на историите за миналото; иска им се да живеят само в настоящето, както беше и с мен, когато бях на тяхна възраст.
	Предполагам повечето членове на семейството ми не изгарят от желание да прелетят на самолет половин Индия, за да посетят прабаба си на стотния й рожден ден, но може би ги съдя твърде строго. През последните няколко години доста мислих по въпроса защо младите се чувстват неудобно в компанията на стари, могат да научат толкова полезни неща от нас. В крайна сметка стигнах до заключението, че неудобството им се дължи на това, че в крехкото ни физическо присъствие осъзнават какво крие и тяхното бъдеще. Виждат, макар и в пълния блясък на силата и красотата си, че един ден и те ще угаснат. А не знаят какви облаги носи старостта.
	Как изобщо да прозрат вътре в нас? Как да проумеят, че душите им ще съзреят, че пламенността им ще стихне и егоизмът им ще бъде потушен от дълголетния житейски опит?
	Но аз съзнавам, че природата, в цялата си божествена съвкупност, ни е скроила така. Този въпрос вече не ме терзае.
	Когато Кева почуква на вратата ми втори път, склонявам да я приема в стаята си. Докато тя ми бърбори разпалено на хинди, аз пийвам чай и преговарям имената на четиримата ми внуци и единайсетте правнуци. Навършиш ли сто години, е хубаво поне да докажеш, че още си с всичкия си.
	Четирите внука, с които дъщеря ми ме дари, преуспяха в живота и създадоха свои семейства. Процъфтяват в новия свят, който независимостта от Британската империя донесе на Индия, а отрочетата им стигнаха още по-далеч. Доколкото си спомням, поне шестима от тях са започнали свой собствен бизнес или упражняват съвременни професии. Макар и да е малко тесногръдо от моя страна, ми се искаше поне един от тях да се беше насочил към медицината, да беше тръгнал по моите стъпки, но пък съзнавам, че не може да имам всичко.
	Докато Кева ме води към банята, за да се измия, си мисля, че родът ми е имал смесица от късмет, здрав разум и семейни връзки на своя страна. И че любимата ми Индия навярно ще трябва да преживее още един век, преди милионите гладуващи по улиците й да се сдобият с поне частица от основните човешки нужди. Направих всичко по силите си да й помогна, но съзнавам, че поривите ми са просто лека вълничка в океана срещу бурния прилив на нищетата и лишенията.
	Седейки търпеливо, докато Кева ме пременява в новото ми сари* — подарък за рождения ми ден от Муна, дъщеря ми, — решавам да не се вглъбявам в толкова мрачни мисли точно днес. Дала съм всичко от себе си да подобря съдбите на онези, докоснали моята, и това трябва да ми е достатъчно.
	[* Традиционна женска дреха, която се носи в Индия, Бангладеш, Непал и Шри Ланка. Представлява дълго парче плат (между 4 и 9 метра), което се загръща около тялото. — Б.пр.]
	— Изглеждате чудесно, госпожо Чаван.
	Гледам се в огледалото и знам, че ме лъже, но това ме кара да я обичам още повече. Пръстите ми докосват перлите, окичвали врата ми почти осемдесет години. Завещала съм ги на Муна.
	— Дъщеря ви пристига в единайсет, а останалите ще са тук час по-късно. Къде да ви настаня, докато дойдат?
	Усмихвам й се, чувствайки се като махагоново кресло.
	— До прозореца. Искам да се любувам на моите си планини — отвръщам аз. Тя ми помага да се изправя, насочва ме нежно към креслото ми и ме слага да седна.
	— Да ви донеса ли нещо, госпожо?
	— Не. Върви в кухнята да провериш дали готвачът ни се е заел с обедното меню.
	— Добре, госпожо. — Тя премества звънчето ми от нощното шкафче на масичката до мен и тихо напуска стаята.
	Обръщам лице към слънчевите лъчи, които вече се изливат през големия панорамен прозорец на планинското ми бунгало. Наслаждавайки се на топлината им досущ като котка, си спомням за приятелите, които вече са на оня свят и няма да празнуват с мен днес. Индира, най-обичната ми приятелка, почина преди повече от петнайсет години. Признавам си, че това беше един от малкото моменти в живота ми, когато съм рухвала в необуздан плач. Дори всеотдайната ми дъщеря не може да изпита към мен любов и приятелство, с каквито ме обсипваше Индира. Себевглъбена и вятърничава до сетния си миг, Индира беше до мен винаги когато имах нужда от нея.
	Поглеждам към писалището ми в нишата от отсрещната страна на стаята и се замислям за скритото в заключеното му чекмедже — писмо, състоящо се от над триста страници. Написала съм го до възлюбения ми син и в него разказвам историята на живота си още от самото начало. Опасявах се, че в хода на годините ще забравя подробностите, че ще се размият в съзнанието ми и ще станат зърнести като кадрите от някой черно-бял филм на нямото кино. Ако синът ми е жив, в което не съм спирала да вярвам до ден-днешен, и ако някога се завърне при мен, искам да го запозная с историята на майка му и нескончаемата й любов към загубената й рожба. И причините, поради които й се е наложило да го изостави…
	Започнах да пиша, когато бях на средна възраст, с убеждението, че може да си отида всеки момент. И така, писмото ми остана в онова чекмедже почти петдесет години, недокоснато и непрочетено, защото синът ми не се завърна при мен и още няма следа от него.
	Дори собствената ми дъщеря не знае нищо за живота ми от времето, преди да се появи на тази земя. Понякога се чувствам виновна, задето така и не й разкрих истината. Но смятам, че е достатъчно да има любовта ми, при положение че брат й е бил напълно лишен от нея.
	Гледам към писалището, виждайки в съзнанието купчината от пожълтели страници в него. И се моля на боговете да ми дадат посока. Когато не след дълго склопя очи, ще е ужасно писмото ми да попадне в грешните ръце. Хрумва ми да запаля огъня и да помоля Кева да хвърли листовете в него. Не, поклащам инстинктивно глава. За нищо на света не бих го сторила; ами ако синът ми се появи? Надеждата умира последна. Все пак доживях до стотната си година; кой знае, може да преживея и още десет.
	Но на кого да го поверя, за всеки случай…?
	Съзнанието ми обхожда всички членове на семейството ми, поколение по поколение. На всяко име се ослушвам за знак. И спирам на това на един от правнуците ми.
	Ари Малик, най-голямото дете на най-големия ми внук, Вивек. Изкисквам се тихичко, докато по гръбнака ми пробягва познатата тръпка — сигналът от онези горе, които виждат много повече от самата мен. Ари, единственият член на цялото ми семейство, благословен със сини очи. Освен свидната ми загубена рожба.
	Съсредоточавам се, за да извикам образа му в ума си; често се утешавам, че при наличието на единайсет правнука дори човек, наполовина по-млад от мен, би забравял това-онова. Пък и вече всичките са разпръснати из цяла Индия и толкова рядко ги виждам.
	Вивек, бащата на Ари, е най-заможният от четиримата ми внуци. Винаги е бил умен, макар и малко скучен. Инженер е и заработва достатъчно, че да подсигури удобен живот на съпругата и трите си деца. Ако не ме лъже паметта, Ари завърши образованието си в Англия. Винаги е бил остроумен, въпреки че не си спомням с какво точно се зае, след като завърши училище. Е, днес ще науча. Ще го наблюдавам. И несъмнено ще разбера дали вътрешното ми чувство е вярно.
	Поуспокоена от мисълта, че вероятно съм намерила решение на дилемата си, затварям очи и се унасям в дрямка.


	— Къде е той?! — прошепна на съпруга си Самина Малик. — Закле ми се, че няма да закъснее — добави тя, оглеждайки всички вече присъстващи членове на семейството на Анахита. Бяха се струпали около възрастната дама в изтънчената всекидневна на бунгалото й, отрупвайки я с подаръци и комплименти.
	— Не се безпокой, Самина — утеши жена си Вивек, — синът ни ще се появи всеки момент.
	— Ари каза, че ще ни чака на гарата, за да се изкачим по хълма заедно, като семейство, и да пристигнем в десет… Слушай ми думата, Вивек, това момче не уважава собственото си семейство и…
	— Стига, пиари*, той е заето момче, ама ни е добър.
	[* Скъпа, скъпи. — Б.пр.]
	— Смяташ ли? — попита Самина. — Аз не съм толкова сигурна. Винаги когато се обаждам в апартамента му, отговаря различен женски глас. Знаеш как е в Мумбай — гъмжи от боливудски уличници и лами — изшушука тя, внимавайки никой друг от семейството да не дочуе разговора им.
	— Да, но синът ни е на двайсет и пет и вече има свой собствен бизнес. Може да се грижи за себе си — отвърна Вивек.
	— Прислугата го чака да пристигне, за да донесат шампанското и да вдигнем тост. Кева се тревожи, че баба ти ще се умори, ако протакаме още — въздъхна Самина. — Ако Ари не пристигне до десет минути, ще им кажа да започват без него.
	— Нали ти казах, че няма да има нужда — усмихна се широко Вивек, когато Ари, любимият му син, влезе в стаята. — Майка ти изпадна в паника, както винаги — каза му той с усмивка и прегърна топло сина си.
	— Обеща да ни посрещнеш на гарата. Чакахме цял час! Къде се дяна? — Самина се намръщи на красивия си син, макар и да знаеше, че несъмнено ще загуби битката срещу неустоимия му чар.
	— Извинявай, мамо. — Ари се усмихна лъчезарно на майка си и взе ръцете й в своите. — Забавиха ме, а и опитах да звънна на мобилния ти телефон. Естествено, беше изключен.
	Ари и баща му се подсмихнаха един на друг. Неумението на Самина да борави с мобилния си телефон се беше превърнало в семейна шега.
	— Както и да е, вече съм тук — довърши той, озъртайки се наоколо. — Изпуснах ли нещо?
	— Не, а и прабаба ти беше толкова заета да приветства останалите, че сигурно не е отчела закъснението ти — отвърна Вивек.
	Ари се обърна и надникна през тълпата от роднини към матриархката на клана, чиито гени се спускаха като невидими нишки през поколенията. В същия момент ярките й, пронизителни очи се впиха в него.
	— Ари! Най-сетне реши да ни удостоиш с присъствието си. — Старицата се усмихна. — Ела да целунеш прабаба си.
	— Може и да навършва сто години, но нищо не й убягва — прошепна Самина на Вивек.
	Когато Анахита отвори крехки обятия да прегърне Ари, тълпата от роднини се разцепи да му направи път и всички очи в стаята се впериха в него. Ари коленичи пред нея, засвидетелствайки уважението си с дълбок _пранаам_* в очакване на благословията й.
	[* Уважителен поздрав при южноазиатските народи, представляващ поклон с долепени една до друга длани. — Б.пр.]
	— Нани — поздрави я той с галеното име, с което всичките й внуци и правнуци се обръщаха към нея. — Прости ми, че закъснях. Пътят от Мумбай е дълъг — обясни той.
	Като вдигна поглед, баба му го пронизваше с очи по онзи свой начин, който го караше да се чувства сякаш проучва душата му.
	— Няма нищо — отвърна тя, докато съсухрените й, клечести пръсти докосваха бузата му с лекия допир на пеперудено крилце. — Въпреки че — тя понижи гласа си до шепот, за да я чуе само той, — аз лично винаги проверявам дали съм нагласила часовника си за правилния час, преди да си легна. — После му смигна съзаклятнически и му даде знак да се изправи. — Двамата с теб ще си поговорим по-късно. Виждам колко нетърпелива е Кева да започне с програмата.
	— Да, нани, разбира се — отвърна Ари и се надигна, усещайки как бузите му пламват. — Честит рожден ден.
	Докато крачеше към родителите си, Ари се чудеше как ли прабаба му бе отгатнала точната причина, поради която бе закъснял.
	Денят продължи по план и Вивек, най-възрастният от внуците на Анахита, изнесе трогателна реч за паметния й живот. Шампанското се лееше, развързвайки езиците, и странното напрежение, което обикновено наставаше сред роднините при среща след дълго време на раздяла, започна да се разсейва. Естественото съревнование между братя и сестри улегна и всички отново заеха съответните си места в семейната йерархия. По-младите братовчеди загърбиха свенливостта и намериха общи теми на разговор.
	— Ах, този ваш син! — коментира Муна, дъщерята на Анахита, пред Вивек. — Братовчедките му припадат по него. Скоро ще трябва да се замисли за брак — добави след малко.
	— Съмнява ме той самият да мисли така — измърмори Самина пред свекърва си. — Напоследък младежите като че ли си гледат живота чак до трийсетте.
	— Да разбирам, че не сте му намерили съпруга? — поинтересува се Муна.
	— Лесно ще му намерим, но едва ли ще се съгласи — въздъхна Вивек. — Ари е от едно друго поколение, господар на собствената си вселена. Набляга на бизнеса си и пътува по цял свят. Времената се менят, мамо, и ние двамата със Самина трябва да дадем на децата си известна свобода в избора на партньори.
	— Наистина ли? — вдигна вежда Муна. — Много съвременно разсъждаваш, Вивек. Но все пак вие двамата сте си добре заедно.
	— Да, мамо — съгласи се Вивек, вземайки ръката на съпругата си. — Ти ми избра хубава съпруга. — На лицето му се появи усмивка.
	— Но ние самите плуваме срещу непосилно течение — каза Самина. — В наши дни младите правят каквото си искат и сами взимат решения. — Прииска й се да смени темата и надникна към Анахита. — Майка ти като че ли се забавлява — коментира тя. — Същинско чудо на природата е.
	— Да — въздъхна Муна, — но ме тревожи с тоя отшелнически живот в планината, сама с Кева. През зимата тук става много студено и старите й кости сигурно си патят. Колко пъти съм я канила да заживее с нас в Гухагар, за да се грижим за нея. Ама тя, естествено, отказва. Разправя, че тук горе била по-близо до духовете и миналото си.
	— Да, _мистериозното_ й минало. — Вивек вдигна вежда. — Мамо, дали някога ще я убедиш да ти каже кой е баща ти? Знам, че е загинал, преди да се родиш, но подробностите винаги са били забулени в мъгла.
	— Като млада ме интересуваше живо и си спомням, че постоянно я изтезавах с въпроси, но сега… — Муна сви рамене. — Щом иска да пази тайните си, нека. Винаги е била любяща майка и не искам да я разстройвам.
	Муна надникна към Анахита с нежност в очите, а старицата отвърна на погледа й и я привика с ръка.
	— Да, мааджи, какво има? — попита Муна, отивайки при майка си.
	— Вече се поуморих. — Анахита сподави прозявката си. — Искам да си почина. А след около час доведи правнук ми Ари.
	— Разбира се. — Муна помогна на майка си да стане и я преведе през тълпата от роднини. Кева, както винаги кръжаща край господарката си, пристъпи напред. — Майка ми иска да си почине, Кева. Ще я водиш ли в леглото?
	— Разбира се, беше дълъг ден.
	Муна ги изпрати с поглед и се върна при Вивек и съпругата му.
	— Ще отиде да си почине, но ме помоли след час да й заведа Ари.
	— Така ли? — свъси вежди Вивек. — Чудно защо ли.
	— Кой знае какво се върти в главата на майчицата ми — въздъхна Муна. — Е, най-добре да му кажа, защото говореше, че мислел да си тръгва скоро. Имал някаква бизнес среща в Мумбай рано сутринта.
	— Е, този път ще му се наложи да постави семейството си на първо място — заяви категорично Самина. — Ще отида да го намеря.
	Когато Ари научи от майка си, че прабаба му иска да говори с него след около час, далеч не остана доволен, както беше предвидил баща му.
	— Не бива да изпускам самолета — обясни той. — Разбери, мамо, трябва да се грижа за бизнеса си.
	— В такъв случай, ще помоля баща ти да каже на баба си, че навръх стотния й рожден ден най-възрастният й правнук не може да й отдели малко време.
	— Но, мамо… — Ари видя суровото изражение на майка си и въздъхна. — Добре — кимна той. — Ще остана. Прощавай, но трябва да намеря клетъчен сигнал, за да се обадя и да отложа срещата.
	Самина загледа как синът й се отдалечава, вперил очи в мобилния си телефон. Беше решително момче още от малък, а и тя определено беше откликвала на всяко негово желание, както постъпваха повечето майки с първородните си чеда. Открай време й беше любимец — от момента, в който беше отворил очи и тя бе зърнала с почуда изумителната им синева. Вивек я беше побъркал от подигравки, поставяйки под въпрос предаността на съпругата си. Докато не бяха посетили Анахита и тя не беше заявила, че очите на мъртвия баща на Муна са били със същия цвят.
	Кожата на Ари беше по-светла от тази на брат му и сестра му и нетипичният му вид винаги бе привличал внимание, което, трупайки се цели двайсет и пет години, определено му беше вселило известна арогантност. Но милосърдният му характер надделяваше. От всичките й деца Ари винаги я беше обичал най-силно и неизменно беше до нея в тежки моменти. Докато не замина за Мумбай, обявявайки, че възнамерява да основе собствен бизнес…
	В последно време момчето, което се появяваше по семейните сбирки, изглеждаше по-уравновесено и себепогълнато и, ако трябваше да е откровена, симпатиите й към него вехнеха лека-полека. Вървейки към съпруга си, Самина се молеше това да е просто мимолетна фаза от живота му.


	— Правнукът ми може да влезе — обяви Анахита, когато Кева й помогна да се поизправи в леглото и набухна възглавниците зад главата й.
	— Добре, госпожо. Ще отида да го извикам.
	— И не желая да ни безпокоят.
	— Разбира се, госпожо.
	— Добър ден, нани — каза Ари, влизайки с жива крачка след секунди. — Успя ли да си починеш?
	— Да. — Анахита посочи един стол. — Моля, Ари, седни. И прощавай, че развалям плановете ти за утре.
	— О — Ари почувства как кръвта нахлува в бузите му за втори път днес, — няма нищо. — Тя впи пронизителния си поглед в него и той се зачуди дали не чете мислите му някак.
	— Баща ти ми каза, че вече живееш в Мумбай и имаш успешен бизнес там.
	— Е, не бих го описал като успешен точно в момента — отвърна Ари. — Но работя усърдно за това.
	— Виждам, че си амбициозен младеж. И съм сигурна, че един ден бизнесът ти ще се увенчае с успех.
	— Благодаря ти, нани.
	По устните на прабаба му се появи бледа усмивка.
	— Разбира се, може да не ти донесе доволството, което очакваш от него. Животът не е само работа и богатства. Но имаш цялото време на света да се увериш в това — добави тя. — А сега, Ари, искам да ти дам нещо. Ако обичаш, отвори чекмеджето на писалището с този ключ и извади купчината листове отвътре.
	Ари взе ключа от пръстите на прабаба си, пъхна го в ключалката и извади вехт ръкопис от чекмеджето.
	— Какво е това? — попита я после.
	— Историята на живота ми. Написах я за загубения си син. За жалост, така и не го открих.
	Очите на старицата се навлажниха. Преди години беше чувал от баща си за момченцето, загинало в Англия, когато прабаба му се подвизавала там по време на Голямата война. Ако паметта не го лъжеше, й се наложило да го остави там, когато се върнала в Индия. Очевидно Анахита отказваше да повярва, че синът й е мъртъв.
	— Но нали…
	— Да, несъмнено са ти казали, че съм получила смъртния му акт. И че съм просто тъжна и навярно умопомрачена майка, неспособна да се примири с кончината на обичния си син.
	Ари се размърда неловко в стола си.
	— Чувал съм историята — призна си той.
	— Знам какво мисли семейството ми по въпроса и какво мислиш ти самият по всяка вероятност — заяви категорично Анахита. — Но повярвай ми, не всичко на небето и земята може да бъде обяснено с някакъв си документ. Сърцето и душата на една майка й диктуват неща, за които не може да затвори ушите си. Затова те уверявам, че синът ми не е мъртъв.
	— Нани, вярвам ти.
	— Напротив. — Анахита сви рамене. — Но това не ме притеснява. Все пак отчасти аз съм виновна, задето семейството ми не ми вярва. Така и не им разказах за случилото се преди толкова много години.
	— Защо?
	— Защото… — Анахита отправи поглед през прозореца, към любимите си планини. После поклати леко глава. — Не бива да ти казвам сега. Всичко е написано ей там. — Тя посочи с пръст към страниците в ръцете на Ари. — Когато настъпи подходящият момент — а ти несъмнено ще го познаеш, — си добре дошъл да прочетеш историята на живота ми. После сам ще решиш дали да проучиш случая.
	— Разбирам — каза Ари, макар и неискрено.
	— Ще те помоля единствено да не споделяш прочетеното с никого от семейството ни, докато не си отида. Поверявам живота си в ръцете ти, Ари. Както знаеш — Анахита се умълча за миг, — за жалост времето ми на този свят изтича.
	Ари впери поглед в нея, недоумяващ какво иска прабаба му от него.
	— Искаш да прочета историята ти, а после да опитам да открия сина ти? — попита той.
	— Точно така.
	— Но откъде да започна?
	— От Англия, разбира се. — Анахита го загледа умислено. — Ще трябва да проследиш стъпките ми. Държиш всичката необходима информация в ръцете си. Пък и баща ти ми каза, че ръководиш някаква компютърна компания. Тоест можеш да се възползваш от услугите на интернет.
	— Искаш да кажеш „интернет“ — едвам сдържа смеха си Ари.
	— Да, така че сигурно ще ти отнеме само няколко секунди да откриеш мястото, където започна всичко — заключи Анахита.
	Ари проследи погледа на прабаба си до планините отвъд прозореца.
	— Прекрасна гледка — отбеляза той, понеже не му хрумна как да я опише другояче.
	— Да. Заради нея стоя тук, макар и дъщеря ми да не одобрява. Не след дълго ще отпътувам нагоре, високо над онези върхове, и ще съм щастлива. Ще срещна отново всички онези хора, по които съм скърбяла през живота си. Но по ирония на съдбата — погледът на Анахита отново попадна върху лицето на правнук й — не и онзи, когото най-силно копнея да видя.
	— Откъде знаеш, че е жив?
	Очите на Анахита се върнаха към небосвода, преди да се затворят уморено.
	— Както ти казах, всичко е в онези листи.
	— Разбира се. — Ари усети, че е време да си върви. — Е, ще те оставя да си починеш, нани.
	Анахита кимна. Ари стана, направи _пранаам_ и целуна прабаба си по двете бузи.
	— Всичко хубаво, нани. Ще се видим скоро — каза той, отправяйки се към вратата.
	— Може би — отвърна старицата.
	Тъкмо преди да напусне стаята, Ари се завъртя, подбуден от внезапен инстинкт.
	— Нани, защо избра точно мен? Защо не даде историята на дъщеря си или на баща ми?
	Анахита го загледа.
	— Защото, Ари, историята в ръцете ти е моето минало, но и твоето бъдеще.
	Ари напусна стаята изтощен. Прекоси бунгалото и се отправи към закачалката до входната врата, под която седеше куфарчето му. Пъхна пожълтелите страници вътре и се върна във всекидневната. Баба му Муна веднага го заговори.
	— Защо искаше да те види? — поинтересува се тя.
	— О — подхвана небрежно Ари, — не вярва, че синът й е мъртъв и иска да разследвам случая в Англия. — Той врътна очи за по-пълен ефект.
	— Пак ли! — Муна врътна очи със същата драматичност. — Виж какво, мога да ти покажа смъртния акт. Синът й е починал на около тригодишна възраст. Моля те, Ари — Муна сложи ръка върху рамото на внука си, — не й обръщай внимание. От години само за това говори. За жалост това е просто фантазията на една старица и определено не си струва да пропиляваш ценното си време заради нея. Чуй ме. Слушам тези приказки от доста време. А сега — усмихна се баба му — ела да изпиеш една прощална чаша шампанско със семейството си.


	Ари седеше в последния самолет от Багдогра до Мумбай. Опитваше да съсредоточи вниманието си върху образите пред него, но лицето на Анахита постоянно изплуваше в съзнанието му. Сигурно баба му беше права, че Анахита живее в заблуда. Въпреки това, докато бяха насаме, прабаба му беше казала някои неща за него — лични неща, които нямаше откъде да знае, а това го смущаваше. Може би имаше какво да научи от историята й… може би щеше да отдели малко време да прегледа ръкописа вкъщи.
	Въпреки че кацна на летището в Мумбай след полунощ, Бамби, настоящата му приятелка, го чакаше в салона за пристигащи пътници. Останалата част от нощта прекара приятно в апартамента си с изглед към Арабско море, наслаждавайки се на стройното й младо тяло.
	На сутринта, закъснявайки за важната среща, Ари пъхна нужните документи в куфарчето си и извади ръкописа на Анахита.
	„Един ден ще намеря време да го прочета“, помисли си той, прибра вехтите страници в най-долното чекмедже на бюрото си и изхвърча от апартамента.


>	Една година по-късно

	_… помня всичко. В среднощната тишина дори най-лекият полъх на вятъра носи блажена разтуха от неизменната суха горещина на Джайпур. Често с другите жени и децата от зенаната* се качваме на покрива на Лунния дворец и нощуваме там._
	[* Зенана — женски покои в къщата на заможен индус. — Б.пр.]
	_Лежейки под звездите, дочувам сладките, бистри звуци на нечия песен. И знам, че някой, когото обичам, отлита от земята в нежните прегръдки на нощта…_


	Събуждам се изведнъж, и то в спалнята си в Дарджилинг, не на покрива на двореца в Джайпур. Беше само сън, опитвам да се успокоя, но съзнанието ми е в смут, защото още чувам песента в ушите си. Но знам без всякакво съмнение, че съм будна.
	Мъча се да възстановя сетивата си, осъзнавайки какво значи всичко това: щом съм в настоящето, някой близък ми човек издъхва в момента. Сърцето ми затуптява още по-бързо, затварям очи и образите на всички членове на семейството ми се заизреждат пред мен — инстинктът ще ми каже кой е.
	Този път обаче не посочва никого. Странно, мисля си, защото боговете никога не са грешали досега.
	Но кой е тогава…?
	Затварям очи и вдишвам дълбоко, спокойно, заслушана в тишината.
	И отговорът ме намира. Вече знам какво ми казват боговете.
	Синът ми… обичният ми син. Знам, че него отвеждат този път.
	Очите ми се изпълват със сълзи и отправям поглед през прозореца, търсейки утеха в небесата. Но навън цари нощ и отвъд прозореца ме посреща само чернота.
	На вратата ми се почуква тихо и Кева влиза в стаята с угрижено лице.
	— Госпожо. Чух ви да плачете. Зле ли ви е? — пита тя, докато прекосява стаята да измерва пулса ми.
	Поклащам безмълвно глава, а тя взима кърпичка, за да избърше сълзите, рукнали по лицето ми.
	— Не — успокоявам я аз. — Не ми е зле.
	— Тогава какво има? Кошмар ли сънувахте?
	— Не. — Вдигам поглед към нея, знаейки, че не би ме разбрала. — Детето ми почина току-що.
	Кева вперва ужасен поглед в мен.
	— Но откъде знаете, че госпожа Муна е мъртва?
	— Не дъщеря ми, Кева, а синът ми. Онзи, когото оставих в Англия преди толкова много години. Беше на осемдесет и една — проронвам аз. — Поне си е поживял.
	Кева продължава да ме гледа объркано и долепя длан до челото ми, за да провери дали нямам температура.
	— Но, госпожо, синът ви е починал отдавна. Сигурно сте сънувала — заключва тя, като че ли убеждавайки и самата себе си, не само мен.
	— Може и така да е — отвръщам мило, тъй като не искам да я безпокоя повече. — Въпреки това ще те помоля да запишеш датата и часа. Не искам да забравям този момент. Той бележи края на чакането ми. — Усмихвам й се вяло.
	Тя изпълнява заръката ми, отбелязвайки деня, датата и часа на парче хартия, което ми подава.
	— Вече съм добре, свободна си.
	— Да, госпожо — отвръща колебливо Кева. — Сигурна ли сте, че не ви е зле?
	— Да. Лека нощ, Кева.
	Като напуска стаята ми, взимам химикал от нощното си шкафче и написвам кратко писмо като притурка към часа и датата на смъртта. Изваждам и оръфания смъртен акт от чекмеджето. Утре ще помоля Кева да ги сложи в един пощенски плик и да ги изпрати на адвоката, отговарящ за завещанието ми. Ще поискам да ми се обади по телефона, за да му обясня на кого да изпрати писмото след смъртта ми.
	Затварям очи и приканвам съня, защото внезапно се чувствам страшно самотна на този свят. Усещам, че дълго време съм чакала този момент. Сега, когато синът ми ме напусна завинаги, най-сетне е време и аз да го последвам…


	Три дни по-късно, в обичайния утринен час, Кева почука на вратата на господарката си. Нормално беше да не получи отговор веднага; напоследък госпожа Чаван често спеше до късно. Затова Кева й даде още половин час, заемайки се с къщна работа. Като се върна да почука отново, получи същата тишина от другата страна на вратата. Това вече беше необичайно, затова Кева отвори тихо и намери господарката си потънала в дълбок сън. Чак когато дръпна пердетата с привичното си небрежно бърборене, осъзна, че госпожа Чаван не й отвръща.


	Мобилният телефон на Ари иззвъня, докато шофираше в хаотичния мумбайски трафик. Като видя, че е баща му, с когото не беше разговарял от седмици, натисна копчето на високоговорителя.
	— Тате! — поздрави го ведро той. — Как си?
	— Здравей, Ари, аз съм добре, но…
	Ари веднага долови скръбната нотка в гласа на баща си.
	— Да? — подкани го той. — Какво има?
	— Става дума за прабаба ти Анахита. Трябва да ти съобщя, че е починала в малките часове на нощта.
	— О, тате. Много съжалявам да го чуя.
	— Всички съжаляваме. Беше прекрасна жена и много ще ни липсва.
	— Да. Поне си поживя — каза Ари с утешителен тон, маневрирайки рязко около едно такси, спряло внезапно точно пред него.
	— Така е. Погребението ще е след четири дни, за да има време да се събере цялото семейство. Брат ти и сестра ти ще присъстват, както и всички останали. Включително ти, надявам се — добави Вивек.
	— За този петък ли става дума? — попита отчаяно Ари.
	— Да, по обед. Ще я кремираме на дарджилингския _гхаат_* в тесен семеен кръг. По-късно ще има паметна служба, тъй като много хора ще искат да почетат живота й.
	[* Място за кремация на речен бряг. — Б.пр.]
	— Татко — простена Ари, — в петък ми е невъзможно. Един потенциален клиент ще лети дотук чак от Щатите, за да обсъдим съдружничеството ми със софтуерната му компания. Това ще съживи фирмата ми за отрицателно време. Колкото и голямо желание да имам, не мога да дойда в Дарджилинг в петък.
	От другата страна на линията го посрещна тишина.
	— Ари — подхвана накрая баща му, — дори аз съм наясно, че има случаи, в които бизнесът трябва да отстъпи място на семейството. Майка ти никога няма да ти го прости, особено, при положение че Анахита демонстрира колко специален си за нея на рождения си ден миналата година.
	— Съжалявам, татко — отвърна категорично Ари, — но просто съм с вързани ръце.
	— Това ли е окончателният ти отговор?
	— Да.
	Ари чу изпращяването от затръшната слушалка в другия край на линията.


	Ари беше в еуфорично настроение, когато се прибра вкъщи в петък вечерта. Срещата с американците беше протекла толкова успешно, че бяха сключили сделката на момента. Тази вечер щеше да изведе Бамби на празнична вечеря, затова беше минал през апартамента си да се изкъпе и преоблече. Взе едно писмо от пощенската си кутия във фоайето и хвана асансьора до шестнайсетия етаж. На влизане в спалнята разкъса плика и зачете писмото.
C>
	__Адвокатска кантора „Хан и Чаухан“__
	__Площад „Чоураста“__
	__Дарджилинг__
	__Индия__
	__2 март 2001 г.__

	Скъпи господине,
	Изпращам ви съдържанието на това писмо по заръка на клиентката ми, Анахита Чаван. Както навярно вече сте разбрал, госпожа Чаван почина преди няколко дни.
	С най-дълбоки съболезнования,
@	Девак Хан
@	Партньор
C$
	Ари седна на леглото, осъзнавайки, че покрай вълнението около срещата и подготовката на екипа му беше забравил напълно за погребението на прабаба си. Въздъхна тежко и отвори плика, изпратен от адвоката. Родителите му сигурно нямаше да му простят, че дори не се беше свързал с тях в днешния ден.
	— Е, какво да се прави — каза си мрачно Ари. После разгърна листа, който намери във втория плик, и зачете писмото, прикрепено към него.
C>
	Скъпи ми Ари,
	Ако четеш това, вече съм напуснала света. В плика ще намериш фактите около смъртта на сина ми Мох — точните дата и час, в които се е простил с живота. Вътре е и оригиналният му смъртен акт. Както сам ще установиш, датите не съвпадат. Това може да не значи нищо за теб сега, мило мое момче, но в бъдеще, ако решиш да разследваш историята му, и двете дати ще придобият смисъл.
	А докато дойде време да се срещнем на едно друго място, ти изпращам любовта си. Никога не забравяй, че не сме истински господари на съдбата си. Използвай ушите си да слушаш, очите си — да гледаш, и несъмнено ще намериш напътствие.
	Твоя любяща прабаба,
@	Анахита
C$
	Ари въздъхна. Изобщо не беше в настроение да мисли нито за измишльотините на прабаба си, нито за гнева на родителите си. Не искаше нищо да помрачава тържественото му настроение тази вечер.
	Затова пусна душа, включи музикалната уредба до леглото си и застана под течащата вода, заслушан в басовата музика.
	После се премени в един от бутиковите си костюми и риза, спря музиката и тъкмо излизаше от спалнята, когато писмото на Анахита грабна вниманието му. Без да се замисля сгъна страниците и ги върна в плика, а него пъхна в чекмеджето при пожълтелия ръкопис. После изгаси лампите и излезе.


>	Лондон
>	Юли 2011 г.

>>	1

	Ребека Брадли долепи лице до прозореца, докато самолетът се спускаше към Лондон. В прелестния летен ден пъзелът от всевъзможни нюанси на зеленото сияеше под нея, сякаш покрит с утринна роса. Когато градът се появи в полезрението й, Биг Бен и Камарите на парламента й се видяха като макети в увеселителен парк в сравнение с внушителните небостъргачи на Ню Йорк.
	— Госпожице Брадли, вас ще изведем първа от самолета — информира я стюардесата.
	— Благодаря ви — скалъпи вяла усмивка Ребека. Бръкна в дамската си чанта за слънчевите очила с големи черни стъкла, които се надяваше да прикрият изтощението й, макар че не очакваше да я посрещнат фотографи. Беше изпитала нужда да напусне Ню Йорк възможно най-бързо, затова се беше обадила на самолетната компания и си беше резервирала по-ранен полет.
	Фактът, че нито агентът й, нито Джак знаеха къде се намира, й носеше известно доволство. Същия следобед Джак беше напуснал апартамента й, за да хване самолета за Лос Анжелис. Тя не му беше дала отговора, на който се беше надявал, беше му казала, че й е нужно време за размисъл.
	Ребека се разтършува още по-надълбоко в чантата си за кутията, облицована в червено кадифе, и я отвори. Пръстенът, който й беше дал, говореше съвсем ясно за намеренията му, дори беше твърде префърцунен за нейния вкус. Но Джак беше грандоман по природа, както се полагаше на един от най-знаменитите и високоплатени филмови звезди в света. Нямаше как да й поднесе нещо по-скромно, особено при положение че, стига тя да приемеше предложението му, пръстенът щеше да присъства във всички вестници и списания по света. Джак Хейуърд и Ребека Брадли бяха най-горещата холивудска двойка и медиите просто не можеха да им се наситят.
	Ребека затвори кадифената кутийка и загледа вцепенено през прозореца, докато самолетът се готвеше за кацане. Откакто двамата с Джак се бяха срещнали преди година на снимачната площадка на една романтична комедия, тя имаше чувството, че животът й е бил взет за заложник от всички онези, които искаха да се вживеят не само във филмите й, но и в личния й живот. Истината беше — Ребека прехапа долната си устна, докато самолетът продължаваше да се спуска, — че „приказната“ връзка, която светът им приписваше, беше не по-малка художествена измислица от филмите й.
	Дори Виктор, агентът й, поощряваше любовните й отношения с Джак. Безброй пъти й беше повтарял, че те можеха единствено да благоприятстват траекторията на изгряващата й звезда.
	— Масите се разтапят от щастие, като видят някоя истинска холивудска двойка, скъпа — беше й казал. — Дори филмовата ти кариера да рухне, ще продължават да снимат децата ти, докато си играят в парка.
	Ребека се замисли колко време бяха прекарали заедно двамата с Джак през изминалата година. Неговата кариера го задържаше в Холивуд, а тя самата живееше в Ню Йорк и много често натоварените им графици не им позволяваха да се виждат седмици наред. А в редките случаи, когато _бяха_ заедно, папараците ги преследваха неотлъчно. Дори по време на вчерашния им обяд, прекаран в скромно италианско ресторантче, ги бяха обградили клиенти, настояващи за снимки и автографи. Накрая Джак я беше завел на разходка в Сентрал парк, където да й предложи на спокойствие. Ребека се надяваше никой да не ги е забелязал поне там…
	Умопомрачителната клаустрофобия, която я беше обзела в таксито на път към апартамента й в Сохо, когато Джак я беше притиснал за отговор, бе довела до внезапното й решение да хване по-ранен полет до Англия. Точно в момента Ребека не можеше да понесе натрапчивото внимание на целия свят и ежедневното преследване от непознати хора, които незнайно защо смятаха, че притежават част от нея. Липсата на уединение, плод на звездната им връзка, и невъзможността дори да хапнеш една кифличка и да изпиеш едно капучино в местното кафене, без да те обкръжат от всички страни, започваха бавно да се отразяват на живота й.
	Докторът й беше предписал валиум преди няколко седмици, когато бяха проникнали в апартамента й, принуждавайки я да се заключи в банята си и да рухне в истеричен плач на пода. Валиумът беше помогнал, но Ребека знаеше, че е в задънена улица. Опасният път към зависимостта, помагаща й да преодолее напрежението, под което живееше, се разкриваше пред нея. И Джак го познаваше.
	Още в първите опиянени дни на авантюрата им я беше уверил, че кокаинът, към който често посягаше, не се е превърнал в навик. Че може да се откаже от него, когато си поиска. Просто му помагал да се отпусне. Но като го опозна по-добре, Ребека установи, че преценката му не е била правилна. А когато беше повдигнала въпроса за постоянната му злоупотреба с кокаина и алкохола, той й беше откликнал със сприхав, отбранителен тон. Като човек, който не приемаше наркотици и доста рядко пиеше, Ребека мразеше да го гледа под влиянието на опиати.
	В началото на връзката им си беше въобразила, че животът й е повече от съвършен: радваше се на свръхуспешна кариера и красив, даровит партньор, с когото да го споделя. Но благодарение на наркотиците, разделите и бавното разкритие на комплексите на Джак — което беше ескалирало до проява на насилие спрямо нея, когато преди седем месеца я бяха номинирали за наградата „Златен глобус“, а него — не, — розовите очила бяха започнали да помътняват.
	Предложението за участие в английски филм, наречен „В сърцето на нощта“, чието действие се развиваше през двайсетте години на миналия век и засягаше аристократско английско семейство, бе дошло в най-подходящия момент. Не само че й позволяваше да се откъсне от леките роли, които бе играла досега, но и за нея беше огромна чест да бъде избрана точно от Робърт Хоуп, прочутия британски режисьор. Джак беше съумял да помрачи и тази й радост, изтъквайки, че на продуцентите им трябвало холивудско „име“, за да угодят на спонсорите. Беше допълнил и че най-големият й принос за филма щял да бъде фактът, че костюмите от онова време щели да й стоят страхотно, затова не бивало да се заблуждава, че е заслужила ролята с таланта си.
	— Твърде красива си, за да те приемат сериозно, скъпа — беше добавил, сипвайки още водка в чашата си.


	След като самолетът кацна на летище „Хийтроу“ и спря постепенно, а лампите в кабината светнаха, Ребека разкопча колана си.
	— Готова ли сте, госпожице Брадли? — попита стюардесата.
	— Да, благодаря ви.
	— Сигурно ще са тук до няколко минути.
	Ребека прокара един бърз гребен през дългата си, тъмна коса и я нави на кок ала Одри Хепбърн на тила си. И наистина както Джак, така и медиите постоянно я оприличаваха на кино иконата. Дори я спрягаха за главна роля в нова версия на „Закуска в «Тифани»“ идната година.
	Не биваше да го слуша, не биваше да допуска самочувствието й на добра актриса да бъде потъпквано. Последните два филма на Джак се бяха оказали провал и звездата му видимо започваше да залязва. Жестоката истина беше, че всъщност завиждаше на успеха й. Тя си пое дълбока, успокоителна глътка въздух. Каквото и да й разправяше Джак, беше решена да докаже, че не е просто поредното красиво лице, а съдържателният сценарий й даваше шанс именно за това.
	Пък и уединението в провинциална Англия щеше да й предостави спокойствие и време за размисъл. Защото Ребека знаеше, че под всичките недостатъци на Джак се криеше мъжът, когото обичаше. Но ако той не направеше нещо по въпроса със задълбочаващата му се наркотична зависимост, нямаше начин да приеме предложението му.
	— Време е да ви изведем от самолета, госпожице Брадли — обяви летищният охранител в тъмен костюм, който се беше появил до нея.
	Ребека си сложи слънчевите очила и излезе от кабината на първа класа. Докато седеше в салона за ВИП персони в очакване да пренесат багажа й, размишляваше колко безсмислена е връзката им с Джак, ако той не признаеше проблемите си. И може би, мислеше си тя, изваждайки мобилния си телефон от чантата и впервайки поглед в екрана му, точно това трябваше да му каже.
	— Госпожице Брадли, в момента пренасят багажа ви до колата — каза охранителят. — Но се боя, че отвън ви чака цяла армия фотографи.
	— Не! — Тя го погледна ужасено. — Колко са?
	— _Много_ — отвърна той. — Не се безпокойте, ще ви преведа до колата.
	Той направи знак, че е време да тръгват, и Ребека стана.
	— Не бях очаквала подобно нещо — коментира тя, докато двамата вървяха към салона за пристигащи пасажери. — Хванах друг самолет, не онзи, който бях възнамерявала да хвана първоначално.
	— Е, пристигате в Лондон в деня на голямата новина. Нека пръв ви поздравя.
	Ребека спря на място.
	— Каква „новина“? — попита безцеремонно тя.
	— Ами… годежът ви с Джак Хейуърд, госпожице Брадли.
	— Аз… о, боже — пророни тя.
	— Тази сутрин по първите страници на повечето ни вестници излезе прекрасна снимка на двама ви с господин Хейуърд в Сентръл парк. На нея се вижда как той ви слага годежния пръстен. Е — охранителят спря пред плъзгащите се врати, — готова ли сте?
	Сълзи запариха в очите й зад слънчевите очила и тя кимна гневно.
	— Добре, ще ви прекарам колкото може по-бързо.


	Петнайсет минути по-късно, докато колата си пробиваше път през „Хийтроу“, Ребека се взираше безпомощно в снимката на двама им с Джак, заела почетно място на първата страница на „Дейли Мейл“ заедно със заглавието:
C>
#	ДЖАК И БЕКС — ОФИЦИАЛНО Е!
C$
	На зърнестата фотография се виждаше как Джак слага пръстена на ръката й в Сентръл парк. Тя го гледаше с изражение, което тя самата разпознаваше като паническо, но журналистите бяха описали като такова на радостна изненада. А най-лошото беше, че отдолу имаше коментар от Джак, очевидно даден, след като беше напуснал апартамента й предишния ден. Той потвърждаваше, че е предложил брак на Ребека, но датата на сватбата още не била уточнена.
	Тя бръкна в дамската си чанта с разтреперани ръце и отново извади мобилния си телефон. Като видя, че на него има безброй съобщения от Джак, агента й и хора от пресата, веднага го изключи и го върна в чантата. Точно в момента не можеше да отговаря на ничии въпроси. Беше бясна на Джак, задето беше дал _какъвто и да било_ коментар относно случилото се в парка.
	До утре световните медии вече ще разискват кой ще е дизайнерът на булчинската й рокля, къде ще се състои венчавката и навярно дали не е бременна.
	Ребека затвори очи и вдиша дълбоко. Беше на двайсет и девет и до миналата вечер идеята за брак и деца не бе представлявала нищо повече от мимолетна мисъл, нещо от далечното бъдеще.
	Но Джак наближаваше четирийсетте, беше преспал с повечето от екранните си партньорки и й беше заявил, че е време да се задоми. За нея обаче това беше едва втора сериозна връзка след многото години, прекарани с любовта й от детството. Процъфтяващата й кариера и изгледите за бъдеща слава бяха съсипали и тази любовна история.
	— Опасявам се, че пътят до Девън ще ни отнеме няколко часа, госпожице Брадли — отбеляза вежливият й шофьор. — Между другото, казвайте ми Греъм и просто сигнализирайте, ако желаете да спрем където и да било по пътя.
	— Добре — отвърна Ребека.
	Точно в този момент й се искаше да я откара в някоя обширна пустиня в Африка, на някое място, където нямаше фотографи, вестници и клетъчно покритие.
	— Към доста изолирано място сте се насочили, госпожице Брадли — коментира Греъм, сякаш прочел мислите й. — Няма много ярки светлини и магазини в Дартмор — добави той. — Но при всички случаи са избрали великолепно старо място за сцена на филма. Там е като да се върнеш в друга епоха. Не вярвах, че по такива внушителни места още живеят хора. Както и да е, провинцията е приятна смяна на обстановката за мен. Обикновено превозвам актьори до филмовите студиа през лондонския трафик.
	Думите му някак утешаваха Ребека. Може би медиите щяха да я оставят на мира, ако се намираше в средата на нищото.
	— Мисля, че един моторист ни преследва, госпожице Брадли — каза Греъм, поглеждайки към огледалото за задно виждане и мигновено унищожавайки надеждите й за спокойно пребиваване. — Не се безпокойте, ще му се измъкнем веднага щом излезем на магистралата.
	— Благодаря — отвърна Ребека, мъчейки се да укроти опънатите си нерви. Потъна назад в седалката, затвори очи и опита да поспи.


	— Почти пристигнахме, госпожице Брадли.
	След четири часа и половина, прекарани в колата на откъслечни дремки, Ребека се чувстваше дезориентирана като след дълъг полет. Тя отправи сънен поглед през прозореца.
	— Къде сме? — попита, оглеждайки каменистите, голи хълмове край тях.
	— В Дартмор. В такъв слънчев ден изглежда приветливо, но се обзалагам, че картинката е доста потискаща през зимата. Простете — каза Греъм, когато телефонът му иззвъня. — Обажда се организаторът. Ще отбия, за да му вдигна.
	Когато шофьорът прие обаждането, Ребека отвори вратата и излезе на грубата трева край тесния път. Вдиша дълбоко, подушвайки сладката свежест на въздуха. По хълмовете подухваше лек ветрец, а в далечината на фона на небето се открояваха силуетите на групички зъбести скали. Докъдето око й стигаше не се виждаше жив човек.
	— Същински рай! — въздъхна тя. След малко Греъм запали двигателя и тя се качи в колата. — Тук е толкова спокойно — коментира пред него.
	— Да — съгласи се той, — но за жалост, госпожице Брадли, организаторът се обади да ни предупреди, че пред хотела, където ще отседнат актьорите, вече се е струпала тълпа от фотографи. Чакат вас. Затова ме посъветва да ви откарам директно в Естбъри Хол, където ще снимате филма.
	— Добре. — Колата потегли, а Ребека прехапа долната си устна в обновено отчаяние.
	— Съжалявам, госпожице Брадли — каза състрадателно шофьорът. — Вечно разправям на децата ми, че това да си богата и известна кинозвезда не е каквото си мислят. Сигурно ви е тежко, особено в моменти като този.
	Състраданието му образува бучка в гърлото й.
	— Да, понякога е тежко — съгласи се тя.
	— Хубавата новина е, че докато снимате филма, никой не може да ви припари. Частната земя около имението е неколкостотин акъра, а разстоянието от този вход до самата къща е около километър.
	Бяха пристигнали пред огромна двойна порта от ковано желязо, до която на пост стоеше охранител. Греъм му даде знак и той отвори портите. Очите на Ребека се изпълниха с удивление, докато колата минаваше по път, прокаран през същинска гора от древни дъбове, кестени и букове.
	Пътят водеше до колосална къща — направо дворец, от онези, за които беше чела по книгите и беше виждала само по историческите програми по телевизията. Бароково произведение на изкуството от дялан камък и набраздени колони.
	— Леле — възхити се тя.
	— Доста е впечатляваща, нали? Макар че не ми се мисли какви са сметките за отоплението — пошегува се Греъм.
	Като наближиха и Ребека зърна гигантския мраморен фонтан пред имението, й се прииска да знаеше нужните архитектурни термини, за да опише красотата пред очите си. Изящната симетрия на сградата, с двете й елегантни крила от двете страни на коронясаната с царствен купол централна част, спря дъха й. Слънчевата светлина проблясваше по правоъгълните стъкълца на съвършено пропорционалните прозорци, които сякаш бяха инкрустирани като скъпоценни камъни по цялата фасада на сградата, разделени от издялани в камъка изображения на херувимчета и урни. Под масивния централен портик с четирите му великански колони се виждаше разкошна двойна дъбова врата.
	— Достойна е за кралицата, а? — каза Греъм, заобикаляйки къщата, за да спре в страничния двор, пълен с микробуси и камиони. Шумна тайфа хора пренасяха камери, прожектори и кабели през вратата. — Надяват се да започнат снимките още утре, или поне така дочух — добави Греъм.
	— Благодаря ти — каза Ребека и излезе от колата, а шофьорът заобиколи до багажника да извади куфара й.
	— Това ли е всичкият ви багаж, госпожице Брадли? Кинозвезди като вас обикновено мъкнат цял контейнер лични вещи — пошегува се добронамерено той.
	— Стягах го набързо — призна си Ребека и го последва през вътрешния двор към къщата.
	— Е, просто запомнете, госпожице Брадли, на ваше разположение съм през целите снимки, така че ако трябва да отидете донякъде, само кажете. За мен беше удоволствие да се запознаем.
	— А, ето ви и вас! — Строен млад мъж ги доближи и протегна ръка към Ребека. — Добре дошли в Англия, госпожице Брадли. Аз съм Стив Кемпиън, организаторът. Съжалявам, че ви се е наложило да преживеете гнета на жълтата ни преса тази сутрин. Поне тук сте в безопасност.
	— Благодаря. Имате ли представа кога ще мога да вляза в хотела си? Искам да се изкъпя и да поспя — каза Ребека, съзнавайки, че навярно видът й е окаян след дългото, уморително пътуване.
	— Разбира се. Просто не искахме да ви подлагаме на още едно изпитание след сблъсъка ви с пресата на летището тази сутрин — каза Стив. — Лорд Естбъри беше така добър да ви подсигури стая в имението, където да пребивавате, докато ви настаним другаде. Както навярно сте забелязала — Стив посочи към голямата сграда с широка усмивка на лице, — разполага с доста свободно място. Робърт, режисьорът, има огромното желание да започне снимките още утре и не искаше концентрацията ви, или тази на останалите актьори, да бъде нарушавана в хотела.
	— Простете, че ви причинявам такива главоболия — каза Ребека, изчервявайки се от внезапно чувство на вина.
	— О, няма нищо. Така ни се пада, щом наемаме толкова прочута млада актриса като вас. Е, икономката каза да я намерим, като пристигнете; тя ще ви отведе в стаята ви. В пет следобед има сбирка на целия актьорски състав в гостната, но дотогава имате няколко часа за сън.
	— Благодаря ви — повтори Ребека, макар че не й убягна тънката неодобрителна нотка в гласа му. Знаеше, че вече я е набедил за неудобство и не се съмняваше, че съставът от талантливи британски актьори — чиито слава и касова мощ все още бяха несъизмерими с нейните собствени — бяха на негово мнение.
	— Почакайте тук, докато намеря госпожа Треватън — каза Стив и остави Ребека да стои неловко насред вътрешния двор, гледайки как хората от операторския екип пренасят оборудването си край нея.
	След около минута една пълничка жена на средна възраст с посивяваща къдрава коса и румено лице изхвърча от къщата и закрачи пъргаво към нея.
	— Госпожица Ребека Брадли?
	— Да.
	— Ох, разбира се, че сте вие, скъпа. — Икономката й се усмихна лъчезарно. — Разпознах ви на мига. И нека ви уверя, че сте още по-красива на живо. Изгледала съм всичките ви филми и за мен е истинско удоволствие да се запозная с вас. Аз съм госпожа Треватън, икономката. Елате с мен и ще ви отведа до стаята ви. Боя се, че пътят е доста. Греъм ще донесе куфара ви по-късно — коментира тя, когато Ребека понечи да го вдигне. — Не можете да си представите по колко километра извървявам всеки божи ден.
	— Наистина не мога — съгласи се Ребека, разбирайки с трудност девънския акцент на жената. — Къщата е изумителна.
	— Не е чак толкова изумителна сега, когато само аз и няколко дневни помощници се грижим за нея. Грохнала съм от умора. Разбира се, преди много години тук работехме цели трийсет човека, но вече не е същото.
	— Да, предполагам — отвърна Ребека, докато госпожа Треватън я превеждаше през врата след врата. Накрая достигнаха огромна кухня, където жена в униформа на медицинска сестра седеше на една маса и пиеше кафе.
	— Стълбището за прислугата е най-прекият път до стаите за гости от кухнята — обясни госпожа Треватън, докато Ребека я следваше нагоре по стръмно, тясно стълбище. — Избрала съм ви една хубава стая в задната част на къщата. Има прекрасен изглед към градината и природата отвъд нея. Имате голям късмет, че лорд Естбъри се съгласи да ви настани тук. По принцип не обича гости. Което е жалко, като се има предвид, че някога приемахме по четирийсет гости наведнъж, но това време отмина.
	Поредната врата ги отведе до просторен мецанин. Ребека плъзна удивен поглед по величествения купол над себе си, после тръгна след госпожа Треватън по широк, притъмнял коридор.
	— Ето я вашата стая — обяви икономката, отваряйки вратата на просторно, високо помещение, оборудвано с огромно двойно легло. — Преди известно време отворих прозорците, за да се проветри, затова е малко хладно. Но така е по-добре, отколкото да ви мирише на влага. Ако ви стане студено, може да запалите електрическата камина.
	— Благодаря ви. Къде е тоалетната? — попита Ребека.
	— След две врати вляво, от другата страна на коридора. Опасявам се, че не можем да ви предложим ваша собствена баня на този етап. А сега ще ви оставя да си починете.
	— Мога ли да ви помоля за чаша вода? — попита плахо Ребека.
	Госпожа Треватън спря на път към вратата и се обърна със състрадателно изражение по лицето си.
	— Разбира се, сигурно сте капнали от умора. Яли ли сте?
	— Не, нямах апетит в самолета.
	— В такъв случай какво ще кажете за един хубав чай и препечени филийки? Изглеждате прегладняла.
	— Би било прекрасно — благодари й Ребека.
	Внезапно й се зави свят и се строполи в креслото до празната решетъчна поставка за цепеници.
	— Добре, отивам веднага. — Преди да тръгне, госпожа Треватън я погледна угрижено. — Май сте просто малка душица под всичкия тоя блясък, а, скъпа? Починете малко, аз ей сега се връщам. — Тя й се усмихна топло и излезе от стаята.
	След малко Ребека тръгна по коридора и след два грешни опита — килер за чаршафи и друга спалня — намери голямата баня със старовремска желязна вана в центъра. Използва тоалетната, от чието казанче висеше ръждясала метална верижка, пи глътка вода от чешмата и се върна в стаята си, където отиде до дългите прозорци и обходи с очи гледката под себе си. Градината отвъд широката тераса, опасваща задната част на къщата, видимо беше грижливо поддържана. По краищата й в съвършено изобилие никнеха цветя и храсти, чиито пъстри цветове смекчаваха зеленината на централните ливади. Отвъд живия плет от високи тисове, ограждащ градината, се стелеха голите хълмове, чиято суровост беше в директен контраст с плоските, обгрижвани ливади пред къщата. Ребека изхлузи обувките си и легна в леглото с приятно омекотен от дългогодишна употреба дюшек.
	Когато десет минути по-късно госпожа Треватън почука тихо на вратата и влезе в стаята, намери Ребека дълбоко заспала. Затова остави подноса на масичката до камината, зави я грижовно с покривката на леглото и излезе на пръсти.


>>	2

	— Скъпи лордове, дами и господа, позволете да ви приветствам в Естбъри Хол, несъмнено най-подходящата снимачна площадка за „В сърцето на нощта“. За мен определено е чест да снимам филма си в едно от най-красивите английски имения и се надявам да прекараме дните си тук приятно и продуктивно.
	Робърт Хоуп, режисьорът, се усмихна любезно на събрания пред него актьорски състав.
	— Бих казал, че тези стари стени треперят от концентрацията на талант и опит, които помещават в момента. Много от вас вече се познават, но бих искал да приветствам специално Ребека Брадли, която ни гостува от Америка, за да внесе малко холивудски блясък в старомодния ни британски състав.
	Всички очи в стаята се обърнаха към Ребека, която се беше скътала в ъгъла, смутена при вида на толкова много британски звезди на едно място.
	— Здравейте — обади се тя с усмивка, усещайки как бузите й пламват.
	— А сега ще ви оставя в ръцете на Хюго Менърс, чийто прекрасен сценарий ще разкрие най-доброто у всички ви — продължи Робърт. — Малко по-късно ще ви раздадем окончателния текст, току-що напечатан. Стив, организаторът на продукцията ни, ще ви връчи и индивидуалните графици. И така, остана да кажа само едно: нека си пожелаем успешни снимки на „В сърцето на нощта“. Е, давам думата на Хюго.
	Хюго Менърс, награден с „Оскар“ сценарист, излезе на подиума под съпровода на аплодисменти. Ребека изслуша с половин ухо речта му, внезапно уплашена от предизвикателството, което беше поела. Най-много я тревожеше английският акцент; през последните два месеца бе ходила на уроци по дикция и произношение в Ню Йорк и правеше всичко по силите си да говори като англичанка дори в реалния живот. Но съзнаваше отлично, че приемайки тази роля, беше сложила главата си в торбата и като нищо можеше да я загуби. Британските медии не пропускаха шанс да осмеят изпълнението на американски актриси, изиграли роли на англичанки. Особено толкова преуспели като нея.
	Като че ли не ги интересуваше, че беше учила театрално изкуство в нюйоркския „Джулиард“, и то на стипендия, и беше спечелила награда за най-добра актриса за ролята си на Беатрис в шекспировата пиеса „Много шум за нищо“. Всяка холивудска актриса се самоопределяше като „сериозна“, дори да беше дошла от модния подиум, което определено не важеше за Ребека. Тя знаеше, че това е шансът й да се докаже като актриса с класическо обучение, да направи скока към одобрението на кинокритиците.
	Хюго приключи речта си и из салона отново се разнесоха аплодисменти, а Стив се зае да раздава копия на обновения сценарий и индивидуалните графици.
	— Нека те зарадвам, че утре не си нужна на снимачната площадка, Ребека. Сутринта си при дизайнерката на костюмите и екипа й за вземане на мерки, а след това трябва да се отбиеш при фризьорите и гримьорите. Робърт предложи да ти уредим среща с вокалния педагог, за да преговорите заедно репликите ти за първия снимачен ден.
	— Добре. Имаш ли представа кога ще мога да се преместя в хотела? Искам да разопаковам багажа си и да се настаня.
	— Доколкото разбрах, още е под обсада от фотографи. Робърт е говорил с лорд Естбъри да останеш тук, докато не ти намерим някое по-уединено място. Голяма си щастливка — добави усмихнато Стив. — Виж в какъв лукс ще живееш, а мен ме разквартируваха в стаичка колкото кибритена кутийка над местната кръчма. Пък и така ще имаш възможност да попиеш тукашната атмосфера.
	Поразително красив мъж с изваяно лице дойде до тях и протегна ръка към Ребека.
	— Госпожица Брадли, предполагам? Аз съм Джеймс Уо. Ще играя Лорънс и май с вас имаме няколко… как да се изразя, интимни сцени заедно.
	Той й намигна и Ребека веднага усети въздействието на чара и изразителните му сини очи, които несъмнено го бяха изстреляли на челно място сред младите британски киноактьори.
	— Приятно ми е да се запознаем, Джеймс — каза тя, ставайки да поеме ръката му.
	— Горкичката — коментира състрадателно той, — сигурно си уморена от дългия път дотук и фурора около годежа ви с Джак Хейуърд.
	— Ами… — Ребека не знаеше как да отговори. — Може да се каже — скалъпи накрая.
	— Поздравления, между другото. — Джеймс продължаваше да държи ръката. — Той е голям щастливец.
	— Благодаря — отвърна сковано тя.
	— А ако в даден момент решиш, че ти е нужна репетиция на съвместните ни сцени, не се колебай да ме извикаш. Аз лично съм ужасен — сподели той. — Работата с всички тези светила на филмовото и театралното изкуство е малко смущаваща.
	— Така е — съгласи се Ребека, постопляйки се към него.
	— Е, убеден съм, че ти ще се представиш чудесно, а ако ти се прииска компания, докато сме вързани на това затънтено място, просто свирни.
	— Добре, благодаря ти.
	Джеймс я удостои с един последен многозначителен поглед, после пусна ръката й и си тръгна.
	Твърде свенлива, за да се смеси с тълпата от актьори, Ребека седна на мястото си и заоглежда графика си, замислена върху това как Джеймс беше съумял в единия момент да я поздрави за годежа й, а в следващия да й демонстрира, че би искал да я вижда по-често.
	— Ребека, след няколко минути актьорите и екипът се отправят към хотела за вечеря — уведоми я Стив, изниквайки ненадейно до нея. — Фирмата за кетъринг ще пристигне тук утре сутринта, но ще помоля новата ти най-добра приятелката, госпожа Треватън, да ти спретне нещичко за вечеря. Останала е много очарована от теб, но твърди, че трябва да се храниш по-добре.
	— Много мило от нейна страна. Така или иначе ми се иска да прочета новия сценарий — отвърна тя.
	— Добре ли си, Ребека? — попита угрижено Стив.
	— Да. Е, може би малко уморена от полета и, откровено казано, посмутена в обкръжението на толкова много именити актьори. Безпокоя се да не ги разочаровам — призна си тя.
	— Разбирам, но ако така ще те успокоя, знай, че работя с Робърт от много години и той никога не е бъркал в избора на актьори за филмите си. Сигурен съм, че има изключително високо мнение за актьорските ти умения. В противен случай, независимо от това колко си известна, просто нямаше да стигнеш дотук. Ясно?
	— Да, благодаря ти, Стив — отвърна с искрена признателност тя.
	— Е, ще се видим утре. Да си прекараш приятно в личния си дворец. Поне тук папараците не могат да те докопат.
	Стив се отдалечи и започна да извежда актьорите от гостната. Когато всички си тръгнаха, Ребека стана и за пръв път успя да огледа добре обстановката. Юлското слънце разливаше сиянието си през огромните прозорци, смекчавайки вида на инак неприветливите махагонови мебели, изпълващи стаята. Цялата беше осеяна с дивани и кресла, а в центъра й се намираше внушителната мраморна камина. Ребека потрепери, внезапно усетила вечерната хладина, и й се прииска вътре да гореше огън.
	— Ето ви и вас, скъпа. — Госпожа Треватън влезе през вратата и прекоси стаята до нея. — Стив ми каза, че ще вечеряте тук. Приготвила съм ви парче домашен пай с пълнеж от месо и свински бъбрек и малко компири, останали от обяда на господаря.
	— „Компири“? — попита Ребека.
	— Картофи, мила — усмихна й се госпожа Треватън.
	— Не съм особено гладна, но бих хапнала една салата, ако не ви затруднявам.
	— Разбирам. — Госпожа Треватън я огледа преценяващо. — Като ви гледам, бих казала, че сте на постоянна диета. Дано не се разсърдите, госпожице Брадли, но ми се струва, че вятърът може да ви отвее.
	— Да, трябва да внимавам — отвърна Ребека, засрамена от добронамереното наблюдение на икономката.
	— Вие си знаете, но мен ако питате, ще се почувствате много по-добре с една стабилна вечеря в стомаха си. В стаята си ли ще се храните?
	— Да, ако обичате.
	Когато госпожа Треватън излезе от стаята, Ребека свъси вежди, смаяна от инстинктивната преценка на жената за хранителните й навици. Безспорно внимаваше какво яде, но просто нямаше начин. Кариерата й зависеше от стройната й фигура.
	Тя излезе от гостната и тръгна през големия вестибюл към широко стълбище, което щеше да я отведе до стаята й. Спря в средата на просторното помещение и вдигна поглед към внушителния купол над главата си, малките парчета стъкло по краищата на който обсипваха с резенчета светлина мраморния под край краката й.
	— Добър вечер.
	Ребека подскочи от дълбокия мъжки глас и се завъртя в негова посока. Собственикът му стоеше до входната врата, облечен във вехто туидено сако и протрити рипсени панталони, втъкнати в чифт гумени ботуши. Грубата му, видимо неподдържана коса беше започнала да посивява и имаше отчайваща нужда от подстрижка. Наглед беше петдесет и няколко годишен.
	— Здравейте — отвърна колебливо тя.
	— Аз съм Антъни, а вие сте…?
	— Ребека. Ребека Брадли.
	— О. — В очите му просветна яснота. — Американската кинозвезда. Доколкото разбрах, сте много известна, но се боя, че аз самият не съм чувал за вас. Не съм особен почитател на филмите. Извинете. — Той сви рамене.
	— Моля ви, не се извинявайте, няма причина да сте чували за мен.
	— Е, да. Както и да е, трябва да вървя. — Мъжът пристъпи от крак на крак, очевидно притеснен. — Чака ме работа отвън, преди да се е стъмнило. — Той й кимна леко и излезе през входната врата.
	Ребека прекоси вестибюла и тръгна нагоре по стълбището, възхищавайки се на маслените портрети по стената, изобразяващи различни поколения представители на рода Естбъри. Госпожа Треватън се появи на стълбищната площадка с поднос в ръце и последва Ребека до стаята й.
	— Заповядайте, скъпа, намерих ви малко супа и пресен хляб с масло. О, нося ви и парче от бейкуелския ми пудинг с яйчен крем — добави тя, махайки капака с артистичен жест.
	— Благодаря ви.
	— Така, нуждаете ли се от нещо друго?
	— Не. Благодаря. Къщата е направо приказна, не смятате ли?
	— Така е, скъпа, така е. А нямате представа колко жертви са направени, за да я запазим такава — въздъхна горестно госпожа Треватън.
	— Наистина нямам. Между другото, срещнах градинаря ви на долния етаж — добави Ребека.
	— Градинар ли? — вдигна едната си вежда икономката. — На долния етаж, _вътре_ в къщата?
	— Да.
	— Едно момче идва веднъж седмично да коси ливадата. Може да е търсил господаря. Е, ще ви оставя да вечеряте на спокойствие. В колко часа предпочитате да закусвате?
	— Всъщност не закусвам, но ще съм ви благодарна за малко плодов сок и йогурт.
	— Ще видя какво мога да направя. — Госпожа Треватън се запъти към вратата с неодобрително изсумтяване, но на излизане се обърна с утешителна усмивка към по-младата жена. — Лека нощ, слънчице. Приятни сънища.
	— Лека нощ.
	Ребека изяде ароматната супа от праз и картофи, както и целия хляб с хрупкава кора, намазан дебело с масло. Въпреки това все още се чувстваше гладна, затова опита лъжичка от странния пудинг на госпожа Треватън. Стори й се толкова вкусен, че изяде и него, после се хвърли с гузна съвест върху леглото, съзнавайки, че не бива да превръща похапването на тежка английска храна в навик, колкото и да е неустоима.
	Когато храната в стомаха й слегна, тя стана от леглото и се пресегна за дамската си чанта. Извади колебливо мобилния си телефон и го включи. Натисна копчето на гласовата поща и долепи слушалката до ухото си. Връзката не можа да се осъществи и като погледна екрана, видя, че няма сигнал. Извади и айпада си, но и той не откриваше налична клетъчна мрежа.
	Плаха усмивка изплува на устните й. Тази сутрин си беше мечтала да попадне на място, където никой да не може да я открие и да се свърже с нея, и като че ли поне за тази нощ желанието й се беше сбъднало. Легна и отправи поглед към спускащия се сумрак отвъд прозореца, където слънцето бавно се скриваше зад пустошта отвъд градината. В този момент осъзна, че чува единствено тишина.
	Ребека взе сценария от помощната масичка и го зачете. Нейната героиня беше лейди Елизабет Сейърс, красивата млада дъщеря на собственика на имението. Годината е 1922-а и Епохата на джаза е в разгара си. Баща й е решен да я омъжи за някакъв местен земевладелец, но Елизабет има съвсем други планове. Сюжетът се съсредоточаваше върху британската аристокрация в един променящ се свят, когато жените правят колебливи стъпки към еманципацията, а работническата класа отказва да се примирява с господството на аристократите. Елизабет се влюбва в неподходящ мъж, поетът Лорънс, когото среща на една бохемска сбирка в Лондон. Изборът, пред който е изправена — между това да изпадне в немилост пред родителите си или да последва сърцето си, — е стара история. Въпреки това духовитият, но и трогателен сценарий на Хюго Менърс превръщаше ролята й в истинско съкровище.
	Както винаги, снимачният й график не започваше от първия ден на снимките; щеше да заснеме първата си сцена вдругиден заедно с Джеймс Уо, който играеше ролята на недостойния поет. Действието щеше да се развива в градината и включваше страстна целувка. Ребека въздъхна. Колкото и професионално да гледаше на актьорската си кариера, колкото и пъти да я бяха съблазнявали пред камерата, любовните сцени с почти непознати партньори винаги я смущаваха.
	С ъгълчето на окото си мярна раздвижване в градината под нея. Доближи се до прозореца и видя градинаря да седи на една от пейките. Дори от такова разстояние усещаше известна самота в него, осезаема тъга. Погледа го как седи, неподвижен като статуя, вперил поглед в сгъстяващия се мрак.
	След като си взе вана, Ребека се пъхна под грубите колосани чаршафи. Докато лежеше в леглото, преговаряйки репликите си и упражнявайки насечения английски акцент от двайсетте години на миналия век, осъзна, че тази нощ сякаш е попаднала в света на филма. Толкова малко неща се бяха променили в имението от онези времена, че беше почти смущаващо.
	Като видя, че вече минава десет часът, Ребека се пресегна да изключи нощната лампа, макар че не й се вярваше да заспи след дългия полет през толкова часови зони. За нейна изненада обаче, спа непробудно цяла нощ и се събуди едва когато госпожа Треватън се появи в осем сутринта с поднос в ръце.
	В десет Ребека слезе на долния етаж и намери импровизираната гардеробна. Джийн, дизайнерката с шотландски произход, само я погледна и веднага заяви:
	— Скъпа моя, създадена си за тази роля. Дори лицето ти е със старовремски черти. И… имам изненада за теб.
	— Така ли?
	— Да. Вчера говорих с тукашната икономка и тя ми каза, че в една от спалните на горния етаж имало огромна колекция рокли от двайсетте. Доколкото разбрах, били собственост на покойна роднина на настоящия лорд Естбъри и никой не ги е докосвал години наред. Попитах дали мога да ги разгледам, от чисто любопитство, разбира се, пък и — тя намигна на Ребека — за да проверя дали някоя от тях няма да ти стане. Би било прекрасно да ги използваме във филма.
	— Наистина — съгласи се Ребека.
	— И — с драматичен жест Джийн смъкна коприненото покривало от щендера за дрехи, — само ги погледни.
	Ребека ахна при вида на прелестните рокли.
	— Боже — въздъхна тя. — Разкошни са.
	— И в отлично състояние. Никой не би предположил, че са на деветдесет години. Много от тях са дело на най-именитите френски дизайнери от онова време, като Ланвин, Вионе и Пату. Същинско богатство — коментира Джийн, докато двете преравяха изящните тоалети с откровено възхищение. — Биха се продали за цяло състояние на някой търг. Нямам търпение да те облечем в тях и да проверим как ти стоят. Ако съдя по мерките ти, би трябвало да ти стават. Струва ми се, че собственичката им е имала почти същата фигура като твоята.
	— Но дори да ми станат, дали ще ми позволят да ги нося? — попита Ребека.
	— Кой знае. Икономката не ми даде големи надежди и каза, че трябвало да поиска разрешение от лорд Естбъри. Но първо на първо трябва да ги пробваш. Така — Джийн извади една рокля от щендера, — тази как ти се струва за първата ти сцена с Джеймс Уо утре?
	Десет минути по-късно Ребека гледаше отражението си в огледалото. Още от времето си в „Джулиард“ не беше обличала костюми от друга епоха; в Холивуд вечно играеше млади съвременни жени, които носеха главно дънки и тениски. Роклята на Ланвин беше от коприна, гарнирана с шифон и фини маниста. Асиметрично разкроената й долна част се вееше леко край глезените й, докато ходеше.
	— Ясно. Ако трябва, на колене ще му се моля на лорд Естбъри да ми даде назаем няколко от роклите — заяви категорично Джийн. — Хайде да премериш следващата.
	След като Ребека направи ревю в множество смайващо красиви рокли, всяка от които й пасваше съвършено, Джийн й се усмихна с думите:
	— Е, мисля, че приключихме. Ще говоря с икономката при първа възможност. Скъпа, ще изглеждаш божествено — коментира тя, докато помагаше на Ребека да съблече последната рокля. — А след като фризьорите и гримьорите си свършат работата, ще се превърнеш в истинска красавица от двайсетте! — Тя й смигна съзаклятнически. — Намират се надолу по коридора вдясно.
	— Май ще ми трябва джипиес в тази къща — каза Ребека с усмивка, отправяйки се към вратата. — Вечно се губя.
	Напусна гардеробната и закрачи надолу по коридора, докато не намери гримьорната. Като седна в стола пред огледалото, една от фризьорките взе в ръцете си лъскав кичур от гъстата й, тъмна коса.
	— Съгласна ли си да я подстрижем и боядисаме утре? — попита тя.
	Тази тема се беше превърнала в ябълка на раздора между двама им с агента й Виктор, когато беше спечелила ролята; уговаряха я да подстриже дългата си коса в модерната през двайсетте къса прическа и да я боядиса руса, за да е в тон с тази на актрисата, която щеше да изиграе майка й.
	— Съгласна съм — сви рамене Ребека. — Винаги мога да я пусна отново, нали така?
	— Разбира се. А след края на снимките най-спокойно можем да я боядисаме в естествения ти цвят. Радвам се да видя, че не си толкова привързана към косата си — каза одобрително фризьорката. — Много от актрисите са. Пък и късата прическа може да ти допадне. Имаш идеалните елфически черти за целта.
	— А и може никой да не ме разпознава като блондинка — размечта се Ребека.
	— За жалост, не мисля, че това ще ти помогне — намеси се гримьорката, заемайки стола пред Ребека. — Това твое лице винаги ще те издава. Е, кажи сега, какъв е Джак Хейуърд в личния живот? На екрана е същински бог. По същия начин ли изглежда рано сутрин? — пошегува се тя.
	Ребека се замисли.
	— Всъщност е доста сладък сутрин.
	— Не се и съмнявам — ухили се гримьорката. — Сигурно още не можеш да повярваш, че ти предстои да се омъжиш за него?
	— Знаеш ли, права си, _не мога_ да повярвам. Е, ще се видим утре рано сутринта за кълцането!
	Усмихвайки се, за да прикрие ироничния смисъл на думите си, Ребека стана и им махна на излизане от гримьорната. Погледна часовника си и видя, че е едва три часът, което означаваше, че разполага с два часа преди срещата си с вокалния педагог.
	Един от дизайнерите й беше казал, че било възможно да намериш клетъчен сигнал, ако тръгнеш към хълмовете, затова Ребека хукна към горния етаж да вземе телефона си. Вече снимаха в гостната и докато се измъкваше на пръсти през високите врати в трапезарията, водещи към терасата пред нея, стомахът й се преобърна при мисълта, че утре _тя_ щеше да се изправи пред камерите.
	Ребека слезе по рушащите се каменни стъпала и тръгна с чевръста стъпка през градината. После седна на пейката, където беше видяла градинаря на предишния ден, и погледна екрана на телефона си, чийто сигнал варираше между една чертичка и николко.
	— Дявол да го вземе! — изруга, когато гласовата й поща за пореден път отказа да й съдейства.
	— Всичко наред ли е?
	Ребека се стресна от гласа и погледна към розовите храсти, където с градинарски ножици в ръце стоеше мъжът от снощи.
	— Да, добре съм, благодаря. Просто мобилният ми телефон няма обхват.
	— Съжалявам да го чуя. Тук покритието е окаяно.
	— Но май не е толкова лошо да си отрязан от света. Всъщност доста ми харесва — сподели му тя. — На вас харесва ли ви да работите тук? — попита го учтиво тя.
	Той я погледна странно, после кимна.
	— Никога не съм го възприемал по този начин, но бих казал, че ми харесва. И бездруго не мога да си се представя другаде.
	— Това място навярно е мечта за всеки градинар. Розите ви са великолепни. Имат толкова красиви цветове — особено тази, която кастрите в момента. Това тъмно, кадифено лилаво изглежда почти черно.
	— Да — съгласи се той, — викат й _среднощна роза_ и е едно от най-загадъчните растения, които съм виждал. Вирее тук открай време, а трябваше да е загинала преди много години. Въпреки това всяка година неизменно разцъфва като току-що посадена.
	— Аз пък отглеждам само няколко саксийни растения в апартамента си — отбеляза Ребека.
	— Май градинарството ви влече.
	— Като малка имах своя собствена леха в градината на родителите ми. Намирах я за много успокояващо място.
	— Определено има нещо отпускащо в работата със земята — съгласи се градинарят, кимайки с глава. — Как ви се струва тук след живота в Щатите?
	— Напълно различно от всяко друго място, което съм посещавала някога, но от години не съм спала така непробудно. Толкова е спокойно тук. Но по-късно днес ще ме настанят в някакъв хотел. Струва ми се, че лорд Естбъри не желае да приема гости в дома си. Откровено казано — сподели му Ребека, — ми се иска да остана. Тук се чувствам в безопасност.
	— Е, знае ли се, лорд Естбъри може да размисли. Между другото — посочи телефона й той, — ако попитате госпожа Треватън, може да ви позволи да използвате стационарния телефон в кабинета му.
	— Добре, благодаря, ще я попитам — каза Ребека, ставайки от пейката. — Доскоро виждане.
	— Заповядайте — градинарят отряза една съвършена среднощна роза, — нека краси стаята ви. Освен това ухае разкошно.
	— Благодаря ви — каза Ребека, трогната от жеста. — Веднага ще я сложа във вода.
	Когато най-сетне намери госпожа Треватън в кухнята, Ребека й обясни, че й трябва ваза за цветето и че градинарят споменал за стационарен телефон в кабинета на лорда. Госпожа Треватън я заведе в малка, тъмна стаичка, чиито стени бяха опасани с рафтове за книги, а върху бюрото бяха струпани небрежно подредени купчини документи.
	— Заповядайте, но не се бавете много, ако ще говорите с Америка. Господарят и бездруго се тюхка по телефонните сметки.
	Госпожа Треватън напусна стаята, а Ребека си помисли, че „господарят“ явно е същинско чудовище.
	Тя седна, намери номера в мобилния си телефон и вдигна слушалката на древния му предшественик, който имаше кръгла шайба с изписани отгоре й числа. След като най-накрая се досети какво трябва да направи, започна да пъхва пръста си в дупка след дупка, завъртайки шайбата по номера на Джак. И изпита гузно облекчение, когато чу съобщението на гласовата му поща.
	— Здравей, аз съм и се намирам на място, където няма Интернет и клетъчен сигнал. Днес по-късно ще ме настанят в хотел и ще се свържа с теб. Добре съм, между другото. И — Ребека спря и се замисли какво друго да му каже, но основната тема беше толкова обширна и сложна, че в ума й не изскочиха подходящите думи да я започне. — Ще ти звънна скоро. Дочуване.
	Затвори и вдигна слушалката отново, за да набере номера на Виктор, агента си. И там й отговори гласова поща, затова остави подобно съобщение.
	Като излезе от кабинета, отиде да потърси Стив, решена да го притисне към стената и да разбере къде точно възнамеряваше да я настани до края на снимките. Намери го до микробуса на фирмата за кетъринг, паркиран във вътрешния двор от едната страна на къщата.
	— Знам, знам, Ребека, искаш да разбереш къде ще живееш — каза Стив, очевидно подразнен от настойчивостта й. — В интерес на истината, тъкмо идвах да ти съобщя една добра новина. Лорд Естбъри говори с мен преди пет минути и каза, че нямал нищо против да останеш в имението до края на снимките. Донякъде съм изненадан, предвид първоначалната му несклонност — отбеляза той. — Намерихме ти по-уединено хотелче в едно от близките села, но откровено казано, условията едва ли отговарят на обичайните ти стандарти. А и не можем да ти дадем гаранция, че хиените няма да те надушат и там. Затова ти решаваш.
	— Добре, може ли да си помисля?
	Макар и да харесваше сигурността и покоя на настоящия си дом, не знаеше доколко би й било приятно да го споделя с още непоявилия се лорд Естбъри.
	— Да — каза Стив и уоки-токито му изпращя. — Прощавай, Ребека, викат ме на снимачната площадка.
	Като се върна в стаята си, Ребека преговори репликите си като подготовка за срещата с вокалния педагог след половин час. После стана и отправи поглед през прозорците. Наистина се чувстваше в безопасност тук. А и най-вече й бяха нужни мир и спокойствие, за да се съсредоточи върху изпълнението си. Тази роля щеше да е показателна за бъдещата й кариера.


	След репетицията с вокалния педагог Ребека намери Стив на терасата и му съобщи, че с радост би останала в Естбъри Хол.
	— Като се има предвид настоящото ти положение, смятам, че това е разумният избор — отвърна той, облекчен, че проблемът най-сетне беше решен. — А и госпожа Треватън каза, че с най-голямо удоволствие би ти приготвяла вечеря. Май те е взела под крилото си — усмихна се Стив.
	— О, обикновено не ям много вечер, така че…
	— Здравейте — обади се нечий глас иззад тях.
	Ребека видя градинаря да изкачва стълбите на терасата.
	— Добър ден, лорд Естбъри. Ребека каза, че много би се радвала да остане тук — обясни Стив. — Наистина е много любезно от ваша страна да направите изключение за нея.
	— Викайте ми Антъни, моля — предложи мъжът.
	Шокираният поглед на Ребека отскочи към Стив и обратно към Антъни.
	— Госпожице Брадли, може вечер, когато всички си тръгнат от имението, да ми помагате в градината — каза той с иронична искрица в очите.
	— Аз… _вие_ сте лорд Естбъри? — скалъпи накрая.
	— Да, но както току-що казах на Стив, всички ми викат Антъни.
	Ребека усети как бузите й се възпламеняват.
	— Толкова ме е срам, не знаех кой сте!?
	— Е, може би не съм отговарял на представата, която сте си били изградили за мен — отвърна невъзмутимо Антъни. — За жалост в последно време на нас, бедните, онеправдани аристократи, ни се налага сами да си вършим черната работа. Разделихме се с черните вратовръзки и смокингите. А сега, ако нямате нищо против, трябва да се връщам при лабурнумите си.
	Той се обърна и тръгна към градината.
	— О, Ребека. — Стив отметна глава назад и прихна в смях. — Смайваш ме! Не знам как стоят нещата в Щатите, но тук, в Англия, съвременните аристократи обикновено са най-раздърпаните членове на обществото. За тях е същинска чест да носят най-старите си дрехи и да карат раздрънкани коли. Никой уважаващ себе си пер не би посмял да се пременява в собствения си дом. Просто е неприемливо.
	— Разбирам — отвърна Ребека. Чувстваше се глупава и съвършено чужда.
	— Както и да е, неведението ти като че ли не ти е навредило — продължи Стив, когато тя се умълча. — Точно обратното, издействало ти е покана да гостуваш в имението.
	Джеймс Уо се появи отнякъде и ги доближи с лежерна крачка.
	— Ребека, исках да те попитам дали случайно си свободна довечера? Хрумна ми, че може да хапнем заедно и да се поопознаем. Снимаме първата си сцена утре сутринта, а тя е доста… как да се изкажа… задушевна. — Той й се усмихна палаво.
	— Всъщност възнамерявах да си легна рано — отвърна тя.
	— Сигурен съм, че Греъм не би имал нищо против да те вземе след това, така че пак ще можеш да си легнеш рано.
	— Предпочитам… да си го спестя. Пресата…
	— Изчезнаха още тази сутрин — увери я Джеймс. — Пък и не бива да позволяваш на знаменитостта ти да влияе отрицателно на изпълнението ти, нали така?
	— Да. Е, добре — съгласи се накрая Ребека, тъй като не искаше да изглежда дръпната.
	— Чудесно — усмихна се Джеймс. — Ще те чакам в хотела в осем. И не се безпокой, ще ги помоля да ни намерят по-закътана маса.
	Когато Джеймс ги остави, Стив я изгледа многозначително.
	— Май имаш още един обожател. Пази се от него обаче, има репутация на палавник.
	— Знам. Благодаря ти, Стив. — Тя се отдалечи с високо вдигната глава.
	Като се върна в спалнята си, на вратата й се почука.
	— Влез.
	Беше госпожа Треватън.
	— Извинявай, че те безпокоя, Ребека, но разбрах, че си се запознала с господаря.
	— Да, така е — пророни Ребека, докато закачаше малкото си дрехи в стария махагонов гардероб.
	— Остави на мен — предложи госпожа Треватън.
	— Не, няма нужда, аз ще…
	— Седни да си поговорим, докато ги подреждам.
	Ребека се подчини и седна на ръба на леглото, а госпожа Треватън се зае да вади останалите неща от куфара й.
	— Май не си донесла много багаж, а, скъпа? — коментира тя. — Както и да е, дойдох да ти кажа, че господарят те кани на вечеря. Винаги сяда на масата точно в осем.
	— О, не, боя се, че няма да успея. Имам друг ангажимент.
	— Разбирам. Е, господарят ще остане разочарован. А и беше така добър да те приюти в дома си.
	Ребека долови неодобрението в гласа на икономката.
	— Моля те, извини ме пред него и му кажи, че с удоволствие бих му правила компания, която и да било друга вечер — помоли я тя.
	— Добре. Изобщо не му е приятно къщата му да гъмжи от хора. Господарят се нуждае от спокойствие, и то голямо. Но дяволът не пита.
	— Моля?
	— Искам да кажа, скъпа, че парите от филма са му нужни да поддържа имението — поясни госпожа Треватън.
	— Разбирам. Няма ли семейство лорд Антъни? — попита плахо тя.
	— Не, няма.
	— Значи живее сам тук?
	— Да. Е, ще се видим сутринта. Раничко, доколкото разбрах. Гледай да не се прибираш късно тая вечер, скъпа. Трябва да си свежа за утре.
	— Няма, обещавам. Благодаря, госпожо Треватън.
	Ребека усещаше майчинското отношение на по-възрастната жена и то й действаше успокоително.
	Ранното й детство не беше приятен момент от живота й. Малко хора знаеха истината за миналото й. Дори агентът й беше в неведение. Макар че една вечер, по време на кратка есенна ваканция във ветровития Нантъкет, беше споделила с Джак. Той й беше позволил да си поплаче в обятията му, бършейки нежно сълзите от очите й.
	Ребека поклати глава с въздишка. Тогава беше почувствала истинска любов от страна на Джак. Тя стана и закръстосва по скърцащия паркет, чувствайки спомена толкова контрастен спрямо неадекватното му, агресивно поведение напоследък. За пореден път й се приискваше да бяха просто господин и госпожа Обикновени, каквито бяха онзи уикенд, прегърнати в студа и неразпознаваеми. Просто двама влюбени.
	Но нещата не стояха така и тя знаеше, че е безсмислено да мечтае.
	Затова прогони тези мисли от главата си и установи, че й остава по-малко от час до срещата с екранния й партньор.


>>	3

	— Добър вечер — поздрави я Джеймс, когато Ребека влезе в малката гостна в хотелския му апартамент, където имаше маса, сервирана за вечеря. Той я целуна по двете бузи и я поведе към нея. — Реших, че ще предпочетеш да вечеряме тук предвид обстоятелствата.
	— Да, благодаря — съгласи се Ребека, благодарна за спасението от любопитни погледи, но и притеснена, че сред персонала могат да плъзнат какви ли не слухове. В известен смисъл фактът, че я бяха видели да влиза в апартамента на привлекателния си партньор посред нощ, беше по-опасен от това да я видят с него в ресторанта на хотела.
	— И не се безпокой за персонала. — Джеймс като че ли беше прочел мислите й, докато издърпваше стола, за да я настани пред масата. — Робърт ме уведоми, че управата на хотела е подписала договор за дискретност по време на престоя ни тук. Ако дори една дума стигне до пресата относно действията на целия актьорски състав, адвокатите на продуцентската къща ще ги съдят до спукване.
	— Ясно — отвърна Ребека.
	— Каква лудост, а? — въздъхна Джеймс, сядайки срещу нея. — Както и да е, супата пристигна, така че започвай, преди да е изстинала. Вино? — Той й показа една бутилка.
	— Не, благодаря — отвърна Ребека. — Трябва да съм свежа за утре.
	— Е, кажи сега, теб как те „откриха“? — попита Джеймс, наливайки щедра доза вино в собствената си чаша.
	Докато обмисляше отговора си, Ребека разбърка рядката супа с неясен състав в купата си, съзнавайки колко я превъзхождаха вкуснотиите на госпожа Треватън.
	— Всъщност, така и не ме откриха, в същинския смисъл на думата. Просто на двайсетгодишна възраст получих малка роля в един телевизионен сериал, а после ролите започнаха да стават все повече и по-големи. — Тя сви рамене.
	— Аз лично още не съм стигнал до Холивуд — сподели Джеймс. — Вниманието на пресата е достатъчно натрапчиво и тук, във Великобритания, но доколкото чувам, в Ел Ей е същински ужас.
	— О, да — потвърди Ребека, — затова и не живея там. Имам апартамент в Ню Йорк.
	— Браво на теб. Мъдро си постъпила. Един приятел отиде да снима филм в Ел Ей преди няколко години и ми сподели, че повечето кинозвезди не си показвали носа навън. Барикадирали се в домовете им под прочутия хълм и прекарвали целия си живот зад дебели стени и сред купища камери. На мен лично не би ми понесло — добави той с усмивка.
	— Приятелят ти има право, а и аз самата не бих го понесла. В Ню Йорк е много по-спокойно.
	— С изключение на моменти като този, когато те преследват дори до девънските дебри — вдигна вежди Джеймс.
	— Да, ужасно е. — Ребека се отказа от супата и остави лъжицата на чинията до нея.
	— Винаги ми се е струвало иронично, че целта на всички млади актьори са слава и богатство като твоите — отбеляза Джеймс. — Но цената е твърде висока. Аз не съм от твоята класа, разбира се, но дори _моите_ лудории попадат във вестниците.
	— Е, казват, че се свиквало — въздъхна Ребека. — Превръщало се в ежедневие. Но мен лично ме смущават лъжите.
	— Но годежът не е лъжа, нали, Ребека?
	Ребека се замисли как да му отговори, а през това време Джеймс вдигна супата и извади две чинии от количката, предоставена от румсървиса.
	— Бих казала, че обявлението беше малко… преждевременно. Но иначе да, Джак ми предложи брак.
	— И ти си приела?
	— Донякъде. Както и да е, нека поговорим за филма — смени внезапно темата тя.
	— Разбира се. — Джеймс схвана намека. — Е, госпожице Брадли, утре сутрин ще имам възможността да целуна една от най-красивите жени на света. Клетият аз. — Той вдигна очи към небесата и въздъхна драматично. — Кажете, не е ли актьорството най-ужасната професия? И нека те уверя, Ребека, че ти наистина си най-прелестното същество, което някога съм виждал. — Джеймс се приведе напред да огледа чертите й. — А дори не носиш грим. Нямаш даже червило.
	— В такъв случай утре няма да ме разпознаеш. Ще ме наплескат сериозно. Несъмнено ще приличам на порцеланова кукла.
	— Е, епохата го изисква — отвърна вежливо Джеймс. — Кажи сега, като изключим Джак, влюбвала ли си се в друг актьор?
	— Не — отговори искрено Ребека. — А ти влюбвал ли си се в актриса?
	Джеймс отпи глътка вино.
	— Не бих казал, че репутацията ми е съвсем неопетнена — призна си той с дяволит блясък в очите. — Чувствам се като дете в сладкарница, работейки с толкова много прелестни жени. Но ако трябва да съм честен, не съм прелюбодействал нито повече, нито по-малко от всеки друг пламенен младеж; разликата е там, че при мен всичко се случва под светлините на медийните прожектори. И така, за да сменя темата набързо — усмихна се той, — как ти се струва Англия?
	В рамките на вечерта Ребека усети, че започва да се отпуска в компанията на Джеймс. Рядкост беше за известен актьор като него да притежава чувство за самоирония и хумор. Допадаше й това, че не приема себе си и кариерата си твърде насериозно; възприемаше актьорската професия именно като такава — професия. В сравнение с Джак и превзетото му отношение към собствения му талант и липсата на подходящи роли, в които да демонстрира способностите си, поведението на Джеймс беше като глътка свеж въздух.
	— Да не увъртаме — каза той, като преминаха на ментов чай за нея и кафе с коняк за него, — ако двамата с теб приличахме на плашила, едва ли щяха да ни изберат за ролите на Елизабет и Лорънс. Истината си е истина.
	Ребека се усмихна.
	— Време е да тръгвам — каза тя, като видя, че вече минава десет.
	— Разбира се, а аз ще се оттегля в спалнята си с размери на килер, докато ти пътуваш към двореца си да спиш като принцеса. Да се сбогуваме тук, съгласна? — Той се усмихна. — Не искам някой дебнещ в засада фотограф да си помисли нещо.
	— Да, благодаря — отвърна Ребека, ставайки от стола си. — Ще се видим утре на снимачната площадка.
	Джеймс я целуна нежно по двете бузи.
	— И още нещо, Ребека, ако имаш нужда да поговориш с някого, насреща съм.
	— Благодаря и лека нощ — прошепна тя, излизайки на коридора. Слезе по стълбите, вместо да рискува среща с някого на излизане от асансьора, после се изниза тихомълком през вратата на хотела. Видя къде я чака Греъм и се качи бързо на задната седалка на мерцедеса.
	Петнайсет минути по-късно Ребека отвори вратата на стаята си и я затвори след себе си. Госпожа Треватън беше включила нощната й лампа и беше отметнала покривката на леглото. Като се съблече и влезе между чаршафите, Ребека установи, че наистина се чувства като принцеса, както я беше описал Джеймс.
	По някое време през нощта се събуди внезапно, сигурна, че беше чула някакъв звук в стаята си. Като светна лампата, видя, че няма никого. Подуши въздуха, който й се стори напоен с опияняващ цветен аромат. Не беше неприятен, а просто учудващо силен. Ребека сви рамене, изключи лампата и отново се унесе в сън.


	— След пет минути ви искат на снимачната площадка, госпожице Брадли — каза един от помощниците, надничайки в гримьорната.
	— Готова е — обяви Криси, гримьорката, нанасяйки последен щрих с четката за пудра. — Приключихме — добави, докато сваляше защитната престилка от раменете на Ребека.
	— Еха — възхити се помощникът, когато Ребека стана и се обърна към него. — Изглеждате невероятно, госпожице Брадли — добави с удивление той.
	— Нали? — съгласи се Криси.
	— Благодаря — отвърна Ребека, още непривикнала с новата си руса, къса коса, тежък грим около очите, бяла като алабастър кожа и виненочервено червило. Направо не можеше да се познае. Тръгна след помощника по коридора и през вестибюла, където видя Антъни да слиза по широкото мраморно стълбище към нея.
	— Добро утро — посрещна го с усмивка тя.
	Като я видя, Антъни спря насред стълбището със смаяно лице.
	— Божичко — пророни той.
	— Какво има?
	Антъни не отговори, а продължи да се взира в нея.
	— Трябва да вървим, госпожице Брадли — подкани я помощникът.
	— Довиждане — каза неловко Ребека на неподвижната фигура и излезе от вестибюла, следвайки помощника.
	Джеймс чакаше в гостната, докато операторският екип нагласяше камерите на терасата.
	— Прическата ти е страхотна, скъпа — коментира той с широка усмивка. — Това наистина ли си ти под всичкия този грим?
	— Да, някъде надълбоко — отвърна с шега тя, малко преди да ги извикат на снимачната площадка.
	— Е, както несъмнено вече си разбрала, изглеждаш просто зашеметяващо. Но аз лично те предпочитам гола… говоря за лицето ти, разбира се — прошепна хитроумно Джеймс, предлагайки й ръката си, за да я изведе навън.
	Робърт Хоуп, режисьорът, дойде и преметна одобрително ръка през раменете й.
	— Изглеждаш съвършено, Ребека. Готова ли си?
	— Така мисля — отвърна притеснено тя.
	— Ще се справиш чудесно, обещавам ти — успокои я той. — Така, да преговорим сцената от началото.


	Два часа по-късно Ребека се върна в гостната с Джеймс и се стовари в едно кресло, изтощена от цялото напрежение.
	— Боже, колкото се радвам, че всичко приключи.
	— Беше страхотна — похвали я Джеймс с усмивка, запалвайки цигара до отворената врата. — Акцентът ти беше перфектен.
	— Благодаря — каза с откровена признателност Ребека. — Ти много ми помогна да се отпусна.
	— Май сме добър екип, не смяташ ли? А и целувката много ми хареса — добави той и й намигна.
	Ребека се изчерви и стана.
	— Отивам да си намеря студено питие. До после.
	Излезе от стаята, преди да е успял да я последва, тъй като не искаше да му дава никакви надежди, че екранната им връзка може да прерасне в реална. Беше виждала същия поглед в очите на няколко от филмовите си партньори. Джеймс беше прекрасен човек, но го искаше за приятел, не за любовник.
	— Ребека. — Стив я настигна, докато вървеше към микробуса на фирмата за кетъринг. — Продуцентите току-що са получили гневно обаждане от агента ти. Годеникът ти говорил с него. И двамата искат да знаят къде си. Можеш ли да се свържеш с тях?
	— Оставих съобщения и на двама им, за да знаят, че съм добре — оправда се Ребека. — Но тук мобилният ми няма обхват.
	— Знам. Това се оказва неудобство за всички, затова помолихме лорд Естбъри да използваме стационарния му телефон. Ние ще поемем сметката, разбира се, затова си добре дошла да го използваш. Няма да е хубаво, ако в пресата цъфне някоя история на ужасите за това как сме те отвлекли например — добави той и се отдалечи с бърза крачка.
	Ребека въздъхна и заизкачва стълбището към стаята си, за да вземе мобилния си телефон с нужните номера.
	— Ребека?
	Тя се обърна и погледна под себе си. Антъни стоеше насред вестибюла.
	— Здравей — каза колебливо тя. Отново се взираше с онзи странен поглед в нея и на Ребека започваше да й става крайно неудобно.
	— Можеш ли да ми отделиш пет минути? — попита той. — Искам да ти покажа нещо.
	— Разбира се — отвърна тя. Все пак нямаше как да откаже.
	Антъни протегна ръка, давайки й знак, че трябва да се върне надолу по стълбите. Когато Ребека го достигна, той й се усмихна, без да отлепя очи от лицето й.
	— Последвай ме. — Той я поведе по коридора към стаите в задната част на къщата, които предлагаха изглед към градината. Спря пред една от тях и се обърна към нея. — Приготви се за изненада.
	— Добре — отвърна Ребека. Антъни отвори вратата и я въведе в просторна библиотека. После я придружи до центъра на стаята, сложи ръце на раменете й и я обърна към камината.
	— Погледни картината над нея.
	Ребека впери поглед в портрета на млада руса жена с рокля като нейната и украсена със скъпоценни камъни лента през челото. Но не само облеклото на дамата я смая — имаше нещо в лицето й.
	— Тя… — опита да намери гласа си Ребека. — Прилича на мен.
	— Знам. Приликата е — Антъни се замисли за секунда — поразяваща. Като те видях тази сутрин, с изрусена коса и облечена по този начин, помислих, че виждам призрак.
	Ребека продължаваше да се взира в огромните кафяви очи, сърцевидното лице, бледо като нейното, малкото чипо носле и плътни устни.
	— Коя е тя?
	— Баба ми Вайълет. А още по-странното е, че тя също била американка. Омъжила се за дядо ми Доналд през 1920-а и дошла да живее с него в Естбъри Хол. И в Англия, и в Америка й се носела славата на една от най-големите красавици за времето си. За жалост починала много млада, затова не я познавам лично. А дядо ми издъхнал едва месец след нея. — Антъни се умълча за кратко, после въздъхна горчиво. — Може да се каже, че това е било началото на края на рода Естбъри.
	— Как е починала Вайълет? — попита деликатно Ребека.
	— Споделила е съдбата на много жени по онова време. Загубила е живота си по време на раждане… — Гласът на Антъни заглъхна горестно.
	— Много съжалявам — каза Ребека.
	Антъни се съвзе и продължи.
	— И така клетата ми, свещена майчица Дейзи израснала като сираче, поверено на грижите на баба си. Ето я и нея. — Той посочи друг портрет, съдържащ строга наглед жена на средна възраст. — Дано не ти прозвуча твърде суеверно, но е странно, че след смъртта на Вайълет семейство Естбъри страда от злина след злина. — Той се обърна внезапно от портрета към Ребека. — Случайно да имаш кръвна връзка с рода Дръмнър от Ню Йорк? Радвали са се на големи богатства и власт в ранните години на двайсети век. Всъщност именно зестрата на Вайълет спасила имението ни от разпад.
	Антъни впи очи в нея, очаквайки отговор. Но миналото й не беше нещо, което искаше да разкрива пред когото и да било, камо ли пред непознат.
	— Не. Семейството ми произлиза от Чикаго и никога не съм чувала фамилията Дръмнър. Навярно приликата е просто съвпадение.
	— И все пак — Антъни й се усмихна сдържано — е доста странно, че ни гостуваш тук, в Естбъри Хол, а героинята ти е от епохата, в която е живяла Вайълет. И отгоре на всичко имаш толкова осезаема прилика с нея.
	— Да, странно е, но мога да те уверя, че помежду ни няма семейна връзка — повтори категорично Ребека.
	— Е, както и да е. Поне вече можеш да си представиш защо останах толкова шокиран при вида ти тази сутрин. Моля те да ми простиш.
	— Разбира се.
	— Няма да те задържам повече; просто изпитах нужда да ти покажа портрета на Вайълет. А дали би ми оказала честта да вечеряш с мен тази вечер? — добави той.
	— С радост, благодаря. А сега трябва да вървя. Ще ме чакат на снимачната площадка след час.
	— Разбира се. — Антъни отиде до вратата, отвори я и позволи на Ребека да излезе преди него. Двамата се върнаха мълчаливо до вестибюла. Ребека му се усмихна за довиждане и отново тръгна нагоре по стълбището, за да вземе мобилния си телефон. Като достигна укритието на стаята си, затвори вратата, внезапно олюлявайки се на краката си. Строполи се в креслото до камината, отпусна глава върху ръцете си и пое няколко дълбоки глътки въздух.
	Беше го излъгала. Единственото, което знаеше за родителите си, беше името на майка си — Джени Брадли. И това, че Джени беше потърсила приемно семейство на петгодишната си дъщеря.
	Хората, които Ребека считаше за свои родители, бяха Боб и Маргарет — милата двойка, която се грижеше за нея от шестгодишна възраст. През годините бяха опитвали да осиновят Ребека, но майка й вечно беше отказвала да подпише документите с надеждата, че един ден ще има възможност сама да поеме грижите за дъщеря си.
	Това й положение я беше измъчвало безкрайно; опората и сигурността, по които така бе копняла, бяха недостижими за нея. Колко нощи беше прекарала в смразяващ страх при мисълта, че майка й може да се появи отнякъде и да я върне в живота, който смътно си спомняше.
	Накрая, когато Ребека навърши деветнайсет, Боб и Маргарет й съобщиха по възможно най-деликатния начин, че майка й е починала от свръхдоза.
	Така и не беше разбрала кой е истинският й баща. Нямаше представа дали Джени изобщо е знаела. Предполагаше, че е била зачената, докато майка й е продавала тялото си, за да си купи алкохол и наркотици.
	Ребека впери отчаян поглед в отсрещната стена. Нищо чудно баща й наистина да беше роднина на Вайълет Дръмнър. Кой знаеше? Но тъй като името му не присъстваше дори в свидетелството й за раждане, нямаше как да разбере.
	За пръв път, откакто беше пристигнала тук, Ребека изпита познатата остра нужда от утешителната прегръдка на Джак. Грабна мобилния си телефон и слезе в кабинета на Антъни, за да му се обади по стационарния.
	И този път й отговори гласовата му поща, но Ребека знаеше, че Джак никога не вдига на непознати номера от съображения за сигурност.
	— Здравей, миличък, аз съм. Тук няма обхват, затова използвам стационарен телефон. Ще ти звънна по-късно. След един час ме чакат на снимачната площадка. Дано си добре. Дочуване.
	Веднага щом затвори, набра номера на Виктор, той поне отговори.
	— Как си, скъпа? Тъкмо се канех да изпратя ЦРУ по петите ти.
	— Добре съм. Снимаме в едно прекрасно старо имение, а заради медийния интерес собственикът, лорд Естбъри, ми позволи да отседна тук. Не се безпокой, Виктор, в пълна безопасност съм — увери го тя.
	— Радвам се. А каква е тази шумотевица около двама ви с Джак? Можеше да говориш с мен, преди да приемеш предложението му.
	— Така ли? Аз пък мисля, че решението си е лично мое. — Ребека забарабани нервно с пръсти по масата.
	— Знаеш какво имам предвид, съкровище — успокои я Виктор. — Просто можеше да е много по-лесно, ако ме беше предупредила, че ще обявявате публично брака си. Щяхме да поемем нещата в наши ръце.
	— В интерес на истината — отвърна тя, — да си остане между нас, но още не съм приела предложението му.
	От другата страна на линията настана кратко мълчание.
	— Моля? Сигурно се шегуваш, Ребека?
	— Напротив — Ребека усети паниката в гласа на Виктор и й досмеша. — Казах му, че ми трябва време да си помисля. И наистина е така — натърти тя. — Нямам вина, че е решил да потвърди новината, преди да съм му дала отговор.
	— Божичко, Ребека. Цял свят ми проси цитат от теб. Не можеш да се оттеглиш сега — тълпите от фенове на Джак ще те затрупат със злобни писма и ще бойкотират филмите ти.
	Ребека усети как кръвното й налягане се покачва още повече.
	— Виктор, нужно ми е време за размисъл, ясно? — заяви твърдо тя.
	— Е, поне този път може ли аз да съм вторият човек, на когото ще разкриеш решението си? И се надявам отговорът да е положителен. Ей, малката — добави той, понижавайки гласа си, — винаги можеш да се разведеш с него, ако бракът ви не проработи. Това е ключов момент в кариерата ти и не искам да го застрашаваш с отрицателна публичност. — Последва още една пауза, преди Виктор да добави: — Няма друг мъж, нали така?
	— Божичко, Виктор! Разбира се, че не. — Ребека започваше да губи търпение.
	— Е, и това е нещо. Само недей да се увличаш по оня британец, който играе ролята на твой любовник. Има доста гадна репутация.
	— Приключи ли конското? — попита безцеремонно Ребека. — Интересува ли те как са минали днешните снимки или не?
	— Виж какво, слънчице, може ли да го обсъдим друг път? Имам сутрешна среща.
	— Хубаво.
	— Добро момиче. Обади ми се по-късно, става ли?
	— Добре. Чао, Виктор.
	Ребека затвори телефона и впери окаян поглед в красивите сатенени обувки на краката си. Знаеше, че Виктор й мисли доброто — познаваше го като отличен агент, който беше изградил кариерата й безупречно. Но понякога покровителството му стигаше твърде далеч. Все пак не я притежаваше, нито пък й беше баща.
	Очите й попаднаха върху няколкото стари снимки в сребърни рамки върху бюрото на Антъни. Завидя му за истинското семейство, чиито корени можеше да проследи няколко поколения назад. Всички фотографии бяха черно-бели и Ребека веднага разпозна майка му от портрета, който й беше показал. На снимката тя държеше ръката на чаровно момиченце с руси къдрици. Приликата с Антъни беше осезаема и Ребека предположи, че това навярно е сестра му. Тя стана от бюрото, погледна стария часовник и видя, че й остават само двайсет минути да хапне нещо преди следобедните снимки.


>>	4

	В седем и четирийсет и пет същата вечер на вратата й се почука леко.
	— Влез — провикна се Ребека. Искаше й се да не беше приемала поканата на Антъни за вечеря. Чувстваше се изтощена след първия си снимачен ден.
	— Готова ли си, Ребека? — попита госпожа Треватън, показвайки ведрото си лице иззад вратата.
	— Слизам до няколко минути.
	Ребека съблече халата си, облече дънки и тениска и изсуши с кърпа новата си, още непозната къса коса. После застана пред огледалото и проучи лицето си. Струваше й се, че без грим новият цвят на косата й придаваше изпит вид. Изобщо не се чувстваше себе си.
	Като излезе от стаята си и тръгна надолу по главното стълбище, се замисли върху очевидната всеотдайност на госпожа Треватън към лорд Антъни. Като всичко останало тук, взаимоотношенията им „господар — прислужница“ бяха от друга епоха. Ребека имаше чувството, че времето е забравило Естбъри Хол и обитателите му. Достигайки трапезарията, тя почука на вратата.
	— Влез.
	Ребека отвори вратата и намери Антъни седнал в единия край на дълга, елегантна махагонова маса. Фактът, че седеше сам в огромна банкетна зала, на маса, предвидена за множество гости, подчертаваше още повече самотата му.
	— Здравей. — Той и се усмихна и я покани на мястото от лявата си страна. Когато Ребека го доближи, той стана и издърпа стола, за да я настани.
	— Благодаря — пророни тя, а Антъни се върна на мястото си.
	— Вино? — предложи й той, вдигайки гарафата с рубиненочервена течност от сребърния поднос на масата. — Ще ни сервират говеждо, а това бордо му подхожда идеално.
	— Съвсем малко — отвърна Ребека от любезност, макар че рядко употребяваше алкохол. А и в тези случаи не пиеше точно червено вино. А и говеждото не й беше любима храна.
	— Естествено, скъпата ми майка имаше специален прислужник, отговарящ за преливането и сервирането на виното — коментира Антъни, докато сипваше в чашата й. — За жалост обаче, когато той се пенсионира, нямахме възможност да наемем негов заместник.
	— Не мога да си представя колко пари са необходими за поддържането на това място — отбеляза Ребека.
	— Не ти и трябва — въздъхна Антъни. В този момент госпожа Треватън влезе в трапезарията с поднос в ръце и им сервира супата. — Но все някак се справяме, нали, госпожо Треватън? — Той погледна икономката си с топла усмивка на лице.
	— Да, милорд, справяме се — кимна госпожа Треватън и напусна стаята.
	— Госпожа Треватън поддържа имението почти собственоръчно. Не знам какво ще правя, ако някога реши да си тръгне. Моля — той посочи супата й, — заповядай.
	— Цял живот ли е работила тук?
	— Да, както и предшествениците й. В интерес на истината, Мейбъл, майка й, се грижеше за мен, когато бях дете.
	— Сигурно е прекрасно да имаш дългогодишна семейна история, да познаваш корените си — коментира Ребека, опитвайки супата.
	— В известно отношение — въздъхна Антъни. — Въпреки че, както ти споменах по-рано, след смъртта на Вайълет върху имението сякаш се спусна проклятие. Нали знаеш, скъпа моя, че роклята, с която те видях на стълбището, е била нейна?
	Ребека го погледна и по гърба й пробяга внезапна тръпка.
	— Наистина ли?
	— Да. Дъщеря й Дейзи, моята майка, успя да съхрани роклите й в идеално състояние.
	— Значи Дейзи не е познавала майка си, щом Вайълет е починала при раждането й?
	— Не, но въпреки това я боготвореше, или поне представата за нея. Както аз самият боготворях своята майка — каза горчиво Антъни.
	— Преди колко време почина тя? — попита внимателно Ребека.
	— Преди двайсет и пет години. Но още ми липсва, ако трябва да съм откровен. Бяхме много близки.
	— Да, загубата на майка е най-жестокото нещо на света — съгласи се Ребека.
	— Бяхме само двамата. Тя беше всичко за мен.
	— Ами баща ти?
	Грубите черти на Антъни помръкнаха.
	— Той не беше добър човек. Горката ми майка страдаше ужасно с него. Още от самото начало не харесваше Естбъри Хол и прекарваше по-голямата част от времето си в Лондон — обясни той. — Майка ми не съжаляваше особено, когато умря в някакъв пропаднал бардак в Ийст Енд. Бил толкова пиян, че паднал и си счупил врата.
	Ребека забеляза, че Антъни изтръпна при мисълта. Разбираше го напълно. Нещо в нея я подтикваше да му сподели, че и тя е познала такава болка, но не беше готова да разкрие такава дълбока тайна пред непознат.
	— Съжалявам, сигурно ти е било много тежко — скалъпи тя.
	— За радост, съм бил едва тригодишен по това време, затова почти не си го спомням. Определено не ми липсваше през следващите години. Както и да е, да не говорим повече за миналото. — Антъни остави лъжицата до празната си чиния. — Разкажи ми за себе си — продължи той, докато госпожа Треватън вдигаше супените чинии и сервираше по едно голямо парче говеждо месо пред всеки от тях.
	— О, ами бих се описала като най-обикновено момиче от Чикаго — отвърна тя.
	— „Най-обикновено“? Не мисля — смъмри я Антъни. — По всеобщо мнение в момента вечерям с една от най-известните и красиви жени в света. Точно както описвали баба ми Вайълет по нейното време.
	Ребека се изчерви, смутена от комплимента.
	— Просто имах щастието да пробия. Много млади актриси така и не успяват.
	— Сигурен съм, че и талантът ти е изиграл решаваща роля в това — продължи Антъни, — макар че, както вече казах, не съм гледал никой от филмите ти. Въпреки това бих добавил, че по света има много красиви жени, но изключително малко от тях са надарени с магнетизма, който ги откроява от останалите. Ти го имаш, а ако съдя по хорските думи, Вайълет също го е имала. Била е дивата на лондонското и нюйоркското общество и е посрещала много знатни гости тук, в Естбъри Хол. Какви времена са били само — добави умислено той. — Понякога си мисля, че съм имал нещастието да се родя в грешната епоха. Но стига по този въпрос.
	В трапезарията се спусна тишина, докато Антъни дояждаше крехкото говеждо, а Ребека само чоплеше своето. Накрая Антъни попита:
	— Нахрани ли се, скъпа?
	— Да. — Ребека сведе гузен поглед към наполовина пълната си чиния. — Извинявам се, нямам особено голям апетит.
	— Виждам. Но дали ще мога да те изкуша с парче от шарлотата с ябълки и къпини на госпожа Треватън?
	— Боя се, че не.
	Ребека сподави прозявката си, а Антъни сложи учудващо мека длан върху ръката й.
	— Уморена си.
	— Да, малко. Тази сутрин ме искаха рано в гримьорната.
	— Разбирам. И едва ли си в настроение за отегчителна беседа с изветрял старчок като мен. Защо не се качиш в стаята си, а аз ще помоля госпожа Треватън да ти донесе чаша топло мляко? Може да звучи старовремско, но наистина вярвам в приспивателните му качества.
	— Ако наистина нямаш нищо против.
	— Разбира се, че не. Въпреки че бих се радвал, ако ми позволиш отново да се насладя на приятната ти компания. По принцип обичам уединението, но тази вечер си прекарах чудесно. О, госпожо Треватън — Антъни вдигна поглед. — Ребека ще си ляга и й обещах чаша топло мляко.
	— Разбира се, милорд.
	— И така, скъпа моя. — Антъни стана заедно с Ребека, взе ръката й и я целуна. — За мен беше удоволствие. Приятни сънища.
	— И на вас. Благодаря за вечерята.


	Сгушена в леглото си с чаша топло мляко и поглед, вперен в гъстия сумрак, който сякаш упорито отказваше да отстъпи на нощта, Ребека се замисли за разговора си с Антъни. С образцовите си обноски и старинен език, и той самият беше реликва от миналото като имението си. Животът тук, насред величествените, макар и пусти акри земя, в къща, недокосната от настоящето, й даваше ясна представа за една отлетяла преди цял век епоха. Когато екипът и актьорите си тръгнеха и къщата се върнеше към обичайния си ритъм, Ребека имаше чувството, че съвременната реалност бавно се изпаряваше край нея.
	Тя се изтръгна от унеса си; на следващия ден трябваше да се върне в настоящето, онова, което съществуваше извън омагьосания свят на Естбъри Хол, и да положи истинско усилие да се свърже с Джак. Тя изгаси лампата и се приготви за сън.
	И тази нощ, по време на дългите часове преди съмване, Ребека подуши силното благоухание на цветя, което изпълни ноздрите й и я впусна в блянове по непосетени още екзотични кътчета. После й се стори, че дочу нечия песен — остър звук, който я изтръгна от съня. Тя стана от леглото, дезориентирана от шума в ушите си, и отиде да отвори вратата. Веднага щом надникна към потъналия в мрак коридор, песента секна.
	Беше просто сън, убеждаваше се Ребека, връщайки се в леглото си. Сега отново цареше тишина, но тъничкият, сладък глас остана с нея и не след дълго я приспа.


>>	5

	_Мумбай, Индия_
	Ари с радост се прибираше вкъщи. Беше прекарал дълъг ден в офиса и то в края на много тежка седмица. Отключи вратата на мезонета си и отиде право в кухнята, където си приготви солидна доза джин с тоник с надеждата, че коктейлът ще поотпусне опънатите му нерви. И с надеждата, че Лали няма да мрънка, че пиел много. В сравнение с някои от западните му бизнес партньори неговата алкохолна консумация беше нищожна. Той влезе във всекидневната и като я намери пуста, реши, че Лали навярно се къпе на долния етаж. Затова се хвърли на дивана и отпи глътка от коктейла си.
	Чудно му беше защо ли се чувстваше толкова напрегнат напоследък, при положение че компанията му процъфтяваше. Особено в последно време, след като глобалната финансова криза беше принудила Америка и много европейски страни да отправят поглед към Индия и далеч по-икономичните възможности, които им предлагаше. Сега фирмата му имаше повече работа, отколкото можеше да поеме, и именно там, помисли си Ари с въздишка, се криеше част от проблема. Опитите да намери доверени и добре обучени мениджъри, които да му помагат с бурния прилив на работа, се оказваха същински кошмар. В резултат на това Ари поемаше задълженията на десет служители.
	Лали вечно го изнудваше да си вземе отпуска, затрупвайки го с брошури на идилични крайморски курорти. Като че ли не проумяваше колко абсурдна беше подобна мисъл в момента.
	— Обещавам, че като намеря надежден персонал, ще отидем на почивка.
	— Ари, скъпи, все това повтаряш три години наред — въздъхваше тъжно тя, хвърляйки брошурите в кошчето за отпадъци.
	Измъчван от гузна съвест след подобни спорове, Ари обикновено се връщаше у дома с някое бижу, избрано от секретарката му, или пък рокля от любим неин бутик. Извиняваше се многократно, задето я беше пренебрегвал, опитваше да си тръгва навреме от офиса и да я води на вечеря. През следващите няколко дни обикновено обсъждаха варианти да прекарват повече време заедно, но до следващата седмица Ари отново се беше върнал към осемнайсетчасовия си работен график.
	Докато си правеше втори коктейл, Ари призна пред себе си, че понякога й крещеше от напрежение.
	— Как иначе ще изкарвам достатъчно пари, за да плащам ипотеката върху мезонета? И да пълня гардероба ти с дизайнерски дрехи?
	Отговорът й винаги беше един и същ.
	— Не ме е грижа къде живея и какви дрехи нося. Това са нещата, които касаят _теб_, Ари, не мен.
	Не беше вярно, разбира се, каза си той, излизайки на терасата с изглед към плажа на Арабско море. Искаше й се да вярва, че всички хубави неща не биха й липсвали, но всъщност се лъжеше.
	Ари знаеше, че помежду им тегне много по-сериозен проблем от дългите му работни часове. Лали наближаваше трийсетте и искаше да се омъжи. Не я винеше за това — беше направила доста жертви, заживявайки с него против волята на родителите си преди четири години, с надеждата, че скоро ще й предложи брак. Но колкото и да опитваше, Ари не намираше сили да изрече думите, които Лали искаше да чуе. Нямаше представа защо — безспорно я обичаше. Беше красива, а добродушната й, отзивчива природа и спокоен темперамент противодействаха отлично на собствения му бурен характер. Както многократно му бяха повтаряли приятелите му, тя беше идеална за него.
	Какво чакаше тогава? Вече беше на трийсет и шест и зад гърба си имаше завидна поредица от връзки с разкошни жени. Но нещо в него го възпираше да предприеме последната стъпка.
	През последните няколко седмици му беше направило впечатление, че Лали се е отчуждила от него, все по-рядко го чакаше вкъщи, за да го нахрани и успокои след дългия работен ден. Твърдеше, че прекарвала повече време във фитнеса и в срещи с приятелки. И нима можеше да я вини? Много често, в случаите, когато работеше вкъщи, почти не забелязваше дали си е у дома, или не.
	Ари се впусна да я издирва из големия апартамент. Тази вечер му липсваше, а май дори не беше оставила бележка, нито пък му беше изпратила съобщение по телефона, за да знае къде е. Той се изкъпа, после отиде да си намери нещо за ядене от хладилника. Подгря остатъците от снощната вечеря в микровълновата печка, наля си чаша вино и се върна във всекидневната. Включи огромния телевизор и се зае да превърта каналите, докато не попадна на английски футболен мач. Естествено, и тази вечер си беше донесъл работа, но се чувстваше твърде уморен.
	Единствената хубава новина на хоризонта беше, че в последно време един от младите му служители, който беше наел преди две години, започваше да изпъква с умения пред колегите си. Преди няколко седмици Ари му беше провел повторно интервю и му беше предложил повишение до позицията на отговорник за индийската страна на бизнес отношенията им с чуждестранните партньори, която също се разрастваше с напредъка на националната икономика. Ако Дхирен се докажеше през идните шест месеца, Ари можеше да му възложи управленска позиция.
	След три седмици го чакаше среща с потенциални клиенти в Лондон. Трябваше му човек, който да управлява кораба в негово отсъствие, и това щеше да е отличен тест.
	Може би щеше да покани Лали да го придружи. Макар че нямаше да му остане много време за нея, сигурно щеше да й е приятно да разгледа града. Да, взе решение той, щеше да й предложи, като се прибереше.
	В единайсет и половина Ари изгаси лампите във всекидневната и слезе в спалнята на долния етаж. Беше изключително необичайно за Лали да закъснява толкова, и то без да му е казала къде отива. Кръвта започна да пулсира в слепоочията му. Опита да я намери на мобилния й телефон, но директно се включи гласова поща. Сигурно се сърди, помисли си той, спомняйки си няколкото случая, в които беше заплашвала да го напусне. Винаги беше успявал да я разколебае с помощта на завидната си убедителност. И този път щеше да се справи.


	В осем сутринта, докато си правеше кафе, преди да тръгне за офиса, Ари чу ключа да се завърта в ключалката. Лали влезе в кухнята с бледо, изнурено лице. Без обичайния си съвършен грим приличаше на дребно, болнаво дете. Застана до входа на кухнята и Ари веднага усети напрежението в нея.
	— Мога ли да попитам къде беше? — подхвана той.
	— Прекарах нощта у родителите ми.
	— Сериозно? Нали уж не им говореше? — учуди се той.
	— Така е. Защото знаех, че не ги харесваш.
	— Моля? — изуми се Ари. — Ако не ме лъже паметта, когато им съобщи, че се пренасяш при мен, те ти забраниха да припарваш до къщата им. Мислех, че и ти самата не изпитваш особено топли чувства към тях.
	Тя впери поглед в него и големите й тъмни очи плувнаха в сълзи.
	— Те са ми родители, Ари. Липсваха ми и всеки божи ден се чувствах виновна, задето съм ги разочаровала.
	— Разочаровала си ги? — смая се Ари. — Какво имаш предвид? Просто взе решение, което не им се понрави, това е.
	— Аз… — Тя поклати глава с въздишка. — Ари, мисля, че двамата с теб сме много различни.
	— Какво искаш да кажеш?
	— Вече няма значение. — Тя сви рамене тъжно. — Не искам да се караме.
	— Лали, какво става тук? Хайде, изплюй камъчето.
	Тя се умълча за момент, после си пое дълбока, подготвителна глътка въздух.
	— Връщам се при родителите ми, Ари. Дойдох само да си събера нещата.
	— Ясно. Този път за една нощ ли ще е? За месец? Или завинаги?
	— Завинаги. Съжалявам.
	— Тоест всъщност се опитваш да ми кажеш, че ме напускаш, така ли? — попита Ари, най-сетне прозрял намерението й.
	— Да. Не искам да спорим, нито да обсъждаме решението ми. Искам просто да си събера багажа и да си тръгна.
	Ари виждаше, че трепери от емоции. Той кимна бавно.
	— Добре. Сигурна ли си, че не искаш да поговорим?
	— Да. Не остана нищо за казване. Ще се заема с багажа си.
	Той я изпрати с поглед от кухнята. Не се притесняваше особено и друг път се беше случвало. Въпреки това идеята Лали да се върне при родителите си — които никога не го бяха одобрявали — не му допадаше. Той стана от масата и я последва до спалнята на долния етаж.
	— Лали, _пиари_, виждам, че си много разстроена, но наистина смятам, че трябва да поговорим. В интерес на истината, тъкмо възнамерявах да те поканя на пътешествие в Европа. Права си, наистина ни трябва почивка. Имаме нужда да прекараме малко време заедно.
	— Няма да намериш дори малко време, Ари, никога не си успявал. Ще го прекараш цялото в срещи, а аз ще те чакам в хотела. Когато се върнеш, ще си твърде уморен за каквото и да било.
	Лали извади един куфар от дъното на гардероба, вдигна го на леглото и отиде при скрина, пренасяйки съдържанието му в куфара.
	— Лали. — Ари понечи да я прегърне. — Аз…
	— Не ме докосвай! — изкрещя тя, измъквайки се от прегръдката му, и се върна при гардероба, за да свали дрехите си от закачалките.
	— Лали, защо си толкова сърдита? Моля те, кажи ми. Обичам те, знаеш, че е така, _пиари_, не искам да си тръгваш.
	— Не. — Тя най-сетне вдигна очи към него с печално изражение на лице. — Вярвам ти. Но трябва да го направя заради себе си. — После сведе глава и очите й се изпълниха със сълзи.
	— Но защо? Мислех, че се разбираме и напоследък нещата вървяха добре. Просто…
	— Знам, че така мислиш — каза тя, затваряйки куфара, после взе една пътническа чанта и започна да прибира козметиките от тоалетната си масичка в нея. — Ари, не си виновен ти. Просто така стоят нещата.
	— Говориш загадъчно, скъпа, и не разбирам какво се опитваш да ми кажеш. Щом вината не е моя, чия е тогава?
	Лали спря, впервайки очи в нищото, и от гърдите й се изтръгна дълга въздишка.
	— Просто двамата искаме различни неща от живота, това е. Аз искам брак, деца и съпруг, който може да ми отдели поне малко време. — Погледът й се отмести към него и по устните й се появи вяла усмивка. — Ти искаш единствено успех и богатства. Дано ти донесат удовлетворението, което търсиш. А сега — каза Лали, затваряйки пътническата чанта и сваляйки куфара от леглото — трябва да вървя. Баща ми ме чака долу. — Тя бръкна в джоба на дънките си и извади връзка ключове. — Това са ключовете за апартамента и колата. — Тя ги остави върху тоалетната масичка и погледна към него. — Довиждане, Ари. Вечно ще те обичам и ще се моля да си щастлив.
	Ари остана на място като поразен от гръм, докато Лали извлачваше багажа си от спалнята и нагоре по стълбището. Чак когато входната врата се затвори след нея, той успя да се изтръгне от вцепенението. Изхвърча от апартамента и видя вратите на асансьора да се приплъзват пред нея.
	— Лали!
	Той блъсна с юмрук копчето, за да ги отвори, но кабината вече се спускаше надолу. Ари се върна с бавни крачки в жилището си, затвори вратата и облегна гръб на нея. Не говореше сериозно, нали? Сигурно това беше просто трик да го подтикне към брак. Е, да, помисли си решително той, само че няма да проработи. Нямаше навика да се поддава на шантажи.
	Пък и сигурно нямаше да издържи дори две минути в бараката на родителите си. Та те нямаха дори течаща вода, за бога, а и щеше да споделя една стая с по-малките си братя и сестри. След начина на живот, с който беше свикнала, изобщо нямаше да й се хареса.
	Като се замисли колко много беше направил за нея, гневът започна да измества първичния шок. Все беше разправяла, че не я е грижа за материалните блага. Че дори да живеел в незаконна колиба на плажа и да изкарвал по няколко рупии на ден, продавайки сминдух на пазара, нямало да е от значение, защото обичала самия _него_.
	— Е — каза Ари на глас в тихия апартамент, — като постои известно време в дома на родителите си, ще видим дали е истина.
	С подхранена от яростта си енергия и осъзнавайки, че закъснява за работа, Ари грабна ключовете за колата си и тръгна към офиса.


	Седмица по-късно ентусиазмът на Ари вече беше поугаснал. Лали не се беше свързвала с него, откакто беше тръгнала, а той, независимо от първоначалното си въодушевление при мисълта, че ще може да се уедини пред компютъра и да навакса с натрупаната си работа, бе прекарал повечето време, гледайки през големите прозорци на апартамента си как щастливи семейства се тълпят по плажа отдолу и крещят радостно при сблъсъка с бурните вълни.
	Истината беше, че тя му липсваше. Липсваше му повече, отколкото беше очаквал. Безброй пъти беше грабвал мобилния си телефон с намерението да й се обади, но гордостта не му беше позволявала да набере номера й. _Тя_ беше изоставила _него_, нашепваше му гордостта. Затова и тя трябваше първа да се свърже с него. Нямаше да й го натяква много. Просто щеше да изслуша извинението й, да я приеме обратно в живота си без нито дума, а после, когато настъпеше подходящият момент, да поиска ръката й. Щеше да й подари победата…
	Но с напредъка на дните решимостта му бе започнала да отслабва. Тази нощ, докато седеше сам в големия си, пуст апартамент, му се искаше да сподели с някого дилемата си, да поиска нечий съвет. Но колкото и да умуваше, не се сещаше за близък човек, който можеше да го изслуша. През последните няколко години беше твърде зает, за да поддържа връзка с приятелите си от детинство, а откакто беше отказал да посети погребението на Анахита преди десет години, взаимоотношенията със семейството му се бяха влошили. В последно време им се обаждаше най-много веднъж месечно и говореше с когото вдигнеше телефона, разпитвайки дали са здрави и дали има нещо ново. Дори майка му, когато се случеше тя да поеме обаждането, звучеше студено и далечно. Никой от тях вече не му се обаждаше ей така, за да го чуе.
	„Отказали са се от мен“, помисли си той с въздишка, докато слизаше по стълбите към голямото си празно легло. Пъхна се под чаршафите и легна по гръб с ръце под главата си, питайки се защо ли преди Лали да си тръгне, като че ли не му бе оставало време за нищо. А сега, когато вече я нямаше, вечерните часове се влачеха като тежка мъгла.
	На сутринта, изправен пред дълъг, самотен уикенд, Ари взе едно решение. Щеше да преглътне гордостта си и да потърси Лали.
	Свика куража си, набра номера й и за пръв път дочака свободния сигнал, без да прекрати обаждането. Но вместо лъчезарния глас на Лали, призоваващ го да й остави съобщение, чу монотонен говор, който го извести, че избраният номер вече не съществува.
	За пръв път, откакто Лали го беше напуснала, Ари усети как страхът се прокрадва в сърцето му. До този момент бе живял с убеждението, че просто участваше във война на нерви, в която беше готов да падне най-великодушно. Нито веднъж не му беше хрумнало, че Лали има сериозно намерение да сложи край на връзката им.
	Опита да й се обади отново, но получи същия отговор. Докато паниката се надигаше лека-полека в сърцето му, той се замисли как би могъл да я открие. Знаеше единствено, че родителите й живееха някъде из лабиринта от улици на Дхарави — беше им гостувал веднъж, но нямаше представа как да намери къщата им отново. Претършува паметта си за нейни приятели, които познаваше. Лали бе запазила женския си социален живот в тайна, тъй като много от момичетата, с които беше израснала, произлизаха от бедни семейства като нея самата. Знаеше, че не бяха от онези изискани жени, които човек можеше да покани на вечеря в бар „Индиго“. Ари нямаше абсолютно никаква представа как да намери, която и да било от тях.
	Зачуди се как бе възможно да е живял под един покрив с Лали цели четири години и да не знае почти нищо за живота й отвъд прага на съвместния им дом. „В мен ли е причината?“, запита се безцеремонно, крачейки напред-назад по слънчевата тераса.
	„Разбира се, че е в мен“, призна си накрая. При всички случаи й беше дал да разбере, че няма желание да общува с родителите й. И не беше направил ни най-малък опит, дори само заради нея. А не бяха лоши хора… бедни, да, но трудолюбиви и набожни индуси, които бяха възпитали у децата си непоклатима морална система и се бореха да ги образоват, поне доколкото го позволяваха скромните им възможности.
	Ари се стовари изтощено в близкия стол, приведе се напред и отпусна глава в дланите си. Чак сега осъзнаваше, че се бе отнесъл пренебрежително не само към тях самите, но и към ценностите им — сляпата вяра в боговете и безусловното примирение със съдбата бяха идеали, които ненавиждаше. Те бяха представители на „старата Индия“ — също като неговите родители, — чието раболепие бе плод на стогодишното британско господство в страната им.
	Старото поколение като че ли отказваше да проумее, че времената се бяха променили, че вече нямаше нужда от поклонничество. Индийският народ започваше да стъпва на краката си, вече нищо не го спираше и пред него се простираха безгранични възможности.
	Ари бе целял да избяга от всички остарели ценности, които според него ограничаваха застъпниците си. А сега, докато седеше, приковал очи в пода, започваше да го изпълва гняв. Но защо?
	Най-внезапно Ари направи нещо, което от години си беше забранявал. Зарови лице в дланите си и зарида.


	Ари знаеше, че няма лесно да забрави дългите часове на отминалия уикенд, през които беше застанал лице в лице със себе си и причините да се превърне в подобен човек. Не беше сигурен дали скърби заради загубата на Лали или заради появата на този самотен, егоистичен, гневен човек. Докато болката се лееше от него, Ари се чудеше дали не преживява психически срив, навярно резултат от петнайсетте години на безспирни напъни.
	Да, беше изградил успешен бизнес и стабилно финансово положение. Но през това време беше загубил себе си.
	Опита да си изясни причините за яростта, която го изпълваше, и, още по-страшното, прокуждането на всички емоции и човешки чувства, които някога бяха живели в сърцето му. Замисли се за годините, прекарани в пансионното училище в Англия, и за това как другите момчета го бяха гледали отвисоко само защото беше индиец. Индия бе спечелила независимостта си преди повече от шейсет години, но по онова време висшето британско общество още не беше изоставило претенциите си за емпирично превъзходство.
	А фактът, че родителите му толкова се бяха гордели с него, единствено бе влошавал нещата. Макар че той самият разпознаваше ужасните последици от британското управление за индийския народ, културата и традициите на някогашните им господари бяха неизличимо отпечатани върху съзнанията им. В техните очи постъпването на индийско момче в британско частно училище все още беше перлата в короната.
	Ари обаче съзнаваше, че дори петте му години в Англия да му бяха помогнали да докаже, че е не по-малко достоен и умен от английските ученици, основният импулс към успеха беше дошъл от самия него. Освен това беше наясно, че отбягвайки всички отличителни качества на собствената си раса, се беше превърнал в не по-малък империалист от онези, които бяха управлявали страната му някога. Беше загубил индийската си душевност.
	В неделя вечерта Ари излезе от блока си и попита първия човек, когото срещна на улица „Джуху Тара“, къде се намира най-близкият храм. Тъй като се срамуваше от въпроса си, обясни, че за пръв път идва в Мумбай.
	Като влезе в храма, събу обувките и изпълни поклонническите и молебствени ритуали, които някога бе чувствал инстинктивни като дишането, а сега — странни и чужди. Ари отдаде почит чрез ритуала _пуджа_, но този път не на Лакшми, богинята на богатствата, както бе правил в редките си посещения в храмове през последните години, а на Парвати, богинята на любовта, и Вишну, всемогъщия закрилник и бранител. Поиска им прошка, особено заради умишленото му отчуждение от собствените му родители. И им се помоли да му върнат Лали.
	Веднага щом се прибра у дома, вече поуспокоен, Ари се обади на родителите си. Този път майка му отговори.
	— Ало, мамо. Аз…
	— Какво има, _бета_*?
	[* „Син, сине“ на езика хинди. — Б.пр.]
	Мигновено беше усетила, че нещо не е наред и това го накара да се просълзи отново. Не след дълго вече ридаеше и молеше за прошка, както от нея, така и от баща си и братята и сестрите си.
	— Толкова много съжалявам, мамо, наистина — изповядваше се през сълзи.
	— Синко, къса ми се сърцето, като те слушам. Лали ли разби твоето?
	Ари спря.
	— Откъде знаеш, мамо?
	— Каза ли ти, че дойде да ни види преди две седмици?
	— Не, не ми е казвала.
	— Разбирам.
	— За какво говорихте, мамо? — попита той.
	— Лали ни каза — Ари чу въздишката на Самина от другата страна на линията, — че не можела да чака повече да й се отдадеш напълно. Че явно не си я обичал достатъчно и било най-добре да ти даде свобода. Знаеш колко искаше да си създаде семейство, _пиара_.
	— Да. Да, разбира се, че знам. Моля те, мамо, повярвай ми, наистина я обичам. Толкова ми липсва… искам да се върне при мен. Ако знаеш къде е, предай й го. Аз… — Ари нямаше сили да каже повече.
	— Ох, синко, съжалявам, но няма да се върне при теб.
	— Но защо? — Ари съзнаваше, че звучи като разглезено тригодишно хлапе, на което току-що бяха отнели любимата играчка.
	— Съжалявам, че точно от мен трябва да го чуеш, но е най-добре да знаеш. Сигурно си спомняш, че нейните родители й бяха намерили жених, за когото тя отказа да се венчае, след като се запозна с теб.
	— Да. — Ари имаше смътен спомен. — Някакъв неин братовчед от село до Колката, ако не ме лъже паметта. Фермер, доста по-възрастен от нея. Лали каза, че още от пръв поглед й станал неприятен.
	— Е, може и така да е било — отвърна загадъчно Самина, — но вчера се е омъжила за него.
	Ари замлъкна от смайване.
	— Ари, там ли си още?
	— Да — съумя да намери гласа си той. — Но защо? Не разбирам…
	— Аз пък разбирам — отвърна тихо майка му. — Лали е почти на трийсет, Ари. Няма професия или кариера, с която да се издържа, а родителите й са твърде бедни, за да й подсигурят зестра. Каза, че поне с този възрастен мъж щяла да има финансова сигурност до края на дните си.
	— Какво?! — Ари не можеше да повярва какво чуват ушите му. — Но, мамо, тя имаше финансова сигурност и тук, с мен! Може да не й отделях много време, но винаги беше подсигурена парично.
	— Да, но не си й дал точно онова, от което се е нуждаела. По което всяка жена копнее, особено тук, в Индия.
	— Брак ли? — простена Ари.
	— Разбира се. Лали се опасяваше, че ако един ден ти омръзне, ще можеш просто да я изгониш на улицата без нищичко. В ролята си на твоя любовница нямаше да има никакви права, никакво общество положение, нищо на свое име… а това са изключително важни неща, Ари, разбери.
	— Защо не е говорила с мен по този въпрос? — запита се Ари, прехапвайки долната си устна.
	— Доколкото знам, е подхващала темата многократно, но накрая се е отказала. — Самина въздъхна. — Каза, че изобщо не си я слушал. А сега разполагала само с младостта и красотата си. Но времето тече.
	— Не съм… предполагал. Наистина, мамо, повярвай ми.
	— А както се досещаш, гордостта й е попречила да ти се моли.
	— Мамо, какво да правя? — попита отчаяно той.
	— Започни отново — посъветва го Самина. — И си вземи урок. Но Лали няма да се върне в живота ти.
	— Трябва да… затварям. Чака ме работа.
	— Обаждай се… — чу майка си да казва, преди да прекъсне разговора, неспособен да понесе повече.


	За пръв път в живота си Ари не отиде в офиса на следващия ден. Обади се на Дхирен, новия му търговски директор, и го излъга, че има треска. През следващите няколко дни спа като животно, изпаднало в зимен сън. Ставаше от леглото само колкото да яде, да пие вода и да ходи до тоалетната. Легендарната му енергия като че ли го беше напуснала, а от огледалото го гледаше някак смален, пребледнял човек — сякаш се беше разделил с част от себе си. Както и се беше случило в известен смисъл, помисли си горестно той.
	В редките си моменти на будност лежеше в леглото, вперил поглед в тавана, чудейки се как ли беше изчезнала онази типична за него решимост, която го беше тласкала напред ден след ден в продължение на последните петнайсет години. Сега не отговаряше дори на обажданията от офиса. Просто нямаше сили за това.
	Във вторник вечерта, като излезе на осветената тераса и се облегна на парапета й, наблюдавайки как светът под него продължава да се върти постарому, Ари се замисли какво бъдеще го очаква. И го видя пред себе си, зейнало като празна черна дупка. Той отпусна глава върху ръцете си.
	— Лали, толкова много съжалявам — въздъхна тежко.
	От апартамента се чу жуженето на интеркома. Ари хукна към него, молейки се от все сърце да е тя, и грабна слушалката.
	— Да?
	— _Бета_, аз съм, майка ти.
	— Качвай се — покани я той, безкрайно разочарован, задето не беше чул гласа на Лали. Но и изненадан, родителите му живееха на пет часа път от Мумбай.
	— Синко. — Самина протегна любящи ръце към момчето си, когато Ари й отвори вратата.
	В този момент напрежението и горчивината от последните десет години се изпариха и Ари се отпусна в прегръдките на майка си, ридаейки като дете.
	— Толкова много съжалявам, мамо, толкова много.
	— Ари — Самина отметна косата на сина си от очите му и се усмихна, — върна се при семейството си, това е най-важното. А сега какво ще кажеш да направиш на старата си майка един чай? Дълго пътувах.


	Същата вечер Ари поговори с майка си, разкривайки й мислите, с които се бе обкръжил през последните няколко дни, и тъмнината, която виждаше в бъдещето си.
	— Е, поне вече думите извират от сърцето ти, а не от коравата ти глава — пошегува се Самина в опит да го утеши. — През цялото това време се питах къде се е загубил синът ми и дали някога ще се завърне при мен. Така че това е добро начало. Научил си много важен урок, Ари; че щастието е сбор от много различни неща, а не плод на едно-единствено. Парите и успехът не могат да ти донесат удовлетворение, ако сърцето ти е затворено.
	— Анахита ми каза почти същото нещо при последната ни среща — замисли се Ари. — И че един ден ще го осъзная.
	— Прабаба ти беше много мъдра жена.
	— Да, и ме е срам, че не дойдох да се сбогувам с нея.
	— Е, ако и ти като нея вярваш в безсмъртието на духа, то сигурно нейният е с нас и приема извинението ти. А сега — Самина се прозя, — да ти призная съм доста изморена и имам нужда от сън.
	— Разбира се — отвърна Ари и я отведе в една от стилно обзаведените спални на долния етаж.
	— Толкова голямо жилище само за теб — коментира Самина, когато Ари остави пътническата й чанта в стаята. — А и ще прекарам цяла нощ без баща ти да хърка в ухото ми. Сигурно няма да ми се тръгва оттук!
	— Остани колкото искаш, мамо — каза Ари, изненадан от факта, че наистина го мислеше, и засрамен, че никога преди не я бе канил в апартамента си. — И ти благодаря, че дойде — добави той, докато я целуваше за лека нощ.
	— Ти си ми син, тревожех се за теб. Колкото и голям апартамент да имаш, колкото и да си богат, си оставаш обичният ми първороден син. — Самина погали ласкаво бузата му.
	Когато половин час по-късно Ари легна в леглото си, изпита странно облекчение от това, че майка му спеше само на няколко метра от него. Беше го трогнала с всеопрощаващото си поведение и това, че беше долетяла до него веднага щом беше усетила тъгата му. После се замисли и за Анахита и дългогодишния й отказ да повярва, че собственият й първороден син е мъртъв.
	Дали всяка майка нямаше вродено шесто чувство по отношение на рожбата си?
	Очите му попаднаха върху скрина, в едно от чекмеджетата на който се криеше историята на прабаба му, недокосната от цели единайсет години. Въпреки че беше сам в стаята, Ари усети как по бузите му изплува червенина, както се беше случило и последния път в присъствието на прабаба му.
	Ако наистина беше с него сега, Ари се надяваше да усети колко съжалява, задето бе пренебрегнал повереното му от нея. Той стана от леглото, отвори чекмеджето и извади пожълтелите страници. Поглеждайки ситния, красив почерк, установи, че текстът е изписан на четлив английски.
	Клепачите му като че ли натежаха още повече. Сега не беше моментът да дешифрира думите й, но още утре щеше да започне с четенето.


	На сутринта Ари изведе майка си на закуска, преди да е потеглила на дългото си пътуване към дома.
	— Ще се върнеш ли на работа утре? — попита Самина. — Добре би било. Тъкмо ще се поразсееш, вместо да униваш още повече в оня самотен, бездушен апартамент.
	— Ама и ти си една, мамо — позасмя се Ари. — В единия момент ми се караш, задето се преуморявам, а в следващия ме увещаваш да се върна в офиса!
	— В живота винаги трябва да има равновесие и вече е време да откриеш своето. После може да намериш и щастието, което заслужаваш. О, докато не съм забавила… — Самина бръкна в чантата си, извади оръфано копие на „Награди и феи“ на Ръдиард Киплинг и го подаде на Ари. — Баща ти я изпраща. Заръча да прочетеш стихотворението „Ако“, едно от любимите му.
	— Да — усмихна се Ари. — Знам го, но не съм го чел от училищните си години.


	Когато майка му си тръгна, след като си беше издействала обещание от Ари да посети дома им веднага след предстоящата му командировка, той се качи в колата и тръгна към офиса.
	Извика Дхирен в кабинета си и го уведоми, че поверява бизнеса в негови ръце по време на престоя си в Лондон и че може да се задържи там повече от очакваното.
	Двайсет и четири часа по-късно Ари хвана нощния полет до „Хийтроу“. Вместо да си избере филм, препрочете стихотворението на Ръдиард Киплинг, което баща му беше изпратил, с иронична усмивка на уста. Разбираше посланието му. После, поръчвайки чаша вино, извади пожълтелия ръкопис на прабаба си от куфарчето си.


>	Джайпур, Индия, 1911 г.

>>	6
>>	Анахита

	Дете мое, помня всичко. В среднощната тишина дори най-лекият полъх на вятъра носи блажена разтуха от неизменната суха горещина на Джайпур. Често с другите жени и децата от зенаната се качваме на покрива на Лунния дворец и нощуваме там.
	Град Джайпур се простира върху равнина, обградена от кафяви пустинни хълмове. Като дете вярвах, че живея на едно от най-красивите места по света, тъй като градът наистина имаше приказен дух. Сградите бяха боядисани в най-разкошния розов цвят на земята. Куполести къщи с изящни орнаменти и веранди, украсени с елегантни колони, обточваха широките улици. А Лунният дворец, разбира се, заемаше най-видното място — самият той беше същински град, опасан с тучни градини. Вътрешността му представляваше истински лабиринт — фестонирани сводове водеха към вътрешни дворове, които на свой ред разкриваха множество скрити кътчета.
	Дори жителите на Джайпур предлагаха пъстра гледка; мъжете носеха пищни тюрбани в жълти, пурпурни и рубиненочервени багри. Понякога ги наблюдавах от някоя от високите тераси на двореца с изглед към града и ги оприличавах на пъстроцветни мравки, неуморно щъкащи насам-натам.
	В моя дворец в центъра на магическия град, живеейки сред големците в този край на света, ми беше лесно да се почувствам като принцеса, също като много от приятелките ми от детинство.
	Но не бях принцеса, разбира се.
	До деветгодишна възраст бях живяла сред хората по улиците под мен.
	Майка ми Тира произхождаше от род на _баидхи_, индийската дума за мъдра жена и лечителка. Още от малка ме караше да седя до нея, докато хората от града идваха да й искат помощ. В малката ни задна градина отглеждаше множество ароматни билки, с които забъркваше аюрведичните си отвари, и често я гледах как смила _гугулу, манджишта_ и _гокхру_ в каменната си _шил нода_*, за да приготви някой билков цяр. Клиентите й винаги си тръгваха успокоени и по-щастливи с мисълта, че истинската им любов ще ги обикне отново или че туморът им ще изчезне, или че ще заченат дете до месец.
	[* Вид чуканче, състоящо се от плоска каменна плоча и каменно валяче. — Б.пр.]
	Понякога, когато я навестяваха жени, майка ми заръчваше на прислужницата да ме изведе на разходка за няколко часа. С времето започна да ми прави впечатление, че в тези случаи клиентките й седяха върху възглавниците в задната ни стаичка с изнурени, ужасени лица.
	Разбира се, тогава не подозирах по какъв начин помагаше майка ми на тези жени, но вече знам. Помагала им е да се разделят с нежеланите бебета в утробите им.
	Дете мое, навярно мислиш, че подобно дело е грях срещу боговете. Но обикновено се случваше, защото някоя жена вече се беше сдобила с поне пет отрочета — по онова време в Индия нямаше средства за предотвратяване на нежелана бременност, — а семейството й беше толкова бедно, че не можеха да изхранват още едно гърло. Но майка ми помагаше и когато нечие дете искаше да се появи на света. Като поотраснах, започна да ме вика при себе си, за да трупам опит. Признавам си, че когато за пръв път станах свидетелка на раждане, скрих очите си с ръка, но както при всичко останало, особено ако е дело на природата, човек привиква с гледката и започва да я възприема като чудото, каквото наистина е.
	Понякога с майка ми яхвахме кончето, което баща ми държеше в конюшня извън града, и тръгвахме на посещения по къщите в покрайнините на Джайпур. Именно по време на тези визити започнах да проумявам, че не всички живеят в розов, приказен град с любещи родители и храна на масата. Виждах ужасяващи неща: бедност, болести, глад и агонията, на която са подложени много човешки същества. Още като малко момиче научих, че животът не е справедлив. И ще помня този урок до края на дните си.
	Майка ми, като всички индуси, беше много суеверна жена, макар че баща ми непрекъснато я подиграваше, че нейната суеверност била ненадмината. Веднъж, когато бях на шест години, се готвехме да посетим наши роднини, живеещи на повече от триста километра разстояние, по случай _Холи_, пищен фестивал, по време на който всеки хвърля колкото може повече цветен прах по околните. В края на деня всички присъстващи са боядисани от глава до пети във всички цветове на дъгата.
	Онзи ден тръгнахме от къщи по пътя към железопътната гара, откъдето щеше да започне първата част на пътешествието ни. Ненадейно голяма бяла сова прелетя пред нас и майка ми спря на място с потресено изражение.
	— Не бива да продължаваме — обяви на двама ни с баща ми. — Трябва да се върнем.
	Баща ми, свикнал с приумиците на майка ми и решен да посети роднините си за фестивала _Холи_, поклати глава с усмивка.
	— Не, _пиари_, просто се срещнахме с едно красиво същество. Това не е поличба.
	Но майка ми вече се беше обърнала и вървеше обратно към дома. Колкото и да я увещаваше баща ми, тя категорично отказваше да склони. Затова всички си останахме вкъщи и с баща ми прекарахме почивните дни навъсени при мисълта за братовчедите, чичовците и лелите, които се забавляваха на стотици километри от нас.
	На следващия ден обаче дочухме, че в региона имало страшни наводнения. И точно влакът, на който трябваше да се качим, бил пропаднал в реката, минавайки по мост. Всичките му пасажери се издавили в бурните, кално червени води. Сто наши съграждани така и не се завърнаха у дома.
	След тази случка дори баща ми започна да приема инстинктите на майка ми по-сериозно. С годините тя започна да ме учи на по-простичките лекове за кашлици, настинки и разбити сърца. Беше ми възложила задачата да наблюдавам и разучавам лунния календар — имаше определени моменти от всеки месец, в които трябваше да се бъркат лекарствата, за да са възможно най-ефикасни. Майка ми твърдеше, че луната давала сила на жените. И че природата, която боговете били създали, за да набавя на човеците всичко необходимо, била най-могъщата сила на планетата.
	— Един ден, Ани, ще чуеш песента на духовете — уверяваше ме една вечер, докато ме завиваше в леглото. — Тогава ще разберем със сигурност дали си наследила дарбата.
	По онова време не знаех за какво говори, но въпреки това кимнах с глава.
	— Да, _мааджи_ — отвърнах и тя ме целуна за лека нощ.
	Знаех, че семейството ми от майчина страна смяташе, че тя се е омъжила за недостоен мъж. Майка ми произлизаше от висока каста. Беше втора братовчедка на знатната махарани* на Джайпур, макар че май всички мои познати в Индия бяха или наши братовчеди, или братовчеди на наши познати. Още от двегодишна възраст била обещана на заможен братовчед в Бенгал, който, за нейно тихо щастие, хванал малария на шестнайсетгодишна възраст и умрял. Докато родителите й издирвали друг подходящ жених, тя срещнала баща ми на фестивала _Навратри_ и между двама им се зародила тайна връзка, която поддържали единствено чрез предавани скришом писма.
	[* Съпруга на махараджа. — Б.пр.]
	Когато родителите й обявили, че й били намерили кандидат с благороден произход, макар и на петдесетгодишна възраст, който искал да я вземе за своя трета жена, тя заплашила да избяга от дома, ако не й позволели да се омъжи за младия ми красив баща. Нямам представа колко трудности са срещали родителите ми, за да се виждат един с друг — до раждането ми историите се бяха превърнали в част от личния им фолклор, — но накрая баба ми и дядо ми склонили да ги оженят.
	— Казах на баба ти и дядо ти, че не мога да дам на дъщеря им рубини, перли и дворец, но мога вечно да я топля с любовта си — беше ми разказал баща ми. — И ти, моя _бети_, също не трябва да забравяш, че да обичаш и да бъдеш обичана е по-ценно от цялото кралство на махараджата.
	Баща ми, Камалеш, беше пълната противоположност на майка ми. Запомнила съм го като философ, поет и творец, възприел идеологията на Рабиндранат Тагор, прочутият брамински поет и активист. Припечелваше оскъдни пари, издавайки ежемесечен памфлет, посветен на радикалните му възгледи, особено по отношение на британската окупация на Индия. Владееше отличен английски, на който се беше научил сам, и, макар да беше странно предвид политическите му виждания, подпомагаше писателската си кариера, преподавайки на индийски благородници, желаещи да научат езика, за да могат да общуват с британците.
	Мен, дъщеря си, научи не само на английски, но и на още много предмети — от история до естествени науки. Докато други индийки се учеха да бродират и да молят Шива за добър, благосклонен съпруг, аз четях „Произход на видовете“ на Чарлз Дарвин и изучавах математика. Освен това на осемгодишна възраст вече можех да яздя неоседлан кон, препускайки през пустинните равнини извън града, докато баща ми ме подканваше да го настигна. И аз, като всяко малко момиченце, боготворях баща си и се стараех неуморно да го зарадвам.
	И така, като се има предвид, че единият ми родител беше радикал с неизменно логична мисъл, а майка ми беше жена, която, виждайки прилеп в спалнята им, бе извикала _оджа_* в къщата, за да я прочисти от зли духове, може да се каже, че израснах с необичайно смесено гледище за света. Намирах по много и от двама им в себе си, но и нещо, което си беше лично мое.
	[* Индуски шаман. — Б.пр.]
	Веднъж, докато ме утешаваше върху коляното си, след като бях видяла как група момчета пребиват измършавяло от глад куче на улицата, татко вдигна брадичката ми с пръсти, за да го погледна и избърса сълзите от очите ми.
	— Скъпа ми Ани, имаш състрадателно сърце, биещо по-силно от сто _табли_*. И ти като баща си се отвращаваш от неправдата и вечно търсиш справедливост. Но внимавай, моя Ани, защото човеците са сложни същества и душите им често са сиви, не черни или бели. Там, където вярваш, че ще намериш само доброта, може да откриеш и зло. А там, където виждаш само зло, е възможно да живее и капчица добро.
	[* Табла — индийски перкусионен инструмент. — Б.пр.]
	Когато бях на девет, баща ми почина най-внезапно от тифната епидемия, която често поразяваше града ни в сезона на мусоните. Дори отварите във внушителния арсенал на майка ми не успяха да го спасят.
	— Дошло му е времето, _пиари_, и аз го знаех — каза майка ми.
	Дълго време се мъчех да разбера спокойното й примирение със смъртта на баща ми. Докато аз самата стенех като _банши_ над безжизненото му тяло, тя седеше кротко до него, непроронила нито сълза.
	— Ани, когато ти дойде времето и те призоват на другия свят, трябва да си отидеш — утешаваше ме тя. — Няма какво да се направи.
	Обяснението й далеч не ме устройваше. Буйствах и крещях, и отказвах да се отлепя от баща ми, докато се опитваха да качат тялото му на погребалната клада. Спомням си, че ме извлачиха насила, точно преди почтения _суами_* да запее и да подпалят сламата под покойника. Когато зловонният пушек се разнесе из въздуха, зарових лице в полите на майка ми.
	[* Индуски религиозен гуру. — Б.пр.]
	След смъртта на татко прехраната стана още по-трудна. Съпругата на джайпурския махараджа, братовчедката на майка ми, ни предложи да заживеем с нея. Затова се пренесохме от спретнатата си къщурка в града в зенаната на Лунния дворец.
	Зенаната беше мястото, където живееха всички жени от двореца, отделени от съпрузите си. Защото, както знаеш, по наше време, съзрееше ли девойката в жена, започваше да се придържа към древната традиция, наречена _пурда_. Никой мъж, освен съпруга й и близките й роднини от мъжки пол, не биваше да зърва лицето й. Дори да боледувахме, докторът ни преглеждаше през перде. А на публични места излизахме забулени от глава до пети. Сега на младите им е трудно да повярват, че сме живели така, но никоя от нас не познаваше друг живот и това се беше превърнало в част от ежедневието ни.
	В началото ми беше трудно да свикна с шумотевицата и оживлението на зенаната. Някога в собствения ни дом бяхме имали прислужница и момче, което се грижеше за градината. Но след като ги освободихме, вечер оставахме само тримата, а и винаги можехме да затворим входната врата, ако не искахме да ни безпокоят. Животът в двореца беше коренно различен. Живеехме, хранехме се и спяхме заедно. Понякога изпитвах носталгия по мира и спокойствието на стария ми дом, където можех да се затворя в спалнята си и да се отдам на някоя книга, без да ме прекъсват.
	Но и колективният живот си имаше своите преимущества. Определено никога не ми беше скучно, защото в зенаната живееха множество мои връстнички. Винаги имаше с кого да поиграя табла или да ми посвири на _вина_*, за да попея.
	[* Древен индийски струнен музикален инструмент. — Б.пр.]
	Другарките ми до една бяха вежливи, благовъзпитани дъщери на местни благородници. Но въпреки това ми липсваха уроците. Чак когато влязох в зенаната, осъзнах колко прогресивно е постъпил баща ми, решавайки да ме образова.
	Той ми беше измислил галеното име „Ани“; истинското ми име, Анахита, значи „изпълнена с прелест“. Открай време имам чувството, че не ми пасва. Може и да бях надарена с остър ум (и способността да надбягам всяка от връстничките си на кон), но станеше ли дума за момичешки „прелести“, като че ли бледнеех пред всички. Често наблюдавах как останалите жени в зенаната се грижеха за себе си и се гиздеха пред огледалото, избирайки с часове подходящия цвят корсет за някоя пола — в провинция Раджастан не се носеха традиционните _сари_.
	Всички принцеси и много от благородните им братовчедки вече бяха сгодени за избран от родителите им жених. Аз обаче произхождах от бедно семейство, макар и с корени във високите касти. Баща ми не ни беше оставил почти никакви материални блага и знаех, че майка ми не може да предложи каквато и да било зестра за мен. Не бях „добър улов“ за никой мъж и майка ми още претърсваше семейното дърво за далечен роднина, който би ме поискал за жена. Това нито ме разочароваше, нито безпокоеше; не бях забравила думите на баща ми към родителите на майка ми, когато бе поискал ръката й.
	Исках да намеря любовта на живота си.
	Когато навърших единайсет и вече бях прекарала над година в зенаната, образованието и ездаческите ми умения най-сетне намериха приложение. Съпругата на махараджата ме избра за спътница на най-голямата й дъщеря, принцеса Джамира.
	Въпреки че новото ми положение ми предоставяше известни привилегии, възможност за участие в нови, вълнуващи занимания, като например това да придружавам принцесата на лов, и достъп до някои части на двореца, в които до онзи момент нямах право да стъпвам, не съм запомнила този отрязък от живота си като щастлив.
	Джамира беше разглезена и с не особено приятен характер. Ако загубеше някога игра, хукваше към майка си обляна в сълзи и й се оплакваше, че съм лъгала. Когато й говорех на английски, както ме беше помолила майка й, тя запушваше ушите си с длани и отказваше да слуша. А посмеех ли да я надбягам по време на сутрешната ни езда, виеше от гняв и се правеше, че не ме познава до края на деня.
	И двете знаехме какъв е проблемът помежду ни — въпреки че тя беше принцесата, аз бях надарена с някои вродени таланти и умения, каквито тя не притежаваше. Още по-лошото беше, че макар да нямах никакво желание да се грижа за външния си вид, всички ми правеха комплименти за стройната фигура и красива костна структура. Джамира обаче не беше благословена с нито едно от двете.
	— Мааджи — плачех в прегръдките на майка ми, докато тя бършеше сълзите ми, — Джамира ме мрази!
	— Наистина е трудно момиче. Но, _пиари_, нали знаеш, че няма какво да направим по въпроса? Няма как да се оплачем на майка й, достопочтената _махарани_, че не харесваш най-голямата й дъщеря! Трябва да се постараеш — приканваше ме майка ми. — Голяма чест е, че избра точно теб, и несъмнено един ден ще бъдеш възнаградена за това.
	Както обичайно, майка ми се оказа права. През 1911-а сред всички заможни щати в Индия настъпи нечувано вълнение. Едуард VII, императорът на Индия, бе починал предишната година. Синът му, Джордж V, се беше възкачил на трона и официалното му короноване щеше да се състои в Англия през юни. След това, през декември, в Делхи щеше да има Коронационен _дурбар_*, на който бяха поканени всички индийски принцове. Като спътница на принцеса Джамира и аз бях включена в огромния антураж, който махараджата на Джайпур — баща й — щеше да вземе със себе си.
	[* Официален прием, даван от индийски принц или император. — Б.пр.]
	Майка ми не беше на себе си от вълнение.
	— Ани — каза ми един ден, обхващайки лицето ми с длани, — когато ти се роди, по стара традиция отидох при астролог, за да начертае картата на живота ти. И знаеш ли какво пишеше там?
	Поклатих глава.
	— Не, мааджи, какво пишеше?
	— Че на единайсетгодишна възраст ще ти се случи нещо изключително. Ще срещнеш човека, който ще промени живота ти.
	— Звучи невероятно — отвърнах почтително.
	Чак сега, докато пиша тези редове, виждам колко прав е бил астрологът.


>>	7

	Невъзможно е да се опишат с думи разкошът и великолепието на Коронационния дурбар. С наближаването на равнината, върху която се издигаше Паркът на коронациите — вече същински град от шатри в покрайнините на Делхи, — започвах да имам чувството, че цяла Индия се е запътила насам.
	С Джамира и по-младите принцеси седяхме в женската _хауда_ на гърба на един от гигантските слонове в кервана на махарани и надничахме през пердетата, любопитни да зърнем какво се случва навън. Прашните пътища гъмжаха от всевъзможни видове превозни средства: колела, каруци, отрупани с вещи и теглени от волове с облени в пот тела, автомобили и слонове, всичките борещи се за място на пътя. И бедни, и богати се бяха отправили към Парка на коронациите.
	Всеки от махараджите си имаше свой собствен лагер от шатри — същинско село с течаща вода и електричество. Като пристигнахме в нашия, онемях от изумление при вида на богато обзаведеното женско отделение.
	— Има дори вана — провикнах се на Джамира, смаяна от съвременните чудеса, благодарение на които лагерът беше снабден с всичко необходимо да живеем тук до края на дните си, стига да искахме.
	Джамира не беше толкова впечатлена. Дългото пътуване не й се беше отразило добре.
	— Къде е кутията ми с принадлежности за _пуджа_? — крещеше по прислужничките, които разопаковаха безбройните пътнически сандъци, донесени от двореца за благородните дами. — Тези чаршафи са груби — намуси се, когато дебелите й пръстчета опипаха леглото. — Сменете ги!
	Лошото й настроение обаче нямаше да помрачи моето. След като помогнах на прислужничките й да разопаковат багажа и се уверих, че Джамира най-сетне разпуска във ваната, излязох да разгледам околността. Светлините на съвършено поддържаните, великолепни градини край лагера озаряваха нощното небе. В далечината внезапно избухна заря с въртящи се като дервиши цветни искри — миризливият й пушек се примеси с аромата на тамян, с който беше пропит въздухът. Някъде отдалече се чуваше ревът на слонове и сладкият звук на _ситари_.
	Душата ми се изпълваше с чиста, непомрачена радост. Всички знатни особи на Индия бяха струпани в границите на тези няколко квадратни километра. Сред хилядите хора в парка бяха най-почитаните, могъщи и далновидни личности в страната. И аз, Анахита Чаван, бях част от всичко това.
	Вдигнах поглед към небесата и заговорих на баща ми.
	— Тук съм, татко, тук съм — казах му радостно.
	Беше повече от ясно, че близкото съжителство на толкова велики особи щеше да ги подтикне към известно съревнование. Всеки махараджа се стремеше неговият лагер да е най-пищно обзаведен, кортежът му да е най-многоброен, керванът му от слонове да е най-внушителен. Тържествата и официалните вечери, които всеки от тях даваше, ставаха все по-разточителни. С рубините, диамантите, смарагдите и перлите, украсяващи одеждите на великите принцове и съпругите им, несъмнено можеше да се купи целият свят, мислех си аз, докато подготвях роклята на Джамира за първия банкет, който родителите й щяха да организират в лагера ни. Всички бяха обзети от бурно вълнение.
	— Тази вечер ще ни гостуват осемнайсет принцове и техните съпруги! — възкликна Джамира, докато се мъчеше да прокара една златна гривна през пухкавите си пръсти. — Мааджи ми каза, че щял да присъства и бащата на принца, за когото съм сгодена. Трябва да изглеждам възможно най-добре.
	— Разбира се — съгласих се аз.
	Накрая четирите съпруги на махараджата и придворните им дами отидоха да заемат местата си зад дупчестия параван на женското отделение, откъдето щяха да наблюдават съпрузите си и гостите от мъжки пол на големия прием преди официалния банкет. Останалите момичета най-сетне си отдъхнахме, задето бяхме изпратили господарките си в добро настроение и започнахме подготовката за предстоящото пристигане в зенаната ни на жените и децата, които щяха да вечерят с нас, отделно от мъжете.
	По-късно същата вечер приемната на женското ни отделение вече гъмжеше от гостенките и техните отрочета. Наблюдавах с удивление как съпругите на гостуващите ни махараджи биваха приветствани от нашите _махарани_. В очите на едно единайсетгодишно дете всички тези жени бяха като героини от вълшебните приказки; деликатно нарисуваните им с къна кожи лъщяха от ароматни масла, около шиите им блестяха перли с размерите на яйца, върху главите им — украшения от рубини и смарагди, а носовете им бяха окичени със скъпоценни диаманти. Децата не им отстъпваха по великолепие — момченца и момиченца на не повече от три години носеха гривни от чисто злато и скъпоценни камъни около глезените си и изящни, майсторски изработени огърлици около вратовете си.
	Спомням си, че тази гледка колкото ме впечатли, толкова и ме смути. Изумяваше ме фактът, че всичкото това богатство беше струпано в една-единствена стая, приемано за даденост от всички в нея, при положение че в страната ни царяха толкова нищета и глад.
	Въпреки това зрелището беше завладяващо.
	А и именно по време на това събитие щяха да се сбъднат предсказанията на астролога. Може би никой никога не предвкусва съдбовните, ключови моменти в живота си. И при мен се случи без всякакъв шум.
	Седях си тихо в ъгъла на приемната част на женското ни отделение, наблюдавайки великолепието край себе си. Вече се бях поотегчила, а и ми беше топло, затова станах и се прокраднах тихомълком към един отвор в шатрата, за да подишам малко въздух. Отметнах покривалото и надникнах навън, усещайки лекия ветрец по лицето си. Помня, че гледах към безбройните звезди по небосклона, когато чух нечий глас до себе си.
	— Скучно ли ти е?
	Обърнах се и видях младо момиче да стои до мен. Нанизът перли, увит няколко пъти около шията й, и малкото лъскаво украшение върху гъстата й вълниста коса ми подсказа, че е дете на заможно семейство.
	— Не, разбира се, че не — побързах да отрека аз.
	— Напротив! Усещам го, защото и на мен самата ми е скучно.
	Вдигнах свенливо очи към нейните. Погледите ни се сключиха за няколко секунди, като че ли всяка проучваше вътрешния свят на другата.
	— Искаш ли да се поразходим наоколо? — предложи момичето.
	— Не можем! — отвърнах ужасено аз.
	— Защо не? Тук има толкова много жени, че никой няма да усети отсъствието ни. — Изумителните й воднисто кафяви очи, осеяни с кехлибарени точки, като че ли ме предизвикваха.
	Вдишах дълбоко, съзнавайки колко щях да съжалявам, ако някой разбереше, че ме няма. Накрая обаче преборих здравия си разум и кимнах утвърдително.
	— Трябва да вървим по тъмното, иначе може да ни видят — прошепна тя. — Хайде. — После хвана ръката ми.
	Още си спомням как дългите й, слаби пръсти се пресегнаха към моите. Погледнах в очите й и видях палавата искрица в тях. Пръстите ми стиснаха нейните и дланите ни се слепиха.
	Като излязохме навън, новата ми приятелка посочи към отсрещния край на лагера.
	— Виждаш ли? Там вечерят махараджите.
	Теренът покрай главната шатра на _дурбар_ беше озарен от поне хиляда свещи в стъклени поставки, чиято светлина обгръщаше околните дървета и растения от екзотичната градина.
	Усетих как пръстите й ме теглят към нея, докато меката трева гъделичкаше босите ми стъпала. Явно познаваше района, защото съвсем скоро се озовахме до огромната шатра, след което ме дръпна към единия й край, в сенките, където никой не можеше да ни види. После коленичи на земята, вдигна тежкото платнище и надникна през малката пролука.
	— Моля те, внимавай, някой ще ни види — предупредих я аз.
	— Никой няма да гледа към земята — изкиска се момичето, повдигайки платнището още по-нависоко. — Ела да ти покажа баща ми. Според мен той е най-красивият от всички махараджи.
	Момичето ми направи място да коленича до нея и аз вдигнах грубия плат с пръсти, за да надникна през дупката.
	Вътре се виждаха множество големи, окичени с бижута мъжки крака и нищо друго. Но все пак не исках да разочаровам новата си приятелка.
	— Да! — казах аз. — Гледката наистина е впечатляваща.
	— Ако погледнеш наляво, ще видиш баща ми.
	— Да, да — отвърнах аз, оглеждайки редицата от глезени. — Виждам го.
	— Мен ако питаш, е много по-хубав от твоя баща! — Очите й просветнаха дяволито.
	В този момент осъзнах, че момичето ме смяташе за принцеса, чийто баща беше махараджата на Джайпур. Аз поклатих тъжно глава.
	— Баща ми е мъртъв, няма го тук.
	Отново почувствах топлата й смугла ръка върху своята.
	— Съжалявам.
	— Благодаря.
	— Как се казваш? — попита ме тя.
	— Анахита, но всички ми викат Ани.
	— А аз съм Индира, но роднините ми викат Инди — усмихна се тя. После легна по корем на земята и опря глава на ръцете си. — Е, коя си тогава? — попита тя. Лъскавите й очи на любопитна тигрица ме изучаваха внимателно. — Много по-красива си от останалите джайпурски принцеси.
	— О, не, аз не съм принцеса — поправих я аз. — Майка ми е втора братовчедка на джайпурската _махарани_. Баща ми почина преди две години, затова живеем в зенаната на Лунния дворец.
	— За моя жалост — тя вдигна вежди, — аз съм принцеса. Най-малката дъщеря на махараджата на Куч Бехар.
	— Не ти ли харесва да си принцеса? — поинтересувах се аз.
	— Не, никак даже. — С едно внезапно, грациозно движение Индира се обърна по гръб, пъхна ръце под главата си и впери поглед в звездите. — Бих предпочела да бъда укротителка на тигри в цирка.
	Аз се изхихиках.
	— Не се смей — смъмри ме тя, — говоря сериозно. Мама твърди, че хич не ставам за принцеса. Вечно се цапам и се забърквам в бели. Обмисля да ме прати в някое английско училище, където да ме научат на обноски. Аз обаче я уверих, че ако го стори, ще избягам.
	— Но защо? Аз например бих се радвала да видя Англия. Никога не съм пътувала по света — казах горестно.
	— Голяма си щастливка. Ние все пътуваме. Мама е много общителна и ни влачи със себе си по дебютантски балове тук и в Европа. На мен ми се иска да си стоя в приказния ни дворец и да се грижа за животните ни. Ако не мога да съм укротителка на тигри, бих искала да стана _махут_* и да живея сред слоновете. Както и да е, Англия едва ли би ти харесала. Там е много сиво, студено и мъгливо и всичките ми роднини винаги се прибират настинали, особено татко. — Индира въздъхна. — Много се тревожа за него. Говориш ли английски? — попита ме тя.
	[* Водач на слонове. — Б.пр.]
	Започна да ми се изяснява, че умът й прескачаше като пеперуда от тема на тема.
	— Да, говоря.
	Индира незабавно се изправи на колене и протегна ръка към мен.
	— Здравейте! — каза тя в съвършена пародия на насечения британски акцент. — Безкрайно приятно ми е да се запознаем.
	Протегнах ръка към нея и дланите ни отново се слепиха.
	— Удоволствието е изцяло мое — отвърнах аз и двете се спогледахме, все още клатейки ръце. В следващия миг се проснахме на земята и се загърчихме от смях. Като се поуспокоихме, осъзнах, че е време да се връщаме в зенаната, преди някой да е установил, че ни няма. Изправих се.
	— Къде тръгна? — попита тя.
	— Към нашата шатра. И двете ще си навлечем неприятности, ако разберат, че сме се измъкнали.
	— О — отвърна безгрижно Индира. — Свикнала съм с неприятностите. Всъщност май очакват да си навлека някоя.
	Дойде ми наум да кажа, че тъй като аз самата не бях принцеса, а си осигурявах покрив над главата, работейки за такава, едва ли щеше да ми се размине.
	— Само още пет минутки, става ли? — примоли ми се тя. — Толкова е горещо и скучно в оная шатра. Е — продължи тя, — за кого ще те омъжат?
	— Още не е ясно — отвърнах стоически аз.
	— Казах ти, голяма щастливка си. Аз срещнах бъдещия си съпруг преди няколко дни и се оказва, че е стар и грозен.
	— Ще се омъжиш ли за него, щом е стар и грозен?
	— За нищо на света! Искам да си намеря красив принц, който да ме обича и да ми позволява да гледам тигри — отвърна с широка усмивка тя.
	— Аз също искам да намеря своя принц — съгласих се тихо.
	И така, седяхме си двечките, вперили погледи в звездите, бленувайки за красиви принцове. Някои разправят, че искали да виждат в бъдещето. Но като се сетя за онзи момент на чистосърдечна детинска невинност, в който двете с Индира лежахме на тревата с целите ни животи пред нас, се радвам, че не можехме да виждаме в бъдещето.


>>	8

	През следващите три седмици, докато в Парка на коронациите течаха празненствата, предшестващи тържественото запознаване на всички принцове с крал Джордж, двете с Индира станахме неразделни. Нямах понятие как успяваше да се измъква толкова често, но винаги пристигаше навреме на уреченото място, откъдето тръгвахме на експедициите си. Лагерът се превърна в наша игрална площадка, същинска градина на чудесата за две любопитни момиченца. По щандовете из парка се продаваха какви ли не апетитни храни, като _панипури_ и _самоса_, пълнени с ароматни зеленчуци и опържени до златисто. Имаше и магазини за сувенири, претъпкани с всевъзможни глинени и дървени фигурки. Индира, която винаги разнасяше със себе си купища рупии, купи един глинен тигър, който много бях харесала, и ми го подари.
	— Когато не сме заедно — каза тя, — само трябва да погледнеш в очите на тигъра и ще знаеш, че си мисля за теб.
	За щастие принцеса Джамира беше затрупана с ангажименти и често гостуваше в лагерите на другите махараджи с родителите си, а моето присъствие не беше необходимо в подобни случаи. Попитах Индира защо нея толкова рядко я водеха на подобни събития.
	— О — подхвана вятърничаво тя, — защото съм най-малкото дете. Никой не се интересува от мен.
	Знаех, че не е съвсем така, а и имаше случаи, в които Индира не успяваше да дойде на срещата ни и след това се оплакваше, задето й се наложило да седи с часове в разни задушни шатри, докато родителите й си приказвали с този и онзи. Но в общи линии успявахме да се виждаме всеки ден.
	Една сутрин, когато времето ни заедно вървеше към края си и започвах да страдам при мисълта, че скоро щях да се върна в затвора на джайпурския Лунен дворец, тя се появи с грейнали от оживление очи.
	— Ела — каза и ме задърпа със себе си, чевръсто криволичейки през лабиринта от шатри.
	— Къде отиваме? — попитах я аз.
	— Ще видиш — отвърна загадъчно тя.
	След няколко минути пристигнахме в лагера на махараджата на Куч Бехар, който Индира ми беше показвала само отдалече.
	— Първо на първо — подхвана Индира, — ще те водя да се запознаеш с любимия ми слон. Още е бебе, само на две годинки е. Хич няма място тук, защото още не е обучена да върви с кервана, но аз настоях да я вземем. Щеше да й е много мъчно без мен и майка й.
	Като влязохме в голямата _пилкхана_*, ноздрите ми запариха от острата миризма на изпражнения. В просторното помещение имаше поне четирийсет слона, мислех си аз, докато Индира ме превеждаше покрай отделенията, поздравявайки всяко от животните по име. Стигнахме чак до края на редицата от отделения и в най-последното видях малкото слонче. Още като чу стъпките ни, животинчето изтръби с хобота си от радост.
	[* Обор за слонове. — Б.пр.]
	— Как си, Прима, хубавицата ми? — попита Индира, притисвайки лице към това на слончето. — Присъствах на раждането ти, нали помниш, миличка? — Прима уви хобота си около кръста на приятелката ми. Индира се обърна да вземе две чепки банани от голяма купчина.
	— Дити, _махутът_ ти ми позволи да те кръстя, помниш ли? — продължи да говори на животното, хранейки го. — Реших да я нарека Прима, което, както знаеш, на латински значи „първа“. Защото беше първото слонче, на чието раждане присъствах. — Очите на Индира проблеснаха към мен. — Сега й викам просто Прити*, защото е голяма красавица, не смяташ ли?
	[* От англ. — красив, хубав. — Б.пр.]
	Загледах се в нежните, доверчиви очи на слончето и изпитах абсурдна завист заради огромната любов на Индира към нея.
	— Да, много е красива — отвърнах накрая.
	Дребен, лешниковокафяв индиец изникна от нищото.
	— Дити, слуша ли те моята Прити?
	— Да, Ваше Кралско Височество, но сигурно вече й се прибира у дома.
	— С всички ни е така — съгласи се Индира.
	Възрастният _махут_ се поклони почтително и напусна отделението. Осъзнах, че за пръв път виждах как някой се отнася с приятелката ми както подобаваше — като с принцеса. На излизане от обора ме обзе внезапно отчаяние. Момичето, с което се бях смяла и веселила, сякаш ми беше сестра, принадлежеше на един друг свят, намиращ се чак в другия край на Индия. И съвсем скоро щяха да ми я отнемат.
	Чувството на прииждащи сълзи ме накара да мигам възможно най-бързо, за да ги възпра. Индира се беше превърнала в центъра на моята вселена, но съзнавах, че аз самата бях едва точка в периферията на нейната. В най-добрия случай просто я бях забавлявала за няколко седмици. А сега щеше да отлети към някое друго забавление като пеперудата, каквато беше.
	Опитах да спра потока на мислите си и да бъда благодарна поне за времето, което бяхме прекарали заедно. През цялото ми детство майка ми ме беше хокала за внезапните ми пристъпи на меланхолия, твърдейки, че имам вродена склонност да се отдавам изцяло на тъгата. „Надарена си с умението да намираш щастие, но и си предразположена към внезапно отчаяние“, беше ми казала веднъж.
	— Хайде де, побързай. Искам да те запозная с още някого — пришпори ме Индира.
	Изтръгнах се смело от унеса си и изрових усмивка от дълбините на душата си.
	— Какво е този път? Животно, минерал или човек?
	Това беше една от любимите ни игри и Индира се усмихна.
	— Определено е човек. Искам да те запозная с майка ми.
	При тези й думи сърцето ми запрепуска. В зенаната ни често се говореше за ослепително красивата Айеша, _махарани_ на Куч Бехар. Бях чувала злобните коментари на Джамира и майка й, че Айеша се имала за много по-важна от останалите махарании само защото се била срещала лично с императорката на Индия, самата Виктория, в Бъкингамския дворец.
	— Тя говори английски и носи западняшки дрехи по време на пътешествията си в Европа! — беше се възмутила майката на Джамира. — Но колкото и френски дизайнерски дрехи да носи, с колкото и бижута да я затрупва съпругът й, това не я прави по-добра индийка, нито пък кралица!
	Знаех, че никое от тези неща не беше истинската причина Джамира и майка й да са толкова вражески настроени към Айеша.
	Всичко идваше оттам, че бащата на Джамира беше посетил един неофициален прием в лагера на Куч Бехар преди четири дни и се беше върнал с новината, че достопочтената _махарани_ на Куч Бехар била най-красивата жена, която някога бил виждал.
	Дете мое, в онзи момент разбрах, че женската завист рядко бива подбудена от нечий интелект или обществено положение, или купищата богатства в съкровищницата й. Не, най-голямата причина за женската завист почти неизменно е способността на другата жена да омайва мъжете.
	— Мамо! — провикна се Индира, като влязохме в женското отделение на лагера на Куч Бехар. — Къде си?
	— Тук, скъпа — отвърна й копринен глас.
	Индира ме преведе през няколко шатри до красива веранда, засенчена от леко полюшващи се на вятъра _джакаранди_. Малко фонтанче ромонеше в центъра на вътрешния двор.
	— Водя ти приятелката ми Ани. Може ли да я доведа, за да се запознаете?
	— Разбира се, току-що приключих със закуската.
	Майката на Индира лежеше върху купчина копринени възглавници с поднос в скута си. Веднага го остави на земята, стана и тръгна към тях с протегнати към дъщеря си ръце.
	Дори това само по себе си беше необичаен жест — всеки път, когато влизах в стаята на _махараниите_ от моята зенана, трябваше да вървя приведена в дълбок _пранаам_, докато не ми дадяха разрешение да се изправя.
	— Мога ли да попитам къде се губиш, непослушнице моя? — попита майка й с усмивка, прегръщайки Индира.
	Аз се възползвах от момента да огледам жената, която бе станала тема на толкова много сплетни в лагера ни. Айеша не носеше нито грам бижута или грим. Стройното й тяло беше загърнато в семпла копринена роба, а дългата й, тъмна, къдрава коса се разстилаше свободно край раменете й. Докато стоях на мястото си, усетих как огромните й, интелигентни кехлибарени очи — същите като на дъщеря й — отскачат към мен и ме оглеждат оценително. Бащата на Джамира имаше право — тя несъмнено беше най-красивата жена, която бях виждала някога.
	— Просто отидох да покажа на Ани слончето ми, мамо.
	Майка й се усмихна и я целуна по главата.
	— Е, в такъв случай най-добре ме запознай с новата си приятелка.
	— Да, разбира се. Ани, това е майка ми, Айеша. Мамо, това е Анахита Чаван.
	— Здравей, Анахита.
	Жената ми се усмихна приветливо със съвършено оформените си червени устни, разкриващи здрави бели зъби. Аз стоях насреща й, онемяла от смайване. Изумителната й непринуденост не само спрямо дъщеря й, но и спрямо мен, единствено подсилваше чара й. Накрая съумях да долепя дланите си и да склоня глава в традиционния _пранаам_.
	— За мен е чест да се запозная с вас — скалъпих, съзнавайки, че се изчервявах чак до корените на косата си от срам.
	— Елате, поседнете при мен да изпием по един чай.
	Айеша ни поведе с грациозни стъпки към възглавниците и ни покани да седнем от двете й страни. Не знаех дали е редно, тъй като беше нечувано една махарани да седи на еднаква височина с подчинените си. В нашата зенана прислужничките седяхме на пода, а господарките — на столове над нас.
	След като Индира коленичи върху възглавниците до майка си, аз последвах примера й, опитвайки да си придам възможно най-дребен и незначителен вид. Айеша плесна с ръце и от шатрата моментално се появи една прислужничка.
	— Чай — нареди й тя, а прислужничката се поклони и изчезна. — Е, Анахита — подхвана Айеша, обръщайки се към мен, — в последно време Индира не говори почти за нищо друго, освен за новата си приятелка. Каза ми, че владееш английския отлично. Къде го научи?
	— От баща ми, Ваше Височество, той беше писател и учител — съумях да отговоря, макар и останала без дъх.
	— Образованието е истинско съкровище, момичето ми. За жалост много други бащи все още вярват, че не си струва да пълнят главите на дъщерите си с познания. Може би ще успееш да покажеш на дъщеря ми какво се постига с малко повече дисциплина — каза тя, разрошвайки ласкаво косата на Индира. — Много е умна, навярно по-умна от братята си, но в момента не подхожда с търпение към уроците.
	— Мамо, знаеш, че искам да стана укротителка на тигри, не професорка!
	За пореден път оставах смаяна от лекотата и искреността, с която си говореха двете.
	— Индира ми каза, че живееш в Лунния дворец в Джайпур? — продължи майка й.
	— Да, така е.
	— Джайпур е много красив град — усмихна се тя.
	Чаят пристигна и докато му се наслаждавах, не можех да повярвам, че споделям този обичай и купчината копринени възглавници с прочутата и прелестна _махарани_ на Куч Бехар.
	— Мамо, не мога да се разделя с новата си най-добра приятелка, когато си тръгнем оттук — заяви ненадейно Индира. — Затова искам да я вземем при нас в двореца на Куч Бехар.
	Отново се изчервих и сведох поглед към краката си. Айеша вдигна едната си съвършено оформена вежда.
	— Разбирам. — Спокойният й поглед кацна върху мен. — Говорили ли сте с дъщеря ми по тази тема, Анахита?
	— Ами… ние… не, Ваше Височество — изпелтечих аз.
	— Индира, едва ли Анахита би искала да напусне семейството, дома и приятелите си, за да заживее с нас. Пак постъпваш егоистично. Извинявам се за поведението на дъщеря ми, Анахита. Понякога говори, без да се замисля.
	— Но, мамо, толкова съм самотна в двореца сега, когато братята и сестра ми вече са на училище. Пък и нали сама каза, че Ани можело да ми помага с ученето и английския — продължи умолително Индира. — В момента е спътница на принцеса Джамира и прави точно същото за нея.
	— В такъв случай Анахита има още една причина да не желае да се мести. Сигурна съм, че много би липсвала на горката принцеса Джамира. Не може просто да крадеш хората, скъпа ми Индира, колкото и да ти се иска.
	В този момент отворих уста с желанието да кажа, че не би имало нищо по-хубаво от това да бъда „открадната“ от чудесната ми нова приятелка. Но езикът ми отказа да оформи думите, затова просто си замълчах с тъга в сърцето, докато Айеша мъмреше дъщеря си за егоизма й.
	— Но, мамо, ти не разбираш — ние сме неразделни! Ако Ани не може да дойде с мен, навярно ще се стопя от скръб — настоя Индира.
	— В такъв случай може да поканим Ани да ни дойде на гости — утеши я махарани. — Нали позволяваш да ти викам Ани? — попита ме тя.
	— Разбира се, Ваше Височество — побързах да отвърна аз. — И да, би ми било много приятно да ви гостувам.
	— Значи ще го уредим, скъпа моя. А сега трябва да стана, за да се облека. Чака ни официален обяд с вицекраля. — Айеша се изправи, а аз моментално скочих на крака. Тя ми се усмихна отново. — Беше ми приятно да се запознаем, Ани. Надявам се скоро да ни посетиш в Куч Бехар.
	Индира също трябваше да присъства на обяда, затова се върнах сама в лагера ни, хулейки се, задето не бях проговорила, когато ми се беше удала възможност. Трябваше да им кажа, че бях готова да се преселя дори на луната, ако там щях да съм с новата си най-добра приятелка.


	Дурбарът вървеше към края си, а с Индира се виждахме все по-рядко и по-рядко. Вече събирахме лагера ни в подготовка за дългия път към Джайпур.
	— Какво ти има днес? — попита ме Джамира. — Приличаш на котка с настъпена опашка. Не си ли прекара хубаво тук?
	— Да, разбира се.
	— В такъв случай трябва да си благодарна, че те доведох.
	— Много съм ти благодарна, Джамира.
	Тя сви устни и ми обърна гръб. Съзнавах, че не й бях засвидетелствала признателността и уважението, които изискваше от мен, но не ме беше грижа. В компанията на Индира и майка й се бях чувствала желана и ценена. Чувството беше толкова прекрасно и ново за мен.


	В последната ни нощ в Делхи си легнах в шатрата, която споделях с Джамира, мъчейки се да възпра сълзите си. Знаех, че тръгваме рано сутринта и няма да успея да се сбогувам с Индира. Сълзите запариха в дъната на очите ми и им позволих да се излеят по бузите ми. Дори не се бяхме сетили да си разменим адреси за кореспонденция и се чудех дали писмо, адресирано до „Принцеса Индира в двореца на Куч Бехар“, щеше да я достигне.
	Освен това, мислех си с тъга в душата, тя щеше да се върне към приказния си живот на принцеса и почти със сигурност щеше да забрави за мен. Най-накрая успях да се унеса в неспокоен сън, озвучаван от хъркането на Джамира.
	Когато чух гласа на Индира да шепне името ми, реших, че сънувам.
	— Ани! Събуди се, събуди се!
	Отворих очи и я видях срещу себе си. Подскочих в леглото, моментално разбудена.
	— Как влезе тук? — попитах шепнешком. Джамира се размърда в леглото до моето.
	Индира опря показалец до устните си и протегна ръка да ме издърпа от леглото. Избягахме от спалното помещение като два призрака в белите ни нощници и се запрокрадвахме през спящия лагер, докато не намерихме едно незавързано крило на шатрата, през което пропълзяхме навън. Индира ме издърпа между две други шатри, където нямаше опасност да ни видят.
	— Дойдох да се сбогуваме — каза тя.
	Всички ужасни, черни мисли, с които бях заспала, се изпариха наведнъж. Индира бе дошла да се сбогува с мен посред нощ и аз се чувствах гузна, задето се бях усъмнила в нея. Очите ми отново плувнаха в сълзи. Протегнах спонтанно ръце към нея и тя влезе в обятията ми, прегръщайки ме силно.
	— Толкова ще ми липсваш — проплаках върху рамото й.
	— И ти на мен — каза тя през сълзи. — Но не се безпокой, скъпа ми Ани, ще намеря начин да те взема при мен в Куч Бехар и ще останем заедно завинаги.
	— Инди, не виждам как…
	— Повярвай ми — прошепна тя, — винаги има начин. А сега трябва да се връщам, преди да са разбрали, че ме няма, но — тя свали малкото златно талисманче с божеството Ганеша от врата си и го закачи около моя — ти подарявам това, за да не ме забравиш никога. Довиждане, сестричке, обичам те. И ти обещавам, че не след дълго ще се съберем отново.
	С последно дяволито проблясъче в очите Индира хукна като малко духче в нощта.


	Ръката ми докосна деколтето на корсета ми стотици пъти по дългия път до Джайпур. Под него се криеше талисманът на Индира; не смеех да го покажа пред Джамира — толкова беше изящен, че незабавно щеше да реши, че съм го откраднала.
	Веднага щом се прибрахме в Лунния дворец, всички край мен като че ли бързо се върнаха към нормалната рутина на живота си. Аз обаче не успявах, колкото и да се стараех. Постоянно мислех за плана, който щеше да роди главата на Индира. Беше се заклела, че няма да ме разочарова.
	Но началото на 1912-а година донесе няколко седмици без нито дума от нея, макар и често да се взирах в очите на глинения тигър, молейки се Индира да си спомни за мен.
	В края на януари, тъкмо когато започвах да губя надежда, най-неочаквано получих покана от майката на Джамира да се явя в покоите й.
	— Ела — извика ме моята майка и се зае да чисти грубо лицето ми с парцал и да разресва косата ми. — Трябва да изглеждаш възможно най-добре пред _махарани_.
	Като ме въведоха в покоите й, изпълних традиционния дълбок _пранаам_ в знак на уважение.
	— Моля, седни, дете. Ти също, Тира — покани ни _махарани_.
	Двете седнахме с кръстосани крака на пода пред нея.
	— Тази сутрин получих писмо от Айеша, почтената _махарани_ на Куч Бехар. В него ми съобщава, че дъщеря й Индира се била сближила с теб, Анахита, по време на Коронационния дурбар. Вярно ли е?
	Обмислих въпроса й, колебаейки се как да отговоря. Може би възприемаше приятелството ми с друга принцеса като обида срещу собствената й дъщеря. Потърсих улики по лицето й, но то беше затворено и безизразно, както винаги.
	Затова реших да й кажа истината.
	— Да, Ваше Височество, станахме си приятелки.
	— И то толкова големи, че принцеса Индира отказвала да яде, докато не те види. По думи на майка й, направо се била поболяла.
	Не можех да преценя дали нашата махарани вярва на писмото, или не.
	— Много ли е болна? — попитах тревожно аз.
	— Достатъчно, че майка й да ме помоли лично да те изпратя незабавно в Куч Бехар, за да видиш принцеса Индира.
	Обърнах очи към майка ми, чието лице също не издаваше нищо.
	— Какво мислиш по въпроса, дете? — попита ме _махарани_.
	Направих всичко възможно да изглеждам сериозно и угрижено, решавайки, че не би било уместно да й споделя как огънят, който доскоро бе тлеел в душата ми, внезапно бе лумнал като пищна заря.
	— За мен би било чест да помогна на принцеса Индира, ако наистина има нужда от мен — отвърнах накрая, свела глава, за да не видят двете жени искрената радост, която несъмнено озаряваше очите ми.
	— Ами ти, Тира? — попита _махарани_. — Съгласна ли си да пуснеш дъщеря си толкова далеч за седмици наред?
	Естествено майка ми вече знаеше накъде ме дърпа сърцето. Затова кимна.
	— И за мен би било чест дъщеря ми да изпълни волята на Нейно Величество.
	— Вече разговарях с принцеса Джамира и тя също е съгласна да пусне Анахита — добави _махарани_.
	Едвам се сдържах да не вдигна очи към небесата и да благодаря на всички богове. Нежеланието на Джамира да ме задържи далеч не ме изненадваше. Трябваше й много по-сервилна другарка от мен.
	— Щом всички сме съгласни, Анахита, почтената _махарани_ на Куч Бехар ще уреди пътуването ти до двореца си.
	— Благодаря ви, Ваше Височество — казах аз, свеждайки глава в поклон. — Кога заминавам? — не се стърпях и добавих.
	— Веднага щом пътешествието ти бъде уредено.
	Двете с майка ми напуснахме покоите й. Веднага щом се отдалечихме достатъчно, тя ме прегърна. После вдигна лицето ми към своето и впери поглед в очите ми.
	— Нали това искаш? — попита ме тя.
	— Повече от всичко, _мааджи_.


>>	9

	И това, скъпо мое дете, наистина обърна нова страница в живота ми, както бе предсказал астрологът някога. Един адютант бе изпратен да ме придружи по пътя от Джайпур до Куч Бехар. Когато слязох от влака, движещ се по единична релса, за да достигне Куч Бехар, най-североизточната провинция на Индия, видях далечните очертания на великите Хималаи, сякаш изваяни на хоризонта. Един носач пренесе очукания пътнически куфар, служил някога на баща ми, до теглената от кон _тонга_, която бяха изпратили да ме вземе.
	Преди да напусна Джайпур, бях прочела колкото можах за далечната провинция на Индира. Трудно би било за всеки непосещавал Индия човек да си представи как една страна може да съчетава в себе си толкова различни климати и пейзажи. Индия е земя на контрасти и всеки неин щат е дом на всевъзможни култури, езици и народи. Макар и чужденците да я смятат за хомогенна, всичко в нашата велика страна е драматично и разнообразно.
	Още докато коларят ми помагаше да се кача на _тонгата_, дрехите ми вече полепваха по влажната ми кожа. Тукашният климат беше горещ и влажен, така различен от сухия задух на Джайпур.
	Докато пътувахме през града, ми правеше впечатление, че къщите бяха елементарни, изградени от бамбук и тръстика, с покриви, погълнати от изобилни хибискуси. Бяха издигнати на високи подпори, които ги защитаваха от буйните наводнения през мусонния сезон. Тук никой не пилееше пари по солидни каменни къщи като тези в Джайпур, чийто живот можеше да продължи цели двеста-триста години. Жителите на Куч Бехар знаеха, че следващото наводнение или земетресение можеше да изравни домовете им със земята.
	Докато копитата на коня трополяха по прашните червени пътища, аз надничах през прозорците, нетърпелива да зърна двореца. Доста се поотдалечихме от града, преди да се разкрие пред очите ми. Изглеждаше гигантски с двете си огромни крила, разгръщащи се откъм внушителната куполна централна част. Навлязохме в парка, чиито тучни, добре поддържани ливади се ширеха във всяка посока. Дочух тръбенето на слонове откъм _пилкханата_ и зърнах огромното езеро, простиращо се пред цялата фасада на двореца.
	Макар и да не бях пътувала много по света, още от пръв поглед ми направи впечатление, че дворецът не е построен в чисто индийска традиция, а и скоро щях да открия, че вътрешният му дизайн е заимстван от английския тип имения. Масивната тухлена конструкция и липсата на типичните за индийската архитектура изящни резби по прозорците му придаваха по-суров вид в сравнение с разкоша на Лунния дворец в Джайпур.
	Винаги съм намирала за любопитен контраста между вътрешната и външната атмосфера на индийските дворци; може да изглеждат безлюдни в очите на случайния минувач, тъй като почти всички дейности се извършват в множеството сенчести вътрешни дворове, проектирани с едничката цел да бранят обитателите на двореца от знойното индийско слънце. Пишейки тези редове, осъзнавам, че тази картина представлява уместна метафора за човешките същества като цяло; много често спокойната им, кротка външност прикрива будния дух вътре в тях.
	И случаят с двореца на Куч Бехар се оказа точно такъв. Когато _тонгата_ спря и коларят ми отвори вратата, осъзнах, че не бяхме срещнали жива душа, откакто бяхме влезли в парка.
	Коларят тъкмо сваляше малкия ми куфар, когато дочух нечий глас зад себе си.
	— Изненада!
	Индира скочи като маймунка на гърба ми, увивайки слабите си, мургави ръце около врата ми.
	— Ох! — изпъшках аз, когато приятелката ми заплете гривната си в косата ми. В този момент скочи от гърба ми и ме завъртя към себе си.
	— Ти си тук! Казах ти, че ще го уредя!
	— Да, тук съм — съгласих се аз, изтощена от дългото пътуване и неочаквано свенлива пред нея след седмиците на раздяла.
	Веднага заоглеждах лицето й за следи от болестта, описана с толкова силни думи в писмото на майка й. Но очите й искряха, гъстата й, черна коса проблясваше в синьо под слънцето, а слабата й фигура не изглеждаше по-измършавяла, отколкото при последната ни среща.
	— Нали уж беше тежко болна — смъмрих я аз. — Почти не спя от тревога по теб, откакто научих.
	Тя сложи ръце на кльощавите си хълбоци и врътна очи.
	— Е, бях — отвърна вироглаво. — В интерес на истината бях толкова болна, че не можех да сложа храна в устата си седмици наред. Мама водеше купища доктори да ме лекуват. Всичките бяха единодушни, че вехна по нещо. Или по _някого_. А после, когато мама се съгласи да те доведе тук, станах от леглото и внезапно се почувствах гладна и здрава. Същинско чудо, нали? — Индира размаха драматично ръце към небесата. — От онзи момент насам ям като вълк. — Очите й попаднаха върху мен и придобиха сериозен вид. — Толкова много ми липсваше, Ани. Мисля, че щях да умра, ако не се беше появила.
	Не можех да повярвам що за номер беше изиграла, само и само да си ме върне. Явно вродената ми недоверчивост, особено по отношение на кралски особи и принцеси, беше намерила израз в очите ми.
	— Ани, признай си, съмнявала си се в мен.
	Сведох безмълвно глава, после вдигнах поглед към нея, хващайки ръцете й в моите.
	— Да, прости ми, но се съмнявах. И ще ми е за последен път, скъпа ми приятелко.


	Първите ми няколко дни с Индира в двореца на Куч Бехар бяха изпълнени с нови и прекрасни изживявания. Тукашният живот и ежедневието ми бяха коренно различни от тези, с които бях свикнала в Джайпур. Всички жени от предишната ми зенана ме бяха предупреждавали многократно, че почтената _махарани_ на Куч Бехар не управлявала женското си отделение в подобаващ индуски стил. Не само че не се придържала към правилата на _пурда_ зад стените на двореца си, но и често плавала към далечни страни със семейството си. А това директно отлъчваше цялото кралско семейство от строгите канони на индуизма.
	Джайпурските дами ми бяха съобщили с печални изражения, че Айеша била по-скоро западнячка, отколкото индийка. И че в двореца й винаги имало чуждестранни гости, включително европейски аристократи и американски актьори. Аз бях кимала със същото печално изражение, слушайки критичните им тиради. Едва ли им беше хрумнало, че описанията им единствено ме изпълваха с невъобразимо вълнение.
	Както научих впоследствие, почти всичко, което ми бяха казали, излизаше вярно. Тукашната _махарани_ ръководеше двореца и семейството си по изцяло съвременен модел. Всяка сутрин двете с Индира ставахме призори и тръгвахме към конюшните, където ни чакаха два съвършено поддържани и оседлани коня. В началото дишах праха на Индира, която се оказа умела ездачка. Препускайки стремглаво през парка със смях и радостни възгласи на уста, докато вятърът брулеше бузите ми, се чувствах истински жива и свободна, и по-щастлива от всякога преди.
	Бяха ми нужни няколко седмици да я надбягам, но когато това се случи, Индира изкрещя от чисто доволство заради триумфа ми.
	През седмицата след закуска се отправяхме към голямата зала, където взимахме уроци при частен учител. Индира беше страшно разсеяна и само с големи усилия успявах да я накарам да се съсредоточи. Наблюдавах я как гледа унесено през прозореца, очаквайки момента, в който щеше да изхвърчи от стаята и да навести безценното си слонче Прити, да го поязди за малко или да поиграе тенис на образцовия корт.
	Аз, от своя страна, приемах с огромно удоволствие възможността да обогатя познанията си. Британският ни учител беше професор по английска литература, който непрестанно подклаждаше дългогодишната ми любов към книгите. Като се замисля, май и той беше толкова щастлив, че присъствах в класната стая, колкото аз — да бъда негова ученичка. Подобрих значително английския си речник, както ме беше помолила Айеша, за да мога да говоря с дъщеря й на чуждия език колкото може по-често.
	_Махарани_ беше наела и британска гувернантка, на която беше поверила грижите за най-малката си дъщеря. Госпожица Рийд беше добродушна жена, видимо загубила всякаква надежда да превърне дивата си повереничка в дама.
	Индира многократно не зачиташе молбите й да се яви навреме за някой официален обяд или да чете кротко в класната стая след това. Веднага щом госпожица Рийд й обърнеше гръб, Индира ми намигваше и ме повеждаше към поредното ни приключение навън.
	Едно от любимите ми места в двореца беше внушителната библиотека, съдържаща безценни първи издания на писатели от цял свят. Стъклените вратички на шкафовете, в които бяха подредени книгите, бяха неизменно заключени; множеството томове служеха просто като впечатляваща украса и се съмнявах някое от заглавията да беше прочетено дори веднъж. Често се дивях на претрупаните рафтове и пръстите ме сърбяха да взема някоя от ценните антики в ръцете си. Налагаше ми се да се задоволявам с оръфаните копия на „Брулени хълмове“, „Оливър Туист“ и шекспировия „Хамлет“, които учителят ми беше донесъл със себе си от Англия. Бях ги прочела незнайно колко пъти през дългите, спокойни следобеди в двореца.
	През много от останалите следобеди си почивах в красивата, просторна спалня, която споделях с Индира. Лежах на леглото си, взирайки се в небесносините стени, украсени с ръчно рисувани хималайски маргаритки, и сърдечно благодарях на боговете, задето ме бяха довели тук. Индира, навярно защото пропиляваше толкова много енергия в будните си часове, заспиваше моментално, докато аз самата премислях всички случки от деня.
	На свечеряване дворецът сякаш оживяваше. Това беше любимият ми момент от денонощието; трепетното очакване на предстоящата вечер изпълваше всяка душа. На вечеря винаги ни гостуваха множество интригуващи гости от цял свят. Двете с Индира гледахме как прислужниците кръжат около огромната маса в трапезарията и редят по нея чинии и чаши от чисто злато, тежки ножове и вилици, инкрустирани със скъпоценни камъни, и големи вази с разкошни цветя. Някой от слугите обхождаше стаите на долния етаж, полюшвайки сребърен _дхуан_*, и въздухът се пропиваше с аромата на тамян.
	[* Кандилница. — Б.пр.]
	В първата ми нощ в двореца, след като бяхме вечеряли, бе започнал следващият ни ритуал. Когато Индира ми беше казала къде отиваме, бях останала смаяна.
	— Ще гледаме как майка ти се облича и подготвя за вечерта? Но защо? — бях попитала аз.
	— Не знам, просто обича всички да сме при нея — бе свила рамене Индира.
	По пътя ни през огромния, куполест салон, наречен Дурбар Хол, който образуваше централната част на двореца и имаше вход, достатъчно висок, че през него да премине възрастен слон с _хауда_ на гърба, си бях мислила колко ли неудобно бих се чувствала аз, ако трябваше да се преобличам пред публика.
	Влизайки в покоите на _махарани_, се бях сащисала при вида на многобройната компания, струпана в будоара й. Стаята гъмжеше от прислужнички, роднини, гости и деца. И там, в центъра на цялата тази суматоха, пред тоалетната си масичка от изкусно издялан седеф, седеше самата _махарани_.
	Индира ме беше издърпала през навалицата, право до майка си.
	— Ани е тук, мамо, ето я! — беше възкликнала радушно.
	— Виждам. — _Махарани_ се беше усмихнала приветливо и на двете ни. — И се надявам, скъпа ми Индира, че здравето и апетитът ти ще се възстановят. — После двете си бяхме разменили иронични погледи на взаимно просветление. — Добре дошла, Ани, дано бъдеш много щастлива в двореца ни.
	— Благодаря ви — бях отвърнала аз, — несъмнено ще бъда.
	Признавам, че онази първа вечер почти не обърнах внимание на думите й. Бях толкова запленена от лицето й, почернените й очи, съвършените й устни, които прилежно оцветяваше в червено с помощта на четчица и бурканче с пигмент. Благоуханието на любимия й френски парфюм бе изпълнило въздуха, докато едновременно се подготвяше за вечерта и събеседваше с антуража си, превключвайки вещо между хинди, английски и бенгалски, в зависимост от това с кого разговаряше.
	— Хайде — беше ме подканила Индира, — ще ти покажа и другите стаи на мама. — Тя ме издърпа в банята, обзаведена с вана в западен стил — ние самите седяхме върху груба дървена пейка, докато някоя прислужница ни обливаше безцеремонно с вода от голяма сребърна урна, — и в просторната бяло-златиста спалня, доминирана от огромно мраморно легло. По продължение на целите й покои се простираше сенчеста веранда, водеща към вътрешен двор, който тънеше в джакардови дървета, хибискуси и жасмин.
	Синко, ако на света съществуваше истинска приказна кралица — млада, красива, добросърдечна и живееща в неземен дворец, то това беше Айеша, _махарани_ на Куч Бехар. И аз, като всички останали, бях омагьосана от нея.
	По-късно, когато _махарани_ — зашеметяваща в изкусно бродираното си смарагдовозелено сари — най-сетне беше готова да посрещне гостите си, двете с Индира се бяхме върнали в стаята си, където госпожица Рийд ни беше пришпорила да обличаме нощниците и да лягаме по леглата.
	— Не смяташ ли, че моята майка е най-красивата жена на света? — ме беше попитала Индира.
	— Да, наистина е най-красивата — бях отвърнала без капка колебание.
	— А най-хубавото е — беше продължила сънено тя, — че родителите ми са лудо влюбени един в друг. Баща ми я боготвори. А той е най-красивият мъж на света. Нямам търпение да те запозная с него.
	Тънка ръка се беше протегнала в тъмнината откъм отсрещното легло и аз я бях посрещнала с моята.
	— Лека нощ, скъпа Ани — беше казала с доволна въздишка Индира. — Толкова се радвам, че си с мен.


>>	10

	Една сутрин, когато получих писмо от майка ми, осъзнах, че съм прекарала почти два месеца в Куч Бехар. Разбира се, първоначалната уговорка беше да остана при Индира само няколко седмици. Макар и със срам, ще си призная, че се бях потопила в новия си живот дотолкова, че бях загубила всякаква представа за времето. В писмото си майка ми ме питаше кога възнамерявах да се върна у дома. Внезапното прозрение, че времето ми в Куч Бехар беше ограничено, ме порази като гръм от ясно небе.
	До този момент двете с Индира вече бяхме станали буквално неразделни и тя веднага разтълкува изражението ми.
	— Какво има?
	Вдигнах поглед от писмото.
	— Майка ми ме пита кога ще се прибера.
	— Къде? — учуди се Индира.
	— В Джайпур, разбира се.
	— Но ти не можеш да си тръгнеш — отвърна тя. — Вече живееш тук с мен. Може да поканим майка ти на гости.
	— Едва ли ще й се пътува толкова.
	— Ще говоря с мама, тя ще измисли нещо.
	Сърцето ми заседна в устата ми, а Индира изтърча да търси майка си. Ами ако _махарани_ беше толкова заета, че просто беше забравила кога трябва да си отида вкъщи. Ами ако — изтръпнах от ужас — трябваше да се върна в зенаната в Джайпур и да остана там завинаги?
	Индира се върна след половин час, кимвайки доволно.
	— Не се безпокой, Ани. Мама ще намери решение. Винаги успява.
	Същата вечер, когато се събрахме в будоара на _махарани_, какъвто беше обичаят, тя ме привика до огледалото си.
	— Индира ми каза, че на майка ти й било мъчно за теб и искала да те види.
	— Да, така ми пише в писмото си — отвърнах тревожно аз.
	— Разбирам я напълно. Никоя майка не иска да бъде лишена от детето си. Затова ще я поканим на гости.
	— Благодаря ви, Ваше Височество. — Поклоних й се почтително, макар че исках да обсипя прелестното й лице с целувки от радост.
	— Веднага ще й изпратя писмо. И бездруго се канех да й пиша, тъй като искам да обсъдя един друг въпрос с нея.
	Сърцето ми подскочи от облекчение. Може би нямаше да ме изпрати обратно в Джайпур.
	Няколко дни по-късно Айеша се появи в общата ни стая с Индира. Само че не търсеше дъщеря си, а мен.
	— Ще ми правиш ли компания, Ани? — попита тя, посочвайки към вратите на верандата.
	— Може ли и аз да дойда, мамо? — примоли й се Индира.
	— Не — отвърна категорично майка й. — Искам да говоря с Ани насаме.
	Последвах _махарани_ до една от пейките под прохладната сянка във вътрешния двор. Дори по ежедневното си облекло, състоящо се от туника и панталони, което носеше в отсъствието на гости, сияеше от красота.
	— Ани, ненапразно исках да говоря с теб, без дъщеря ми да присъства.
	— Да, Ваше Височество?
	— Харесва ли ти животът тук?
	— О, да, Ваше Височество — уверих я въодушевено аз.
	— Искаш ли да останеш при нас за по-дълго?
	— О, да, ако нямате нищо против. Много съм щастлива тук! — Пламенността на думите ми навярно не й остави никаква причина за съмнение.
	_Махарани_ извърна очи и впери поглед в далечината. Накрая въздъхна и каза:
	— Исках да го чуя от твоите устни. Наясно съм колко своеволна е Индира и колко я е разглезил животът й на принцеса. Съзнавам и че тъй като е най-малката в семейството и галеница на всички, винаги се е радвала на повече свобода, отколкото й се полага. Аз поемам отговорността за това. Знам, че й липсват братята и сестра й и се чувстваше много самотна, преди ти да дойдеш в двореца. Въпреки това не може да очаква всяко нейно желание да бъде задоволявано, особено ако то засяга живота на друг човек.
	— Обичам я — казах аз. Това бяха най-простичките и искрени думи, които можех да изрека.
	_Махарани_ се обърна към мен с усмивка.
	— Знам, Ани. Виждам го в очите ти. А истинското приятелство, съчетаващо любов, преданост и вяра, е много рядко и скъпоценно нещо. Надявам се и за твое, и за нейно добро това приятелство да остане с вас и за в бъдеще. И все пак — Айеша протегна ръце към моите и ги обви в дланите си с внезапно притъмняло лице — ти също си имаш свои собствени мисли и желания. И трябва да ми обещаеш, че никога няма да се страхуваш да им дадеш израз. Индира има силен характер. — _Махарани_ се умълча за миг с усмивка на устни. — За жалост, виждам много от себе си в нея. Но не й позволявай да те командва. Това би било вредно както за теб, така и за дъщеря ми.
	— Да, Ваше Височество — съгласих се аз, дълбоко трогната от факта, че ме считаше достойна за съветите си. В този момент осъзнах защо Айеша, прочутата _махарани_ на Куч Бехар, бе останала в сърцето на всеки, който бе имал щастието да я срещне.
	Тя разбираше човешката природа.
	— И така, майка ти ще пристигне след около седмица. Тогава ще разговарям лично с нея.
	— Благодаря ви, Ваше Височество.
	— Аз трябва да благодаря на теб, Ани. — Тя пусна ръцете ми и ги потупа нежно с дългите си, хладни пръсти, преди да се изправи. — Вярвам, че дъщеря ми е имала огромен късмет да намери приятелка като теб.


	Две седмици по-късно майка ми пристигна в двореца на Куч Бехар.
	— Ани, колко си пораснала само! — възкликна тя, когато я посрещнах и я поведох на разходка из двореца.
	Личеше си колко е впечатлена от множеството стаи, обзаведени с безценните съкровища, които Айеша бе събирала от цял свят. Аз самата вече бях привикнала към разкоша на новия ми дом.
	— Къде е _зенаната_? — попита ме тревожно тя.
	— О — махнах небрежно в посока на женското отделение, — някъде там.
	— Но нали тукашната _махарани_ живее в _зенаната_ с останалите жени?
	— Не, _мааджи_, има си свои собствени покои.
	Усещах смущението на майка ми, докато я развеждах през общите помещения на двореца. Наоколо кръжаха множество помощници и слуги от мъжки пол, които не ни обръщаха никакво внимание. Макар че благодарение на лечителската си професия и напредничавото вярване на баща ми, че жените имат право на образование майка ми беше по-подготвена за свободния начин на живот тук в сравнение с много от връстничките си, усещах, че е притеснена. Никога досега не се беше появявала незабулена пред друг мъж, освен баща ми.
	— Двете с принцеса Индира наближавате момента, в който ще се превърнете в жени. Тогава поне няма ли да приемете _пурда_ и да заживеете в _зенаната_?
	— Не знам, _мааджи_ — отвърнах искрено аз, докато пиехме чай в малкия вътрешен двор пред спалнята ни. — Ще трябва да попитам. Или пък ти. Знам, че и _махараджата_, и _махарани_ са близки приятели с Рабиндранат Тагор, на когото татко се възхищаваше толкова много. Той не одобрява _пурда_ — изтъкнах в опит да я примиря с идеята, напомняйки й за възлюбения й съпруг.
	И до ден-днешен си спомням напрежението по лицето на майка ми, докато се мъчеше да избере между старото и новото.
	— А сега бих искала да си почина — каза тя накрая. — Дълго пътувах.
	Знаех, че вечерта майка ми щеше да получи покана от _махарани_ да се яви в будоара й, за да се запознаят. Сърцето ми подскочи при мисълта за онова, което я очакваше там. Мястото представляваше свещен олтар на съвременния бит, а висшата жрица, с френския й парфюм и западна премяна, щеше единствено да подсили почудата на майка ми.
	Ами ако _мааджи_ сметнеше, че тук не ме възпитават на истинските индуски ценности? Тогава щеше да има пълното право да ме отведе със себе си в Джайпур.
	Естествено, опасенията ми се оказаха напразни. Когато двете с Индира въведохме майка ми в будоара, Айеша стана и жените пред нея й направиха път, за да я посрещне лично. Вече беше облечена в златисто _сари_, по шията й блестяха диаманти, а голямото рубинено украшение на носа й отразяваше светлината от кристалния полилей над нея.
	— За мен е чест да се запознаем, Ваше Височество — каза майка ми, превивайки се надве от почит. Докато наблюдавах двете жени, осъзнах колко огромна е разликата помежду им. Едната беше зашеметяващо красива, богата и независима, а другата — потъпкана от трудностите на живота след смъртта на баща ми.
	— Не — отвърна тихо _махарани_, — честта е моя. Родила си много специална дъщеря и се радваме, че е сред нас. А сега нека те водя в стаята ми за молитви, за да благодарим на Брахма, че ни е благословил с такова щастие.
	С тези думи Айеша поведе майка ми през тълпата от изненадани свидетели и двете потънаха в следващата стая, затваряйки вратата след себе си.
	Петнайсет минути по-късно, когато двете жени излязоха, вече си бъбреха като стари приятелки. Смущението на майка ми беше изчезнало напълно и аз също благодарих на боговете, че _махарани_ бе намерила правилния начин да я успокои.
	Същата вечер и майка ми като всички останали попадна под нежната магия на _махарани_. От устата й заваляха хвалебствия за изтънчения вкус на новата й приятелка, за дрехите й и завидните й познания относно философията, поезията и широкия свят. Двете споделиха една с друга вижданията си за аюрведичната медицина и _махарани_ бе удивена да чуе за свръхестествената дарба на майка ми.
	— Гледа ли й, _мааджи_? — попитах я нетърпеливо аз, когато се върна от покоите на Айеша един следобед.
	— Много добре знаеш, Ани, че това си остава между мен и _махарани_ — отвърна тя.


	До края на първата седмица майка ми вече се чувстваше достатъчно отпусната, че да се разходи с мен из градината, без да се крие от мъжки очи. Въпреки това отказваше да свали традиционния _гунгат_ от лицето си, за което я уважавах. Във всяко друго отношение обаче беше толкова очарована от двореца на Куч Бехар и обитателите му, колкото и аз самата.
	В деня преди майка ми да си тръгне Айеша я извика в покоите си за разговор на четири очи. С Индира знаехме за какво ще си говорят, затова ги чакахме тревожно отпред.
	— Ами ако майка ми настои да ме отведе със себе си? Сигурно ще умра! — прошепнах смутено.
	Индира седеше спокойно до мен, стиснала ръката ми.
	— Няма да поиска подобно нещо, Ани, обещавам ти.
	И се оказа права, разбира се. Майка ми излезе с усмивка на лице и ме отведе в стаята ни, за да поговорим насаме.
	— _Махарани_ ме попита дали съм склонна да те оставя в семейството им завинаги. Освен това ми предложи да те образова заедно с Индира — точно каквото баща ти би искал за теб.
	— Да, _мааджи_ — пророних аз.
	— Каза и че разбирала колко трудно щяло да ми бъде без теб, затова предложи да ви гостувам в двореца, когато семейството е тук. Е, дъще, искаш ли да останеш тук, след като аз тръгна за Джайпур?
	— О, _мааджи_, аз… — Очите ми се насълзиха. — Мисля, че искам, да. Макар че с теб ще сме разделени за цели месеци и ще ми липсваш жестоко. Но наистина вярвам, че татко би се радвал да продължа образованието си. А това няма как да се случи в _зенаната_ в Джайпур.
	— Тук безспорно ти се разкриват много по-големи възможности. А ти винаги си била специално момиче, _пиари_. — Тя ми се усмихна и докосна бузата ми с ръка. — Нали ще ми пишеш всяка седмица?
	— Разбира се, _мааджи_. Всеки ден, ако така искаш.
	— Веднъж седмично ще е достатъчно, скъпо дете. А аз ще те навестя тук след четири месеца, когато мусонът отмине. Обещавам ти, че времето ще мине неусетно.
	— Въпреки това ще ми липсваш.
	— И ти на мен. — Тя ме взе в обятията си. — Само не забравяй, че винаги ще бъда с теб.
	— Знам, _мааджи_ — отвърнах аз, притискайки се към нея.
	Още помня мъката в очите й, която ме подтикна да кажа:
	— Може би все пак трябва да се върна с теб в Джайпур.
	— Не, Ани — тя вдигна очи към небесата, — знам, че съдбата те е довела тук.
	И така, майка ми тръгна обратно към Джайпур, обсипана с подаръци от Айеша. Но макар че се беше сбъднала най-съкровената ми мечта и вече можех да нарека двореца на Куч Бехар свой постоянен дом, ме измъчваше лека болка при мисълта, че майка ми, духовно надарена и мъдра жена, бе така лесно убедена да се откаже от безценната си дъщеря.


	Същото лято, когато мусонният сезон ни връхлетя с пълна мощ и нагорещената земя зажили като с хиляди жила дори нашите загрубели ходила, със семейството на _махараджата_ и всички останали привилегировани индийци се преселихме в планинските резиденции, за да дишаме свежия, прохладен въздух. Пътувахме до Дарджилинг, приказно високопланинско кътче, разположено на над две хиляди метра надморска височина и прочуто с чаените си плантации, които се спускаха по злачните хълмове докъдето око стигаше.
	През това лято се зароди доживотната ми любов към Дарджилинг; дори далечната панорама на живописните Хималаи сама по себе си бе достатъчна да изпълни душата ми с трепет. Британците също се бяха научили да бягат от жегите в Дарджилинг и отдавна бяха превърнали града в свой. Редици бели вилички, кръстени на английски забележителности, се нижеха по хълмовете, а самото градче беше впечатляващо подредено и спретнато, за разлика от собствените ни индийски села. Мечтаех си един ден да посетя истинската Англия.
	В Дарджилинг се запознах с братята и сестрата на Индира. И тримата бяха излезли във ваканция от английското си училище. Бяха на седемнайсет, шестнайсет и петнайсет години и непрестанно глезеха малката си сестричка, но като виждах колко по-зрели са от нея, разбирах защо Индира се чувстваше като само дете. Минти, петнайсетгодишната й сестра, изглеждаше много улегнала и изтънчена. По време на вечеря с удивление слушах историите им за живота в Англия. Научих се да играя крокет по съвършено поддържаните ливади и станах веща в игрите на карти, благодарение на общителния Абивант, по-малкия от двамата братя на Индира. Най-впечатлена останах от Радж, по-големия брат на приятелката ми и пръв наследник на _махараджата_, чиито красота и чар ме караха да загубя и ума, и дума в негово присъствие.
	Къщата, в която живеехме, беше миниатюрна в сравнение с двореца в Куч Бехар, затова и атмосферата бе доста по-задушевна. Високото й разположение в планината я правеше достъпна само с коне и рикши, благодарение на което се наслаждавахме на уединеност и спокойствие.
	Често красивият махараджа — когото рядко бях виждала в Куч Бехар заради важните му управнически дела — се присъединяваше към семейството си за обикновен пикник в градината. В непринудената среда на Дарджилинг виждах желаното бъдеще на собствения ми живот: дълговечна, истинска любов между съпруг и съпруга. Виждах го в начина, по който очите им се срещаха по време на вечеря и в тайните усмивки, които си споделяха; в това, че ръката му често се плъзваше скришом върху кръста на _махарани_. Такава беше искрената привързаност, която си спомнях от брака на собствените ми родители.
	Макар че двамата управляваха цяло кралство и разполагаха с толкова малко лично време, истинската им сила извираше от възхищението и доверието, които изпитваха един към друг.
	Онова лято с Индира ставахме много рано и яздехме по стръмните пътеки към Тигров хълм, откъдето наблюдавахме изгрева над връх Еверест. И двете обичахме да посещаваме пазара в центъра на Дарджилинг, където тибетски и бутански търговци в огромни рунтави шапки продаваха стоката си. Без всякакво съмнение знаех, че по-щастлива не се бях чувствала в живота си и семейството на Индира ме беше приело безрезервно.
	Но макар светът да ми беше поднесъл доста изпитания, бях твърде млада, за да знам колко внезапно можеха да се килнат везните на живота. И че голямото щастие в даден момент не гарантираше същото в следващия.
	Мусонният сезон не бе така щадящ към по-непривилегированите индийци, живеещи доста под нашия планински рай. Прашни бури се вихреха по равнините, ежедневно покривайки всичко с тънък слой прахоляк, който се промъкваше дори през най-тънката пукнатина в затворен с кепенци прозорец. Реките преливаха от мусонните дъждове и буйните им води повличаха червената пръст, опустошавайки всичко по пътя си.
	Освен това беше настъпил сезонът на мора — времето, в което всяка майка се страхуваше за детето си. Докато обикалях из гробището в Дарджилинг, ми направи впечатление, че дори голям брой англичанчета бяха загинали тук, преди да навършат пълнолетие. Всяка година тифът, маларията и жълтата треска покосяваха населението на Индия. Онова лято се оказа особено тежко и ни застигна вест, че заразите върлували във всички краища на страната.


	Една нощ в края на август ме споходи поредица от странни сънища, след която се събудих плувнала в пот и скована от непреодолим ужас. Седмица по-късно сърцето ми подскочи чак до гърлото, когато получих покана да се явя във всекидневната на _махарани_. Така и не бях повярвала на майка ми, когато ми беше казала, че съм наследила дарбата й. Но докато вървях към срещата с вцепенена от страх душа, вече знаех какво има да ми казва Айеша.
	Като влязох в стаята, тя държеше някакво писмо в ръцете си. Привика ме с ръка и потупа мястото до себе си на шезлонга.
	— О, _пиари_, за жалост имам много лоша новина за теб.
	— Как е починала майка ми?
	За пръв и последен път в живота си видях _махарани_ да онемява от смайване.
	— Как… Казал ли ти е вече някой? Получих писмото едва тази сутрин.
	— Не, просто… знаех — отвърнах аз, сдържайки сълзите си.
	— Много твърдят, че усещаме, когато някой любим човек се пренесе на другия свят — отбеляза тя, възвръщайки си хладнокръвието, — а ти очевидно си много чувствителна към подобни неща, Ани. С тъга в сърцето си ще потвърдя предчувствието ти. Майка ти е гостувала в планинския дом на леля ти и чичо ти, за да избегне жегата в Джайпур. За жалост една нощ ги връхлетял много буен мусон, който предизвикал голямо свлачище. В цялото село няма оцелели. Толкова съжалявам, скъпа Ани. Загубила си не само майка си, но леля си, чичо си и петима от братовчедите си.
	Седях безмълвно до нея, усещайки нежната й длан върху малката си, студена ръка. В съзнанието ми изникнаха образите на майка ми, сестра й и зет й и братовчедите ми, някои от които бяха още невръстни дечица, но сърцето ми отказа да приеме мисълта, че вече не бяха на тази земя.
	— Ако можем да ти помогнем с нещо, Ани, само кажи.
	Поклатих глава, твърде опечалена и смаяна, за да отговоря гласно.
	— Случило се е преди седмица. Още… — очите на _махарани_ също се изпълниха със сълзи — … още издирват телата им. Ако ги намерят, ще уредим завръщането ти в Джайпур за погребенията им.
	— Да — отвърнах аз, но и двете знаехме, че няма да намерят нито едно от телата. Клетата ми майка щеше да си остане в спечената от слънцето червеникава пръст завинаги.
	— Сигурно искаш да отидеш в храма, за да се помолиш за душите им. Намерих ти това. — Тя ми подаде бяла туника, изработена от най-ефирната коприна на света. — Винаги съм намирала утеха в това, че индийците скърбят по покойните си близки в бели одежди, вместо в черни. Има достатъчно тъга по света и без мрачни цветове. И знай, скъпа Ани, че нямаш причина да се безпокоиш за бъдещето си. Аз те отнех от семейството ти и аз ще поема отговорността за теб. Разбираш ли ме?
	Точно в онзи момент не разбирах нищо, но кимнах въпреки това.
	— И не забравяй, че дори да не ги виждаме, любимите ни хора винаги са с нас — добави тихо тя.
	Аз станах, неспособна да намеря утеха дори в нейните думи.


	След като облякох бялата туника, един помощник ме закара с рикша до малкия индуски храм в градчето. Вътре нямаше никого и изпълних съвсем сама ритуала _пуджа_, умолявайки боговете да приемат мъртвите ми роднини сред тях. След това седнах пред олтара с опряна в коленете ми глава. Колкото и да ми се искаше да повярвам, да _почувствам_, че майка ми е още с мен, жестоката реалност ме принуди да се замисля и за самата себе си. Бях осиротяла, нямах си нищо свое и зависех напълно от великодушието на кралското семейство. Едва ли някога щях да се омъжа — кой мъж щеше да ме вземе без семейство и зестра? Макар и образованието ми да беше уредено, вероятно нямаше да ми се удаде шанс да избера собствения си път в живота.
	Трябва да си призная, че със сълзите, изплакани по загубеното ми семейство, се сливаха и тези по бъдещето, обрисувано от баща ми — живот, в който активно щях да използвам острия си, любознателен ум, подхранван така усърдно от него. Живот, безмилостно прекъснат още в зародиш.
	Усетих нечия ръка върху едното си рамо, но не помръднах.
	— Ани, мама ми каза. Много, много съжалявам. — Гласът на Индира проникна в мислите ми. — Винаги ще съм до теб, Ани, кълна ти се. Ще се грижа за теб. Обичам те.
	Ръката й намери моята и я стисна. Аз се вкопчих в нея като в спасително въже.
	Тя ме прегърна и жилавото й тяло ме закриля дълго, докато плачех. Не знам колко време мина, преди да стана, за да кажа последно сбогом на семейството ми. После излязох от храма ръка в ръка с единствения човек на света, който наистина държеше на мен.
	По-късно същата вечер, неспособна да заспя, се откъснах от топлото тяло на Индира, сгушено закрилнически до моето, и излязох на верандата пред стаята ни. Нощният въздух беше приятно прохладен, а звездите сияеха ярко на небосклона.
	— _Мааджи_ — прошепнах аз, — трябваше да съм с теб горе, не тук съвсем сама! — Покрусеното ми съзнание не бе пропуснало да отчете факта, че ако още живеех в Джайпур с майка ми, аз също нямаше да съм сред живите вече.
	Тогава до ушите ми внезапно долетя тънък звук. Огледах се наляво-надясно, за да видя кой пее с толкова сладък, бистър глас. Но верандата и околностите й бяха съвършено безлюдни. Вместо да стихне, песента продължи да се носи с утешителна нежност, напомняйки ми за приспивните песнички, които мама ми беше пяла някога.
	Внезапно в паметта ми изплуваха едни позабравени нейни думи. И осъзнах, че току-що бях чула песента за пръв път, както тя бе предвещала. В този миг я почувствах близо до себе си и я чух да ми шепне, че ми завещава дарбата си. Че не ми е било време да си отида, защото ме чака още работа на този свят.


	Един месец по-късно, когато дъждовете вече почти бяха спрели и септември беше дошъл с по-прохладния си въздух, всички се завърнахме в двореца. Една възрастна дама, която познавах само по физиономия от зенаната, дойде да говори с мен.
	— Анахита, имам нещо за теб.
	Погледнах я изненадано, а тя ме отведе в един уединен ъгъл и ме сложи да седна.
	— Знаеш ли коя съм аз? — попита ме после.
	— Не.
	— Казвам се Зина и съм _баидх_. Изпълнявам същата роля тук, в двореца, каквато майка ти изпълняваше в Джайпур.
	Тя ме прониза с черните си очи и аз примигах, започвайки да проумявам.
	— Ти си лечителка?
	— Да. И явно докато гостуваше в двореца, майка ти е предвещала собствената си смърт, защото ми повери нещо. Заръча ми да ти го дам, ако й се случи нещо. — Зина извади малка кесийка, стегната с връв, и ми я подаде. — Не съм поглеждала вътре, но те съветвам да я отвориш някъде, където никой няма да те безпокои.
	— Добре. Благодаря ти, че ми предаде кесийката, каквото и да съдържа тя. — Поклоних се почтително и станах.
	— Майка ти ми каза, че си наследила лечителската дарба от нея и ме помоли да ти помагам. — Тя ме погледна задълбочено. — И аз й вярвам. Ще ти предам знанията си, ако имаш желание.
	— Още докато бях малка, ме подготвяше, че ще имам нейната дарба — казах аз, обзета от емоции. — Знаех, че е мъртва, преди _махарани_ да ми съобщи.
	— Разбира се. — Зина ми се усмихна и целуна леко челото ми. — Ела да ме намериш, когато се почувстваш готова.
	— Благодаря ти, Зина.
	Изтичах до любимото си кътче извън стените на двореца — малка беседка, посветена на Дурга, богинята на женската сила, скътана в малка горичка, където често се уединявах да чета и размишлявам. Седнах на пода й с кръстосани крака и ръцете ми зачовъркаха нетърпеливо здраво стегнатата връв. Знаех, че тази кесийка съдържа последните земни дарове от майка ми, но нямах представа какви са те.
	Извадих внимателно трите предмета и ги подредих на твърдия под пред себе си. Имаше писмо, адресирано до мен, малко тефтерче с кожена подвързия и още една, по-малка зеблена кесийка, отново стегната с връв. Реших да отворя първо писмото.
C>
	Скъпа ми Ани,
	Пиари, дано греша, но в нощта, преди да напусна двореца на Куч Бехар и теб, обичната ми дъщеря, духовете ми запяха и ме известиха, че трябва да се подготвя. Нямам представа кога ще се случи. Но тъй като в никакъв случай не бива да живеем живота си в страх от предстоящото, се радвам, че не знам. Анахита, моя прекрасна дъще, ако четеш тези думи, значи съм си отишла от този свят. Но както собственият ти живот ще те научи, никой от хората, които истински са ни обичали, не ни напуска.
	Ти си специално дете. Знам, че всички родители твърдят същото за собствените си деца, но ти наистина си изпратена на земята с важна мисия. Едва ли пътешествието ти ще е лесно, а и не бива да забравяш, че съдбата ни затрупва с тежки изпитания. Но винаги, когато се зачудиш кой е правилният път, питай интуицията си. Тя никога няма да те подведе.
	Може би си чула песента на духовете, когато съм си отишла — на мен ми се случи при смъртта на моята майка. Сигурна съм, че четейки това писмо, се чувстваш самотна. Но недей, Ани, защото не си сама. Животът ти е точно такъв, какъвто трябва да бъде, какъвто са го начертали висшите сили. Не забравяй, че съдбите ни са в техни ръце. Може би, пиари, докато четеш тези думи, аз вече седя до тях и разгадавам великия им замисъл.
	Дарбата, която си наследила от мен, е и благодат, и проклятие. Може да те тласне към черна бездна, когато предвещаеш смъртта на някой свой близък, но и може да те издигне до звездите, когато помогнеш на друго човешко същество с невижданата си сила.
	Както сама ще научиш по време на пътешествието си през живота, дъще, всяка сила може да бъде използвана и за добро, и за лошо. Знам, че ти ще използваш твоята мъдро.
	Оставих ти две неща у Зина, на която вярвам безрезервно; съветвам те и ти да й се довериш. Позволи й да ти предаде знанията си — тя е наясно що за човек си. Едното нещо е бележникът с рецептите на всичките ми аюрвединни лекове. Предава се от поколения в семейството ни и е изключително стар и ценен. Надявам се съдържанието му да ти е от помощ по житейския ти път. Грижи се за него, защото из страниците му са запечатани познанията и мъдростта на предците ни, жени с необикновена сила.
	Второто нещо е онова, което баща ти винаги наричаше „застраховка“. Ако не друго, ще ти донесе поне малко сигурност. Тук ще добавя, че баща ти ми сподели за тях чак в нощта, когато почина; не знам колко струват, нито как се е сдобил с тях. Може би е възнамерявал един ден да ги използва като твоя зестра. Сама прецени дали това е най-доброто им приложение.
	Скъпа ми дъще, не позволявай на скръбта и отчаянието да те отклонят от живота, който двамата с баща ти си мечтаехме да водиш. Може би си мислиш, че сме те предали, тръгвайки си от този свят, но нека те уверя, че докато четеш тези редове, двамата сме заедно и те наблюдаваме с безкрайна любов.
	Както те беше посъветвал баща ти, винаги бъди вярна на себе си.
	Бъди добър човек във всяко свое начинание.
	Обичам те,
@	Твоя любеща майка, ххх
C$
	Прочетох писмото още много пъти, тъй като в началото не виждах думите заради сълзите, замъгляващи очите ми. После отворих по-малката кесийка с разтреперани пръсти.
	Нейната връв се разхлаби по-лесно и аз изсипах съдържанието й на пода.
	Бяха три камъчета. Изглеждаха като най-обикновени буци пръст. Взех най-голямото в ръка, питайки се защо ли баща ми ги беше нарекъл „застраховка“. Тъй като не си дадох обяснение, просто ги върнах в кесийката, станах и тръгнах с натежала душа към двореца.
	Чак след няколко седмици разбрах истинската им стойност; _махарани_ тъкмо беше получила доставка от местния търговец на скъпоценни камъни, тъй като съпругът й искаше да й изработят нова огърлица за подарък. Камъчетата — същите кални буци като моите — бяха подредени върху метална чиния и бижутерът се зае да очуква пръстта със специален инструмент. Когато най-сетне разкри частица от тъмночервената им сърцевина, проумях какво ми е завещал татко: три рубина.
	В крайна сметка се върнах при беседката, изрових малка дупка в основата й с пръсти и скътах вътре зеблената кесийка. Майка ми беше права — макар и да нямах представа каква е стойността на скъпоценните камъни, поне се чувствах малко по-сигурна със знанието, че имах нещо, от което можех да се възползвам в момент на нужда. Тръгнах си от беседката с малко поолекнало сърце.
	От онзи момент нататък, когато Индира посещаваше приеми и официални вечери в ролята си на принцеса, аз прекарвах колкото може повече часове в билковата градина със Зина, решена да почерпя от ценния й опит. Макар че по онова време нямах намерение да се занимавам с лечителство, нито да прилагам на практика смесите, описани в кожения бележник на майка ми, чувствах дълг към нея да придобия знанията, които ми беше завещала. След като Зина прочете рецептите, проследявайки думите с дългите, пожълтели нокти на кокалестите си пръсти, като че ли в погледа й се зароди нов тип уважение към мен.
	— Произлизаш от могъщ род на _баидхи_. Тук има рецепти, познати на малцина. — Тя запрелиства страниците, докато не достигна определена точка. — Виж, има дори такива, с които можеш да убиеш човек на място! — каза тя, понижавайки гласа си.
	Попитах я дали някога бе използвала отровна отвара срещу някого.
	Тя ме загледа, обмисляйки отговора си.
	— Аз съм лечителка, Анахита. Само боговете ми диктуват коя отвара да използвам.
	Малко неща криех от Индира, но не й споменах за уроците си при Зина. Нито за заровените рубини. Това бяха тайни, които интуицията ми нашепваше да запазя за себе си.


>>	11
>>	Една година по-късно

	Индира влетя в спалнята ни, метна се върху леглото си и забуха възглавницата с юмруци.
	— Няма да отида! Не мога! Няма, и точка! — После тринайсетгодишната ми приятелка запищя като пеленаче пред смаяния ми поглед. — Не могат да ме накарат! Ще избягам! Ще откажа!
	През последните няколко месеца често бях ставала свидетел на подобни изблици, когато на Индира не й харесваше нещо. Затова си замълчах, наблюдавайки я, докато не се успокои. После я попитах внимателно:
	— Какво има, Инди? Какво се е случило?
	— Родителите ми настояват да запишат и мен в английското училище на братята и сестра ми. _Мразя_ Англия! Толкова е скучна и потискаща и вечно се разболявам там.
	Продължих да гледам Индира с окаян ужас в очите. Ако наистина я изпратеха в чуждестранно училище, мислех си егоистично, какво щеше да стане с мен?
	— Но едва ли могат да те задължат?
	— Баща ми държи да отида. И понеже е „бог“, желанията му са заповед за всички. Включително за мен. Ще умра, ако отида там, кълна се! — добави драматично тя.
	В моите очи, естествено, пътешествието до Англия — прочутата родина на колонизаторите ни — беше мечтано приключение. Щях да видя любимите нарциси на Уърдсуърт, да посетя суровата йоркширска пустош, където сестрите Бронте бяха сътворили завладяващите си истории, и разбира се, да опозная Лондон, столицата на света. Но знаех, че с подобни съждения нямаше да успокоя разстроената си приятелка.
	— Кога се очаква да заминеш?
	— Отплавам през август и пристигам за началото на семестъра през септември. Казвала съм на мама, че никога няма да стана добра ученичка, че не съм родена да стоя на едно място. Пък и със сигурност ще увехна като премръзнал невен на онова студено, мрачно място.
	— О, Инди, толкова много ще ми липсваш.
	— Не, Ани, не искат да изпратят само мен, а и теб.
	— Мен?
	— Разбира се! Дори те не биха проявили чак такава жестокост, че да ме изпратят сама. Ще тръгнеш с мен, освен ако не измисля някакъв начин да ги разубедя. Но мама обожава Англия и прочутия им дебютантски сезон, така че не е на наша страна. Ами Прити? — проплака Индира. — Тя ще грохне без мен, сигурна съм!
	Опитах да задържа лицето си също толкова угрижено и тъжно, както преди Индира да ми съобщи, че и мен ме очакваше презморско пътешествие.
	— Наистина ли е чак толкова ужасно? — попитах я аз. — Майка ти и баща ти като че ли са влюбени в Англия, братята и сестра ти — също. Твърдят, че Лондон е красив град, чиито улици са осветени с електричество и жените се разхождат свободно, показвайки глезените си дори!
	— Няма да сме близо до Лондон — сведе отчаяно глава Индира. — Изпращат ни при сестра ми — в някакво противно училище край студеното английско море. О, Ани, какво ще правим?
	— Поне ще сме заедно — отвърнах нежно и отидох да седна на леглото до нея. После взех ръцете й в своите. — Моля те, не плачи повече, Инди. Щом сме заедно, нищо друго не е важно, нали така?
	Индира сви рамене безмълвно, приковала очи към пода. Колкото и да вилнееше, знаеше, че този път е загубила битката.
	— Ще се грижа за теб, обещавам ти.
	През последните ни три месеца в Индия Индира не спря да се цупи, докато аз самата се вълнувах все повече и повече с всеки изминал ден. По време на горещините се пренесохме в лятната резиденция на кралското семейство в градчето Дарджилинг.
	— По-хладният климат ще те подготви за пътуването — увери я баща й, махараджата, една благоуханна вечер, когато всички се бяхме събрали на верандата след вечеря.
	— Тате, _нищо_ не може да ме подготви за Англия — изграчи унило Индира. — Знаеш колко я мразя.
	— Също колкото аз самият мразя да се занимавам с безкрайните държавни дела и да нямам нито миг спокойствие — смъмри я баща й. — Крайно време е да се научиш, Индира, че животът не е само поредица от удоволствия.


	Тръгнахме си от Дарджилинг по-рано от обичайното, за да се приготвим за дългото мореплаване. Цялото семейство щеше да се качи дружно на кораба за Англия, което налагаше стягането на купища пътнически куфари и сандъци — _махарани_ настояваше да носи със себе си малка част от дома, където и да отиваше. Индира потъна в пълно отчаяние, от което дори аз не успявах да я изтръгна. Държеше да прекарва нощите си в _пилкханата_ със слончето Прити и колкото и да я увещавах, отказваше да се прибере вътре.
	— Не мога дори да й обещая, че ще се прибера за коледните празници — каза приятелката ми един ден, гледайки през сълзи полупълните куфари, разпилени по пода в стаята ни. — Няма да има време за обратното пътешествие. Ще видя Прити чак след една година!
	Аз стегнах малкото си притежания: бележника с рецепти на майка ми, каменната _шил нода_ и малко сушени билки, в случай че се разболеех в Англия. След внимателен размисъл, реших да оставя рубините си в скривалището им под беседката — там беше по-сигурно, отколкото в пътническите куфари и сандъци.


	Четири дни по-късно вече стоях на палубата на най-големия и внушителен кораб, който някога бях виждала, отдалечавайки се от пристанището на Калкута. А дори не подозирах, че щяхме да се завърнем след много повече време, отколкото си бяхме представяли.
	С кралската група ни настаниха в редица луксозни каюти на горната палуба. Двете с Индира си имахме собствена стая в крилото, което беше изцяло запазено за кралското семейство и всички адютанти, икономи, прислужници и общи помощници от антуража им. Тъй като аз самата бях свикнала да живея с дребни пари, се замислих, че предвид охолния им начин на живот, сигурно богатствата им бяха достатъчни да купят света двукратно.
	Дори Индира благоволи да се усмихне, докато разглеждахме всевъзможните съвременни уреди в стаята ни. Освен това, тъй като вече наближавахме четиринайсетгодишна възраст, ни беше позволено да присъстваме на коктейлните партита, които родителите на Индира даваха в големия си апартамент. И двете с Индира вече бяхме обзаведени с подходящ западняшки гардероб — муселинени туники с причудлива форма и боцкащи вълнени пуловери, които ме увериха, че щели да ми бъдат нужни, достигнехме ли хладовития английски бряг.
	Докато се мъчех да закопчея миниатюрните седефени копченца на една неудобно тясна блуза, забелязах съзряващото си тяло в огледалото. Бях умряла от срам, когато госпожица Рийд беше загатнала, че е време да започна да нося сутиен. Освен това ме беше заредила с парцали за нещо, което наричаше „менструация“. За мое огромно смущение вече ми се беше случило веднъж, но слава богу не беше повторило. Новата ми, поналята фигура се набиваше още повече на очи, благодарение на факта, че тази на Индира не беше мръднала. Приятелката ми беше пораснала единствено на височина и вече стърчеше с цели осем сантиметра над мен. Започвах да се чувствам като топчест нар до банан.
	— Готови ли сте, момичета? — попита госпожица Рийд, след като прислужницата среса лъскавата абаносова коса на Индира.
	— Да, госпожице Рийд — отвърнахме двете в един глас.
	— Още отсега знам, че ще е скучно — заяви Индира, вдигайки иронично вежди, докато вървяхме по коридора към банкетния салон. Когато влязохме в огромната, изкусно украсена зала, оркестърът вече свиреше, акомпанирайки на певец, изпълняващ западна музика. Лъскавите бижута по вратовете и ръцете на гостенките отразяваха светлината от полилеите. Всички бяха облечени в западняшки стил, включително _махарани_, която се беше пременила в смайващо красива сапфиреносиня вечерна рокля. Още не можех да преценя дали ми харесваше повече в _сари_ или в коктейлна рокля — Айеша, като един същински хамелеон, умееше да се вписва и в двата образа съвършено.
	— Стой до мен, чу ли? — каза Индира, теглейки ме през тълпите към един от келнерите.
	— Питие, госпожице? — Изтупан в бяла униформа лакей им предложи подноса си.
	Индира ми намигна и взе две чаши шампанско от разнородните питиета. Келнерът я изгледа озадачено, но преди да е отворил уста, Индира вече се беше сляла с тълпата, влачейки ме след себе си.
	— Хайде, опитай — подкани ме тя, като ми даде чашата. — На мен много ми харесва. Мехурчетата се издигат чак до носа ти. — Тя вдигна чашата до устните си.
	— Дали е редно? — Озърнах се притеснено наоколо. — Все пак е алкохолна напитка, Инди. Несъмнено ще си навлечем големи неприятности, ако някой ни види.
	— Кой го е грижа, Ани? Пък и нали вече сме почти пълнолетни. Хайде — подкани ме отново тя.
	Затова вдигнах чашата и отпих от шампанското. Когато мехурчетата стигнаха до носа ми, карайки ме да се задавя, Индира прихна в смях.
	— Я виж ти, вече и на шампанско минахте, така ли, момичета? И то на вашата възраст!
	Направо ми идеше вдън земя да потъна от срам, когато Радж, най-големият брат на Индира, се извиси над мен с ведро изражение на лице, докато от очите ми се ронеха сълзи.
	— Заповядай, Анахита, използвай кърпичката ми.
	— Благодаря — отвърнах аз и се заех да бърша очите си и да духам носа си, проклинайки се задето точно сега бях решила да опитам шампанско за пръв път. През последната година се бях поувлякла по Радж; той беше пристигнал в Дарджилинг за лятната си ваканция от „Хароу“, английско училище, в което се образоваха синовете на британски и чуждестранни аристократи. Беше ми се сторил невероятно зрял и елегантен в западняшките си дрехи. По-красив млад мъж не бях виждала в живота си.
	— Нека ви запозная с приятеля ми, принц Варун от Патна. Тази година двамата заминаваме за Оксфорд. Ще ги научим как се играе крикет, нали? — Радж се престори, че хвърля топка.
	— Задължително — съгласи се принц Варун. — Е, момичета, забавлявате ли се?
	Обърнах се към Индира, която обикновено отговаряше и за двете ни в подобни ситуации. Тя обаче се взираше в очите на принца, видимо онемяла.
	— Да — побързах да отговоря аз, — за пръв път напускам Индия.
	— В такъв случай се подготви да бъдеш удивена от Англия и ужасена от времето й — пошегува се Радж. — Дано си си взела достатъчно вълнени дрехи и английска сол. И се приготви психически за баните със синапено брашно, в случай че настинеш в училище. Никога не си изживявала подобно нещо.
	Индира продължаваше да немее, вперила поглед във Варун, затова отговорих:
	— Да, мисля, че сме се настроили на тази вълна.
	— Чудесно. Е, ще ви оставим да се забавлявате. — Радж ми се поклони, след което обърна поглед към сестра си. — Много си мълчалива, Индира. Добре ли си?
	— Да. — Индира откъсна замечтано очи от принц Варун. — Много съм добре.
	Макар и първоначално да ме беше предупредила, че ще иска да напусне „скучното“ парти при първа възможност, приятелката ми настоя да седнем в ъгъла на залата, откъдето да наблюдаваме гостите. Накрая дори аз започнах да се прозявам и да си мечтая за леглото. Когато търпението ми се изчерпа, станах от мястото си.
	— Хайде, Инди, уморена съм вече.
	— Само още пет минути — каза Индира, а аз проследих погледа й до мястото, където Радж и Варун разговаряха оживено с две млади англичанки.
	Най-накрая успях да я извлека от салона и я поведох към стаята ни. Съблякохме се и легнахме в леглата си.
	— Инди, тази вечер беше нетипично мълчалива. Какво има?
	Очите на Индира бяха затворени, но от гърдите й се изтръгна тиха въздишка.
	— Нищо. Съвсем добре съм. Просто срещнах момчето, за което ще се омъжа, това е.
	— Моля?!
	— Да, още щом го зърнах, разбрах, че ще е той.
	— За Варун ли говориш?
	— Разбира се.
	— Но, Инди, той е принц! Тоест родителите му вече са избрали бъдещата му съпруга.
	— Също както и моите са избрали бъдещия ми съпруг. — Клепачите й се вдигнаха внезапно и тя ми отпрати един от дълбоките си, всезнаещи погледи — Вярвай ми, Ани, един ден ще се омъжа за него.


	През следващите няколко седмици животът на кораба се превърна в игра на котка и мишка, тъй като Индира настояваше да преследваме Радж и Варун, само и само да вижда по-често „бъдещия си съпруг“. Това включваше висене пред каютите им, когато излизаха за закуска или обяд, както и играене на билярд или крокет на някоя от палубите. Докато ги наблюдавахме как играят, трябваше да изглеждаме възможно най-небрежно, сякаш ги бяхме засекли случайно.
	И така, най-внезапно, момичето, което никога не бе проявявало ни най-малък интерес към външния си вид, започна да се тюхка какво да облече за вечеря, да краде парфюм от тоалетната масичка на майка си и червило — от сестра си.
	Да си призная, аз самата намирах цялата тази история за нелепа и дори дразнеща. Индира просто изживяваше първото си увлечение по момче и знаех, че скоро ще отмине. Тя обаче, в типично свой стил, подхождаше към новата си страст също толкова разпалено, колкото и към всички досегашни.
	В последната вечер, преди да акостираме на пристанището в Саутхемптън, кралското семейство бе поканено на вечеря на капитанската маса. Мислите на Индира се лутаха трескаво между избора на рокля и факта, че това щеше да е последната й среща с принц Варун. Аз най-дипломатично пропуснах да й изтъкна факта, че дори гола да се беше появила пред него, Варун пак би я възприемал като такава, каквато още беше: малко момиченце.
	— Погледни, Минти ми даде една от старите си рокли! — Индира влетя през вратата с вечерна рокля от прасковенорозов шифон в ръце. — И ми стои чудесно.
	— Но смяташ ли, че е разумно да се появиш с такава рокля? — попитах аз, сравнявайки я със скромните муселинени и басмени рокли, закопчани чак до врата, които подхождаха на дете като нея.
	— Да! Ани, не разбираш ли? Трябва да направя нещо драматично, за да ме забележи Варун!
	— Няма да стане. Госпожица Рийд в никакъв случай не би ти позволила да се явиш пред хората в _такава_ рокля! Пък и какво би казала майка ти?
	— След четири месеца ще навърша четиринайсет. За бога, знаеш ли колко индийски момичета се омъжват на тази възраст? — намуси се Индира. — Ани, трябва да ми помогнеш; ще се облека с теб в нормални дрехи, но когато госпожица Рийд ни заведе до трапезарията, ще кажа, че съм забравила нещо и ще дойда да се преоблека. Как ти звучи?
	Вероятно ужасът се беше изписал по лицето ми.
	— Моля те, Инди, какво ще каже баща ти? Да не би да искаш да го злепоставиш?
	— Стига де, Ани! — Индира наложи роклята върху тялото си. — Все пак няма да се появя по корсаж и долни гащи. Това е просто по-изтънчен вариант на нашите тоалети.
	Е, поне роклята беше достатъчно благоприлична с квадратното си деколте, корсет, стигащ само до под гърдите, и долна част с висока талия, разкрояваща се в меки шифонени вълни чак до стъпалата й.
	— Минти я е носила на шестнайсетия си рожден ден. Не е толкова страшно, нали?
	Въздъхнах, осъзнавайки, че на каквото и мнение да бях, Инди ме поставяше пред свършен факт.
	По-късно, когато госпожица Рийд ни поведе към главното стълбище на кораба и доближихме входа на трапезарията, Индира залепи ръка на устата си.
	— О, госпожице Рийд! Бях обещала тази вечер да донеса една книга на лейди Алис Карадърс. Утре акостираме и ще е голяма суматоха.
	— Искаш ли да изтичам до долу и да я взема, скъпа? — предложи госпожица Рийд.
	— Не, не се притеснявайте. Аз ще отида. Знам къде съм я сложила.
	Индира се обърна и хукна надолу по стълбището, преди да я е спрял някой, оставяйки двете ни с гувернантката пред вратите на трапезарията.
	Седнах в един от позлатените столове на коридора.
	— Госпожице Рийд, моля ви, вървете, аз ще я изчакам. Знам, че още не сте яли, а утре ни чака дълъг ден. Нямам нищо против да я почакам.
	— Щом казваш, скъпа — съгласи се жената. — Като я знам Индира и хаоса, в който живее, сигурно ще се бави поне петнайсет минути, а тази вечер трябва да стягам багажа за утре.
	— Не се притеснявайте, наистина — отвърнах аз, облекчена, че бях успяла да я убедя да слезе в стола на най-долната палуба, където се хранеше персоналът. — Обещавам, че няма да влизам, докато не се върне.
	— Добре, скъпа, благодаря ти. Ще дойда да ви взема в десет часа.
	Докато я гледах как слиза по стълбите, съзнавах, че се е съгласила, защото ме смяташе за по-отговорната от двете ни. Рядко бях допускала грешки в нейно присъствие. Чакайки Индира, наблюдавах с удивление елегантните гости, пристигащи в трапезарията. Говореха с насечените си британски акценти и ми беше трудно да разбера голяма част от диалозите им. Тогава ме осени прозрението, че навярно изучаването на английски в Индия беше доста различно от реалното разбиране и изразяване на британска почва.
	Най-накрая, няколко минути, след като и последните гости бяха влезли в трапезарията и бях започнала да се опасявам, че Индира ще закъснее за молитвата, която англичаните изричаха преди всяко хранене, видение в прасковенорозов шифон се понесе нагоре по стълбището към мен.
	Примигах, смаяна от промяната, която беше претърпяла мъжкаранската ми приятелка. Роклята прилягаше съвършено по високото й, стройно тяло и някак беше съумяла да вдигне косата си, закрепвайки я с шноли на върха на главата си; дори беше пъхнала роза с прасковен цвят от едната й страна. Беше ослепителна, същинско младо подобие на майка си.
	— Как изглеждам? — прошепна тревожно тя.
	— Разкошно. Хайде! — Станах и тръгнах към вратите на трапезарията. Отворихме ги, тъкмо когато церемониалмайсторът плясваше с ръце, призовавайки:
	— Дами и господа, нека дадем думата на капитана.
	Всички глави се обърнаха към капитана, който, за голямо нещастие, седеше точно в центъра на стаята, едва на няколко метра от огромните врати, през които двете с Индира се опитвахме да проникнем скришом. Всички очи се отместиха към нас и аз застинах досущ като заек пред фарове на кола, докато бузите ми се оцветяваха в яркочервено, като това по устните на Индира.
	Капитанът проследи погледите на гостите си.
	— Дами — махна към нас, — заповядайте на местата си, преди да съм казал молитвата.
	— Благодарим.
	Индира тръгна най-невъзмутимо към масата на капитана, вдигнала царствено глава, без да демонстрира нито капка срам под погледите на всички присъстващи. За пръв път успях да я възприема като принцеса. Заехме двете места, предвидени за нас в края на масата, но докато следвах приятелката си, очите ми попаднаха върху Варун. Принцът несъмнено я гледаше с различно изражение на лицето си.
	Тази вечер не можах да откъсна очи от Индира. Прасковената рокля й придаваше зрял, елегантен и очарователен вид. Дори родителите й, които навярно се бяха втрещили първоначално, сега я гледаха с гордост.
	За пореден път, размишлявах аз, седейки в старомодната си, неудобна рокля от муселин, красотата бе омагьосала всички, които я бяха зърнали. Вместо да се ядосат, хората бяха приели Индира с одобрение. А когато оркестърът засвири, самият _махараджа_ изведе най-малката си дъщеря на танцовата площадка. Радж, брат й, последва примера му, а накрая я покани и принц Варун. Когато госпожица Рийд пристигна в десет часа и попита къде е Индира, аз посочих към танцовата площадка.
	Очите на гувернантката заиздирваха повереничката й.
	— Къде?
	— В прасковената рокля, танцува с принц Варун.
	Наблюдавах лицето й, докато картината се избистряше в съзнанието й. Тя покри ужасено устата си с длан и надникна към _махарани_.
	— По всяка вероятност ще загубя работата си заради това. Знаеше ли за плана й?
	— Да — признах си аз. — Но нима можех да я спра?
	— Нима някой може да я спре, науми ли си нещо — въздъхна тежко госпожица Рийд. — Та тя е принцеса.
	Като си легнахме, изслушах многократно всички подробности около триумфа на Индира, кулминирал в танца й с принц Варун. Накрая принцът й прошепнал, че се превръщала в прелестна млада дама, също като майка си. Като чух това, в основите на вярата ми, че двете с Индира щяхме да останем заедно завинаги се появи съвсем тъничка пукнатина. Приятелката ми съзряваше пред очите ми и един ден, помислих си аз, прехапвайки силно устна, за да сдържа сълзите си, моето приятелство нямаше да й е достатъчно. Щеше да потърси мъжка любов.
	На сутринта се събудих с безпокойство, очаквайки отзвука от снощната постъпка на Индира. Но за моя изненада такъв не последва. Вместо това, докато всички търчаха насам-натам из кораба, сбогувайки се с приятелите, които бяха срещнали на борда му, чувах единствено колко приказно изглеждала Индира. Явно грозното патенце се беше превърнало в лебед и никой не го беше грижа за простъпките й.
	Докато Индира прескачаше от каюта на каюта, вземайки си довиждане с този и онзи, аз излязох на външната палуба, за да приветствам страната, за която бях слушала толкова много.
	Въпреки че беше август, който уж трябваше да е един от най-топлите месеци в Англия, потреперих от студ под фината си памучна блуза. Беше рано и тежка мъгла виснеше над пристанището на Саутхемптън. Вдишах английския въздух за пръв път и усетих безличната му миризма. Миришеше единствено на чист, солен вятър.
	Опитах да се изтръгна от мрачното си настроение, напомняйки си, че ми оставаше само час до срещата с прочутата зелена, приветлива земя, вдъхновила някои от най-великите писатели на света да създадат най-паметните си творби.
	Но не се получи.
	Може би, утешавах се аз, просто бях уморена от снощните си терзания, макар и да знаех, че е по-сериозно. Все още непривикнала към новите, странни чувства, които ми бе вселила онази странна песен, усетих как по гръбнака ми пробяга тръпка, кожата ми изстина и фините косъмчета по ръцете ми настръхнаха. Вече съм се уверила, разбира се, че това странно усещане предвещава опасност. Но по онова време, все още неразбрала смисъла му, си въобразявах, че просто сетивата ми се изострят за момент.
	Влизайки в пристанището, корабът изтръби грохотно, а палубите му сякаш придобиха карнавална атмосфера. На кея се виждаха ситни фигурки, развяващи националния флаг на Великобритания в очакване да зърнат близките си.
	Всички се спуснаха към каютите, за да съберат багажа си и да се приготвят за слизане, а аз остана сама на опустялата палуба. Потреперих отново, колкото от студ, толкова и от чувството на самота и страх. Тъкмо бръквах в джоба си за носна кърпичка, когато чифт топли, смугли ръце се прокраднаха иззад гърба ми и ме прегърнаха през кръста.
	— Какво правиш тук сам-самичка? Търсих те къде ли не. — Индира ме притисна към себе си и сладкият й дъх разтопи снега, сковал вените ми.
	— Гледах Англия.
	Тя ме обърна към себе си и огледа лицето ми.
	— Плакала си, Ани. Защо?
	— Не знам — отвърнах искрено аз.
	Тънък пръст се пресегна да избърше сълзата от едната ми буза.
	— Не тъгувай, Ани, и моля те, не се плаши. С теб съм, забрави ли? — Индира преметна ръце през раменете ми и ме прегърна отново. — И винаги ще бъда.


>>	12

	През следващите две седмици всички бяхме настанени в красива викторианска къща на Понт Стрийт, която се намираше в квартала Найтсбридж. Макар и да беше колкото кафез за зайци в сравнение с размерите на двореца, не ни правеше впечатление, защото имаше толкова много за разглеждане навън. Въпреки че уж мразеше Англия, Индира незабавно си присвои семейния шофьор, решена да ми покаже всички забележителности на Лондон. Минахме по легендарната алея в парка „Сейнт Джеймс“, за да видим Бъкингамския дворец и церемонията по смяната на караула. Посетихме Лондонската кула, където Индира с видимо удоволствие ми описа най-подробно как Хенри VIII, крал на Англия, някога отсякъл главите на две от съпругите си, понеже все му скимвало да се ожени за друга.
	— Колко глупаво, че им е позволено да се женят само за една жена и ако поискат друга, трябва да убият настоящата! — изкиска се тя. — Нали знаеш, че татко може да има до осем съпруги, ако иска?
	Посетихме площад Трафалгар, хранихме гълъбите, роящи се около Нелсъновата колона и плавахме с лодка по река Темза. Но всъщност най-любимото лондонско кътче на Индира се намираше само на няколко метра от дома ни на Понт Стрийт.
	Когато ме преведе през входната му врата, обяви, че току-що сме влезли в най-прочутия магазин на света.
	— Обожавам „Хародс“; тук продават всичко, от нови ключове за повредени ключалки, до сирене и дрехи — дори индийски слонове! И — добави тя, докато се качвахме нагоре с асансьора, — мама има сметка тук, така че ако си харесаш нещо, просто кажи.
	И наистина магазинът „Хародс“, или „супермаркет“, както тя го наричаше, беше като пещерата на Аладин. От време навреме Индира се шегуваше с намръщените консултанти, интересувайки се дали случайно не продаваха папагали и жакарандови дървета.
	— Е, госпожице, папагалите са в отдела за животи, а дървета можете да намерите в градинския отдел. Ако нямат каквото желаете на склад, вероятно ще могат да го поръчат — отвръщаха продавачите.
	— О, Инди, моля те, не се подигравай с тях! — умолявах засрамено ухилената си приятелка.
	Тя ме заведе в невероятния отдел за играчки на най-горния етаж, където продавачите я приветстваха като дългогодишна приятелка.
	— Когато бях много малка, се измъквах от вкъщи и идвах тук да си поръчвам всевъзможни играчки. Записвах ги на сметката на мама, а тя не забелязваше сума ти време. — Индира се разсмя и ме поведе обратно надолу по внушителното подвижно стълбище, което наричаше „ескалатор“.
	— Нищо ли няма да си купиш този път?
	— Не, май вече съм голяма за играчки, не смяташ ли? Да отидем в отдела за женско облекло — никога не съм пробвала готова рокля. Ще е много забавно!
	След като мобилизира почти всички продавачки в магазина да й донесат цял куп красиви рокли, Индира ме завлече със себе си в съблекалнята, за да ги пробва. На втория час, прекаран там, търпението ми започна да се изчерпва.
	— Сигурна ли си, че майка ти няма да възрази? — попитах я, докато се въртеше пред огледалото в поредната невероятна рокля, инструктирайки продавачката да я добави към вече грамадната купчина.
	— Не и докато не получи сметката след няколко седмици — ухили се Индира.
	На път към изхода минахме покрай книжарницата и аз поспрях замечтано за секунда. Индира забеляза и навярно защото се чувстваше гузна, задето я бях чакала толкова време да мери рокли, предложи да влезем вътре.
	И аз се озовах в собствената си страна на чудесата.
	Пред мен се простираха безкрайни рафтове, заредени със същите онези книги, по които бях въздишала в библиотеката на двореца в Куч Бехар. И всичките само чакаха да посегна към тях. Взимах том след том в ръцете си, милвайки щампованите им в златисто заглавия.
	— Можеш да вземеш колкото си искаш, Ани — каза Индира. Очевидно и нея не я свърташе тук, колкото мен — в магазина за дрехи.
	Този път не възразих и си избрах три книги: „Студеният дом“ от Чарлз Дикенс, „Джейн Еър“ от Шарлот Бронте и „Гордост и предразсъдъци“ от Джейн Остин. Като излязохме от „Хародс“, ги притиснах към гърдите си, не можейки да повярвам, че ги притежавах и не трябваше да ги връщам на никого.
	Когато се прибрахме в стаята ни с Индира на горния етаж, разчистих място по една от лавиците и наредих гордо трите си книги. В този момент се заклех пред себе си, че един ден ще изкарвам достатъчно пари да си купувам колкото искам книги.
	Макар и непознатите гледки и звуци на Англия да ме изпълваха с възхищение, времето, което прекарах в Лондон, ми показа и доколко всъщност зависех от кралското семейство на Куч Бехар. В двореца бях имала по-дребни нужди и се бях чувствала просто като една от стотиците хора, изхранвани от тях. Но тук, в Лондон, усещах тази си зависимост много по-отявлено. Въпреки че Индира винаги разполагаше с предостатъчно пари и беше повече от щедра, не обичах да й искам каквото и да било. Често посещавах малката стаичка за молитви, разположена в по-тихата задна част на къщата, където падах на колене и се молех на Лакшми, богинята на охолството, един ден и аз да си осигуря финансова независимост.
	Няколко дни по-късно отново посетихме „Хародс“, но този път под бдителното око на госпожица Рийд, която ни отведе в доста различен отдел — този за училищни униформи.
	— Трябва да носим вратовръзка като мъже! — възропта Индира, докато гувернантката й показваше как да я върже около врата си. — Ухх! — Тя стисна гърлото си с ръце, изцъкляйки очи в престорен ужас. — Имам чувството, че някой ме души.
	Продължихме с мерене на блузи, ризи и пуловери, които бяха толкова боцкащи, че се чувствах сякаш хиляда бълхи подскачаха по кожата ми.
	— А с тези — каза продавачката — момичетата ще играят игри като баскетбол и хокей. — Показа ни комплект от дълга безформена блуза и широки панталони в ръждивочервен цвят.
	— Баскетбол? Хокей? Но аз не искам да се уча на подобни игри — коментира вироглаво Индира.
	— Сигурна съм, че ще ти харесат, като опиташ, скъпа — увери я госпожица Рийд, непресъхващ извор на търпение. — А и външните занятия толкова ти се удават. Веднага ще се почувстваш в свои води на игралната площадка.
	— Далеч не ми се вярва — отвърна нацупено Индира и закрачи троснато към пробната с отвратителния спортен комплект в ръце, а двете с госпожица Рийд се спогледахме многозначително.


	Седмица по-късно ни откараха до Ийстбърн в Съсекс. Индира седеше до мен на задната седалка на лъскавия ролс-ройс, наблюдавайки свъсено зелената английска провинция, която аз самата намирах за много красива. Есента бе започнала да показва лицето си; листата се обагряха в приказно златисто, а мекотата на утринните мъгли ми въздействаше успокоително. Госпожица Рийд седеше на предната седалка и си бърбореше с шофьора. Накрая пристигнахме пред грозна сива сграда, която оприличих, може би неправилно, на Дудъбойс Хол, училището, където младият Никълъс Никълби става помощник-учител в романа на Чарлз Дикенс.
	Шофьорът разтовари куфарите ни от багажника в предната част на колата, през което време Индира отказваше да излезе от купето й. Двете с госпожица Рийд отидохме да огледаме училището.
	— Не се притеснявай, скъпа, сигурна съм, че ще извлечеш много ползи от престоя си тук. И — добави тя, понижавайки глас, — Индира ще живее без прислужници за пръв път в живота си. Ще трябва да се грижи сама за себе си, докато е тук. Но ти не забравяй, че макар да не си принцеса, си благовъзпитана млада дама, и то братовчедка на _махарани_. Моля те, не й позволявай да превръща теб в своя прислужница.
	— Сигурна съм, че не би го сторила — отвърнах предано аз.
	Госпожица Рийд нямаше време за повече напътствия, тъй като намусената Индира най-сетне беше излязла от колата и сега седеше с кръстосани крака върху чакълената алея пред училището.
	— Ставай, скъпа! — нахули я госпожица Рийд. — И започни да се държиш като младата дама, в която толкова отчаяно се стремиш да се превърнеш през последните няколко седмици.
	Индира не помръдна. Само скръсти ръце още по-стегнато върху гърдите си в допълнение към начумерения си фасон и отправи мълчалив поглед към хоризонта.
	Аз заобиколих колата и приклекнах до нея.
	— Хайде, Инди, другите момичета може да те видят и да си кажат, че се държиш детински. Освен това — добавих — тук може да се окаже забавно.
	— Ужасно е — измърмори Индира и очите й плувнаха в сълзи. — Няма да липсвам на никого от семейството ми. Татко беше твърде зает дори да си вземе довиждане с мен. Просто искаха да се отърват от мен.
	— Знаеш, че не е вярно. Всички те обичат, а баща ти най-много ще се гордее с теб. Виж какво — прошепнах, мислейки в движение, — имаш предостатъчно пари, нали така?
	Тя кимна.
	— Добре. — Използвах последното оръжие в арсенала си. — В такъв случай, ако не ни хареса тук, просто ще избягаме и ще се качим на първия кораб обратно към Индия. Как ти звучи?
	Като чу това, Индира се обърна към мен с озарени от мисълта за такова приключение очи.
	— Добре — каза тя и стана от земята, изтупвайки полата си от белия прах на чакъла. — Това вече би ги накарало да съжаляват, нали?
	— Да. Готова ли си? — попитах я аз.
	Здраво хванати за ръце, изкачихме голямото стълбище и влязохме в училището.


	Госпожица Рийд ни беше предупредила, че ще бъдем интересна гледка за останалите ученички. Индийките все още бяха рядко явление в английските частни училища. През първата седмица се стараехме да не обръщаме внимание на втренчените погледи и шушукането, с които останалите момичета отчитаха присъствието ни, както и на кискането им, когато в трапезарията ни сервираха пилешко, вместо говеждо. Винаги търсехме опора една в друга, когато съученичките ни се отнасяха пренебрежително с нас. Особено нощем в голямото спално помещение за десет момичета, където Индира търсеше топлина и утеха в моето легло.
	— Искам да си отида вкъщи — плачеше тя, навлажнявайки нощницата ми със сълзите си. — Моля те, Ани, да избягаме, както ми обеща.
	— Скоро, обещавам, но все пак трябва да останем тук достатъчно дълго, за да повярват родителите ти, че наистина си опитала.
	Не само Индира страдаше. Аз също намирах новия си живот за ужасяващ. Ненавиждах мразовитостта на английските утрини, когато костите ми премръзваха, а кожата ми настръхваше и не се успокояваше, докато топлото тяло на Индира не се сгушеше до моето нощем. От безвкусната английска храна, която сякаш готвеха във водата, останала от миенето на съдовете, и към която не добавяха никакви подправки, винаги ми се гадеше. А и макар да си бях въобразявала, че владея задоволително добре английския език, ми беше трудно да разбирам учителите и съученичките, които говореха толкова бързо и произнасяха дори познатите ми думи крайно различно. Зададяха ли ми въпрос, онемявах, проумявайки значението му едва по-късно. Външните игри с дървени стикове, провеждани по мокрите, кални ливади и ръководени от правила, колкото объркващи, толкова и нелепи, бяха напълно неразбираеми за мен. Не бях спортна натура, затова тези часове от деня ми бяха най-омразни.
	Благодарение на неспирния дъжд всичко миришеше на влага. Нощем въздухът не се пропиваше с аромата на тамян, както бях свикнала в двореца на Куч Бехар. Над главите ни светеше единствено ослепителната светлина на голата електрическа крушка.
	До края на втората седмица вече и аз самата исках да избягам.
	Докато една сутрин в студената ни класна стая не пристигна учителят по история, който бе отсъствал от училище заради работа в чужбина. Той беше по-млад от останалите учители и имаше тъмна, мургава кожа.
	— Добро утро, момичета — поздрави ни той, влизайки в класната стая. Всички станахме послушно и отвърнахме в хор:
	— Добро утро, сър.
	— Е, надявам се, че сте прекарали добре лятната ваканция. Моята беше чудесна. Гостувах на родителите си в Индия.
	Останалите момичета изглеждаха отегчени, но ние двете с Индира мигновено наострихме уши.
	— А както виждам, имаме две нови ученички от същата страна. Доколкото знам, едната от вас е принцеса. Е — той отправи поглед към двете ни с Индира, — коя?
	Из стаята се разнесе внезапно шушукане и всички момичета се обърнаха към нас, мъчейки се да познаят коя от двете ни е принцесата. Индира вдигна бавно ръка.
	— Аз, сър.
	— Нейно Височество, принцеса Индира от Куч Бехар. — Учителят се усмихна сърдечно. — Преди две години посетих Куч Бехар и видях разкошния дворец, в който живее семейството ти.
	Това породи още една вълна на шушукане и погледи от страна на момичетата.
	— Да, сър. — Индира сведе очи.
	— Може би, Индира, ще бъдеш така добра един ден да ни разкажеш за семейството си и начина на живот. Мисля, че всичките ти съученички биха научили много от историята ти.
	— Добре, сър.
	— Ами ти? — попита той, премествайки погледа си върху мен. — Къде живееш?
	— И аз живея в двореца, сър.
	— Разбирам. Но не си принцеса?
	— Не, сър. Не съм.
	— Ани е най-добрата ми приятелка — обясни галантно Индира. — И моя спътница.
	— Прекрасно, прекрасно. Е, момичета, надявам се да помогнете на принцеса Индира и госпожица Чаван да се почувстват у дома си. А сега ще ви разкажа какво видях по време на пътешествията си из Британска Индия.
	След края на урока дойде време за „единайсетката“, както момичетата наричаха кратката почивка в единайсет часа, по време на която взимахме по една пожълтяла бутилка мляко и излизахме навън за освежаваща глътка морски въздух, който британците като че ли смятаха за жизненоважен. Обикновено двете с Индира заставахме в ъгъла на вътрешния двор, изливайки тайно млякото си в храстите. Днес обаче беше различно. Момичетата тръгнаха по петите ни.
	— Наистина ли си принцеса?
	— И живееш в дворец?
	— Много прислужници ли имаш?
	— Яздила ли си някога слон?
	— Носиш ли корона, когато си вкъщи?
	Развълнуваните момичета се струпаха около Индира, а аз гледах отстрани как им се усмихва любезно и отговаря на въпросите им. По-късно, когато звънецът за обяд издрънча и всички тръгнахме към трапезарията, момиче на име Селестрия, която всички останали в класа ни искаха за своя приятелка, дойде при двете ни с Индира.
	— Ще ни правиш ли компания за обяд, принцеса Индира?
	— Разбира се.
	И Индира тръгна към другата маса, разговаряйки със Селестрия. След малко се обърна и ми махна да ги последвам.
	— И Ани трябва да дойде.
	Селестрия кимна, но когато достигнахме дългата солидна маса, момичетата се сбутаха една до друга, за да направят място в средата за Индира и Селестрия. Аз едвам се събрах на края на пейката.
	В продължение на този един час наблюдавах как Индира разцъфва под вниманието и възхищението на съученичките си. И не можех да я виня. Все пак беше прекарала целия си живот обградена от хора, които й се прекланяха и изпълняваха всеки неин каприз. Тя беше родена „специална“. А аз, Анахита, не бях.


	Винаги ще помня тази първа, сурова английска зима като един от най-самотните моменти в живота си. Трупайки самоувереност, Индира започна да разкрива темпераментния си характер и всички момичета се бореха за вниманието й. Издигаше се в йерархията, за да заеме подобаващото й се място на царица на кошера с лекотата, с която и слънцето изгряваше в небето всяка божа сутрин. Но колкото и да се опитваше да ме приобщи, останалите момичета ми даваха да разбера, че не проявяват интерес към някаква си спътница, която не излъчваше онова бляскаво обаяние, така типично за Индира. Затова започнах да се уединявам все повече и повече, прекарвайки обедите сама в библиотеката, тъй като не исках да излагам Индира с неловкото си, натрапчиво присъствие.
	И сякаш положението не беше достатъчно лошо, тялото на Индира придобиваше все по-голяма женственост от ден на ден и всички онези части от него, развили се в пубертета, започваха да прилягат на височината й в съвършени пропорции, подсилвайки вродената й елегантност, докато в моя случай хормоните и тежката английска храна караха тялото ми да расте само настрани. Освен това ми правеше впечатление, че когато четях на смътна светлина, едвам виждах думите. Затова ме изпратиха при училищния доктор, който ми изписа чифт грозни очила за четене с дебели стъкла.
	Понякога се случваше Индира да дойде в леглото ми вечер и да ме прегърне.
	— Добре ли си, Ани? — прошепваше нежно в ухото ми.
	— Да, разбира се — излъгвах аз.
	През деня рядко ми обръщаше внимание, тъй като прекарваше времето си с новите си приятелки от английската аристокрация. Имах силното чувство, че се бях превърнала в тежест за нея и само я злепоставях пред тях. Затова се затварях в света на книгите си и мечтаех за далечния юни, когато щяхме да се приберем в двореца и всичко щеше да се върне постарому.
	С настъпването на пролетта и великденската ваканция се пренесохме в лондонската къща, където свитото ми сърце се поотпусна. Но дори там виждах Индира по-рядко, отколкото в училище, тъй като новите й приятелки постоянно я канеха на гости в домовете си и на чай по разни луксозни хотели.
	Един следобед, като се върна от поредната среща, Индира ме намери да чета на леглото си в стаята ни.
	— Ани, мога ли да те помоля за една страшно голяма услуга? — попита тя с новопридобития си британски акцент.
	Аз свалих очилата си и я погледнах.
	— Да, Инди, какво има?
	— Ами родителите на Селестрия заминаха за Франция и тя ми сподели колко скучно щяло да й бъде в къщата им в провинцията само с гувернантката й. Попита ме дали би могла да отседне за малко тук. Мама се съгласи.
	— Чудесно — скалъпих аз.
	— Е — въздъхна драматично тя, — за жалост обаче единствената резервна стая, с която разполагаме, е онази кибритена кутийка надолу по коридора. Не мога да поканя Селестрия там — все пак е дъщеря на лорд. Затова се чудех дали не би склонила, и то само за седмицата, в която ще ни гостува, да се преместиш там?
	— Разбира се — отвърнах аз.
	В общи линии наистина нямах нищо против — не ме притесняваше да живея в слугинска стая. Но това й питане подсили още повече и бездруго нарастващото чувство на страх и ужас, обземало сърцето ми цяла зима. Не можех да виня Индира. Беше съвсем естествено да се отчужди от мен. Все пак нямаше никакво съмнение, че един ден щеше да се присъедини към редиците на висшето общество и да се омъжи за махараджа, докато аз самата…
	Какво ли знаех.
	Още по-лошото беше, че малко след като Селестрия зае някогашното ми легло в стаята на Индира, грохотът на задаващата се война стана още по-силен. Всички лондончани се убеждаваха един друг, че кайзерът в никакъв случай не би допуснал грешката да поведе непровокирана атака срещу съседна страна. А аз се тревожех единствено за това, че ако наистина избухнеше война, нямаше да има как да отплаваме за Индия в началото на лятната ваканция след два месеца.
	Родителите на Индира заминаха за дома няколко дни след Великден. Баща й го чакаха държавни дела в Куч Бехар. По пътя към училището след края на празниците, когато най-сетне успях да остана насаме с Индира, подхванах темата.
	— Всички са уверени, че няма да има война — отвърна тя, махвайки небрежно с ръка, — пък и ще можем да отседнем в къщата на Понт Стрийт, ако се наложи. Разправят, че дебютантският сезон в Лондон бил много развлекателен.
	Останах изумена от равнодушието й. Това наистина ли беше същото онова момиче, което едва преди няколко месеца бе плакало за любимото си слонче? Фалшивата изтънченост, която Индира, великата подражателка, умишлено копираше от английските си приятелки, ми внушаваше желанието да я хвана за раменете и да я разтърся силно.
	По-късно, след като пристигнахме в училището, и Индира попита дали имам нещо против да се пренесе в общежитието на Селестрия и останалите и приятелки, аз се съгласих безропотно. Трябваше да се примиря с факта, че Индира беше необратимо променена.
	Летният семестър мина доста по-бързо от предходните два, отчасти защото вече бях приела факта, че Индира, поне за момента, вече не ми е приятелка. Шарлот, момичето, което бе заело някогашното легло на Индира, беше мила и отзивчива. Баща й беше армейски свещеник на военна служба в чужбина. Макар и да знаех, че никога нямаше да имам друго приятелство като онова, което бях споделяла с Индира, усещах, че поне двете с Шарлот имахме доста общо. Тъй като армията плащаше обучението й, тя го приемаше сериозно, за разлика от повечето ни английски съученички, които виждаха училището като място, където прекарваха времето до дебюта си във висшето общество и осигуряването на брак със заможен мъж. Шарлот беше решила да стане гувернантка след завършването си.
	— Татко изкарва оскъдна заплата от църквата, която спестява за времето, след като с майка ми се пенсионират. За моето бъдеще не остават пари, затова трябва или да остана в дома им, или да си хвана работа — беше ми споделила една нощ.
	Това ме наведе на мисълта, че може би и аз щях да се справям добре като гувернантка. Определено след края на обучението си щях да имам нужните познания да образовам малки деца. Добре, помислих си после с въздишка, но кой би искал да ме наеме? В Индия се възприемаше като белег на високо обществено положение в дома ти да работи английска дама, но никое семейство и на _двата_ континента не би поверило децата си на индийка, колкото и квалифицирана да беше тя.
	С всеки изминал ден се уверявах все повече и повече, че бях попаднала на ничия земя. Бях отгледана в дворец, а нямах пукната пара; учех в Англия, но не можех да прилагам уменията си заради цвета на кожата ми. Не бях член на работническата класа, но и нямах достатъчно голяма аристократична жилка, за да си осигуря добър брак. Сетих се за малката зеблена кесийка, скрита под беседката в двореца на Куч Бехар, и се молех на всички богове и богини още да си е заровена там, непокътната и пълна.


>>	13

	Юни започна с рояк слухове за предстоящата война. Нямаше абсолютно никакъв шанс да заминем за Индия. Нито такъв с Индира да прекараме лятото в къщата на Понт Стрийт — тя беше затворена и много от служителите там вече бяха постъпили в армията. Пък и майката на Индира се боеше от съвсем реалната опасност Лондон да бъде бомбардиран, затова бе решено с Индира да прекараме лятото колкото можеше по-надалече. Щяхме да пътуваме до Девън — графство в Южна Англия. Вдовицата на бившия резидент за Куч Бехар — най-старшият британски чиновник, по един от които пребиваваше във всяка индийска провинция — бе предложила да приеме и двете ни за празниците.
	— Не мога да повярвам, че мама ни изпраща там! Още не е обявена война — недоволстваше Индира, хвърляйки небрежно дрехите си в пътнически куфар. — Умолявах я да ми позволи да остана у Селестрия, но тя не се съгласи. Какво ще правя цяло лято насред нищото, и то без приятели?
	_Искаше_ ми се да кажа — искаше ми се, но естествено не посмях, — че аз щях да й правя компания. Но когато потеглихме към Девън, тя се отдръпна възможно най-далеч от мен на задната кожена седалка и извърна лице към прозореца. Както беше типично за нея, езикът на тялото й казваше всичко, което устните й премълчаваха. Искаше ми се да бях останала в училище като някои от момичетата, чиито родители отсъстваха от страната. Включително приятелката ми Шарлот. Но как щях да обясня на _махарани_, че дъщеря й вече не ме иска за своя спътница?
	Това бяха мисли, които не можех да споделя с жена, приела ме в семейството си и на драго сърце платила за скъпото ми образование, защото вярваше, че дъщеря й ме обича и има нужда от мен. Само че като гледах намръщената Индира, съзнавах, че вече няма нужда от мен.
	Когато навлязохме в парка, обграждащ Естбъри Хол, пътувахме още няколко минути, преди имението да изникне пред очите ни. Веднага вперих смаян поглед в него — толкова много приличаше на двореца на Куч Бехар. Сякаш бяха близнаци: единият изваян от топлина, другият — от лед. По-късно щях да науча, че архитектът на двореца бе заимствал формата му от Естбъри Хол, затова не беше изненадващо, че студеният монолит с куполеста средна част ми се струваше толкова познат.
	Когато спряхме пред внушителното каменно стълбище, водещо към входната врата, тя се отвори и от вътрешността на къщата се заизнизваха членове на персонала. Докато излизахме от колата, те се строиха по продължение на стълбището. Принцеса Индира определено получаваше кралско приветствие. Тя тръгна нагоре по стълбите, минавайки покрай редицата прислужници; на върха им я очакваше сурова наглед, едра жена, облечена в старомодна рокля от началото на века.
	— Аз съм Мод Естбъри. Позволете да ви приветствам в Естбъри Хол, принцесо Индира.
	— Благодаря, лейди Естбъри — отвърна вежливо Индира.
	Жената поведе Индира навътре, а аз ги последвах.
	— Дано стаята ви е удобна, мила. Персоналът ни е толкова оскъден, откакто всички млади мъже постъпиха в армията.
	Индира, повече от благосклонна, когато се отнасяха с нея като с кралска особа, кимна любезно.
	— Разбирам напълно. Безкрайно мило от ваша страна, че ме приехте.
	— Синът ми Доналд също ще се прибере за почивните дни. Той поне ще може да ви забавлява.
	Както обикновено, аз стоях зад Индира, скована от неудобство. Накрая очите на лейди Естбъри попаднаха и върху мен.
	— Виждам, че си водите своя собствена прислужничка.
	— Не — побърза да отрече Индира. — Ани е моя приятелка и спътничка.
	— Разбирам.
	По лицето на лейди Естбъри изплува възмущение и тя поведе Индира към дъното на голямото стълбище, отдалечавайки я от мен. Там приведе глава към Индира и двете си зашепнаха нещо.
	— Разбира се, ще го уредя. А сега, принцесо Индира, прислужницата ще отведе вас и… спътничката ви до стаята ви на горния етаж. Моля, не се колебайте да ми съобщите, ако имате нужда от нещо друго по време на престоя ви тук. Ще се видим на вечеря.


	— Съжалявам, Ани — каза Индира за пореден път, оглеждайки смътно осветеното таванско помещение, където ме бяха настанили. — Очевидно мама е била толкова притеснена, че е забравила да спомене за теб. Лейди Естбъри обеща утре да ти намери стая на моя етаж. Имаш ли нещо против да спиш тук тази нощ?
	— Разбира се, че не — отвърнах аз, доволна да усетя истинска загриженост в гласа й. — Гледката е прекрасна.
	Индира надникна през малкото прозорче, разположено между стрехите на голямата къща.
	— Да, права си. Както и да е, ако тук не ти понася, моето легло може да побере поне още четирима човека. — Тя ми се усмихна широко.
	— Всичко е наред.
	— Е, аз ще съм на долния етаж, ако имаш нужда от мен. Ани — добави тя, взимайки ръцете ми в своите, — съжалявам, че те изоставих в училище. Не беше нарочно, повярвай ми.
	После Индира преметна ръце през раменете ми, както правеше едно време, когато бяхме неразделни.
	— Слез долу, като разопаковаш багажа си — каза тя, махна ми и излезе.


	Мина цяла седмица след пристигането ни в имението, а лейди Естбъри като че ли беше „забравила“ обещанието си да ме премести на долния етаж, затова все още обитавах тясното таванско помещение. Не можех да спя до по-късно от шест часа, тъй като слънцето се показваше през непокрития ми прозорец и къпеше стаята в ослепителна светлина. Навън се очертаваше поредният прекрасен ден. Тъй като не ме свърташе на едно място, измих лицето си в легенчето и слязох по задното стълбище, откъдето минах през кухнята, за да изляза под слънчевите лъчи.
	Докато се разхождах по огромната тераса, която нямаше нужда от навес под слабото английско слънце, подушвах свежия аромат на току-що окосена трева. Слязох тихо по стълбите към градината и тръгнах по алеите, възхищавайки се на множеството лехи с великолепни рози. Докато се любувах на тишината и спокойствието на ранното утро, съзнанието ми отскочи към типичното лято в Индия. Тук, в умерената, уравновесена Англия, климатът не царуваше и не рушеше. През зимата температурите спадаха, правейки живота по-неприятен, но доколкото знаех, по тези земи никога не бяха вилнели мусони, земетресения и дори особено драматични природни бедствия.
	В Индия беше точно обратното. Всичко в нея трептеше от живот, цветове и драма. Температурите бяха непоносими, вятърът брулеше жестоко, реките преливаха редовно; всичко беше агресивно и непредвидимо.
	Освен това започвах да проумявам, че за разлика от огнените нрави на моите сънародници, британците по правило бяха неемоционални хора. Седнах на една пейка и се замислих за момента, в който приятелката ми Шарлот бе научила за смъртта на майка си точно преди края на семестъра. Беше приела новината стоически, със смирение и едва няколко сълзи. После си спомних как аз самата бях ридала по загубената ми майка в онзи ужасен ден в храма преди две години.
	Знаех и че макар британците вечно да воюваха с една или друга далечна страна, стабилната английска почва, на която се намирах, не беше нападана от повече от двеста години.
	Но това можеше да се промени през следващите седмици или месеци. Щеше ли кайзерът да потъпче Европа с тежките си кожени ботуши и да разклати юмруци срещу тази малка нация, успяла някак да завладее толкова голяма част от света и да изгради империя, над която, както англичаните обичаха да си припомнят един на друг, слънцето никога не залязваше?
	— Здравей, ти ли си индийската ни принцеса?
	Бях толкова погълната в мислите си, че не бях чула някой да ме доближава. Вдигнах поглед към две от най-сините английски очи, които някога бях виждала. Намираха се върху лице, което още носеше меките черти на юношеството, макар че скоро окончателните контури на зрялостта щяха да ги изместят. Косата му, поне за моите индийски очи, беше светла като слама и също толкова груба. Кожата му имаше типичния за всички англичани бял цвят с бледорозов оттенък, по който много индийци копнееха.
	На фона на изгрева момчето изглеждаше като Адонис от гръцките митове, за които бях чела в учебниците по история.
	— Аз…
	Преди да съм успяла да му отговоря, онази тиха песен зазвуча в ушите ми и мислите ми се разпиляха. Познатата тръпка пробяга по гръбнака ми. Някой или нещо ми казваше, че този непознат човек ще изиграе важна роля в живота ми.
	— Говориш ли английски? — подкани ме той.
	— Да. — Опитах да заглуша гласовете в ушите си, уверявайки ги, че съм разбрала посланието им. Че е било от ясно по-ясно. — Говоря английски добре — отвърнах накрая.
	— И името ти е Индира?
	— Не, аз съм спътницата й. Казвам се Анахита Чаван, Ани за по-кратко.
	— Здравей, госпожице Чаван, или Ани за по-кратко — каза той, протягайки ръка. — Аз съм Доналд Естбъри. Приятно ми е.
	Както при всички англичани, обноските му бяха безупречни.
	— И на мен — отвърнах свенливо аз.
	Той седна до мен на пейката.
	— Е, мога ли да попитам какво правиш в градината толкова рано?
	— Слънцето огрява прозореца ми и ме буди. Ами ти?
	— О, аз се прибрах от училище късно снощи. Тамошният звънец ни буди в шест и половина и явно ми е станало навик да се събуждам в толкова. Утрото е божествено, затова реших да стана и да нагледам кобилката ми в конюшнята.
	— Обожавам коне — споделих носталгично аз.
	— Можеш ли да яздиш?
	— Да, научих се още преди да проходя.
	— Не знаех, че и в Индия ви учат на езда още от бебета, както правят тук.
	— Разбира се! Как иначе сме щели да се придвижваме хиляди години наред?
	— Вярно, вярно — отвърна с усмивка Доналд. — Какво ще кажеш тогава да ти покажа конюшнята ни?
	— Много бих се радвала — съгласих се въодушевено аз.
	— Хайде — Той ми помогна да стана от пейката и двамата тръгнахме през градината. — Е, как ти се струва Англия?
	— Някои неща харесвам, други — не съвсем.
	Той се обърна рязко към мен.
	— Много си разумна и английският ти е отличен. Мога ли да попитам на колко години си?
	— Ще навърша петнайсет след няколко месеца — отвърнах аз, преувеличавайки малко.
	— Боже. Повечето твои връстнички от Англия са още наивни деца.
	— Благодаря.
	— За нищо — отвърна той. — Е, това тук е моята Глори — посочи той, като стигнахме до конюшнята. — Майка ми я кръсти Глория на една от лелите ми, но на мен ми се струваше, че името не й подхожда, затова я прекръстих. Харесваш ли я?
	Пред мен стоеше истински величествено, чистокръвно същество. По моя преценка беше висока около метър и шейсет. Позволих й да подуши дланта ми, после я сложих под брадичката й, а с другата ръка погалих дългото й, изваяно лице.
	— Е, впечатлен съм — коментира Доналд. — Обикновено цвили и се оплаква, когато я доближи непознат. Очевидно имаш подход с конете, Ани.
	— Някак ги разбирам.
	— А случайно да ти се язди? Много ми се иска да видя дали Глори ще те изтърпи на гърба си. Обикновено хуква нанякъде и изхвърля непознатите ездачи. Да проверим дали ще ти позволи да я яхнеш.
	— С радост бих опитала — отвърнах искрено аз.
	— Изведи я от отделението, а аз ще я оседлая — заръча новият ми приятел. — Несъмнено ще ни покаже дали е в настроение да ни угоди.
	Направих каквото ми каза, после, след като Глори се поуспокои, скочих на гърба й, повдигайки дългата си пола, доколкото беше благоприлично, за да я яхна.
	Доналд се усмихна.
	— Май няма нищо против да стоиш на гърба й. Ще доведа жребеца.
	Пет минути по-късно вече яздехме в тръс през парка. Той доближи коня си до моя и ме погледна.
	— Язди ли ти се на по-насечен терен? Дартмор е буквално на няколко минути в тази посока — каза той, сочейки наляво. — Мястото е чудесно за по-бърза езда и смятам, че ти имаш нужните умения.
	— Разбира се — съгласих се аз, без да знам какво представлява този „Дартмор“. Не се бях чувствала толкова щастлива и свободна месеци наред. — Ще те следвам.
	— Тъй да бъде — отвърна Доналд и веднага се спусна в галоп, а ние с Глори го последвахме със същото темпо.
	Когато напуснахме парка и излязохме сред голата пустош, топлият вятър забрули косата ми и усетих как тежестта, натрупала се в гърдите ми, започва да се разсейва. Първоначално се съсредоточих да избирам пътя ни по каменистия, неравен терен, но впоследствие установих, че Глори знае къде отива и сама владее положението, затова се отпуснах и се отдадох на удоволствието от ездата.
	Четирийсет минути по-късно се върнахме в конюшнята — и конете, и ние запъхтени от умора.
	— Божичко — каза Доналд, слизайки от коня си и предавайки го в ръцете на прозяващия се коняр, — ти си най-добрата ездачка, която някога съм виждал.
	Осъзнах, че ме гледа с откровено възхищение.
	— Благодаря. Но ще видиш, че и принцеса Индира е също толкова добра — добавих лоялно.
	— В такъв случай нямам търпение да я подложа на този тест, но едва ли ще те надвие. — Той ми предложи ръката си, за да сляза от седлото. — Е, Ани, надявам се пак да пояздим заедно някой път — каза, докато се връщахме към имението. — Утре сутрин, може би? Точно в шест и половина?
	— С удоволствие.
	Качих се до стаята си с лека стъпка, за да се подготвя за закуска, а сърцето ми преливаше от радост, каквато не бях изпитвала от месеци.


	Колкото и да страдах от това, че нямаше как да се върна в Индия, никога няма да забравя онова първо лято в Естбъри Хол.
	Макар че на четвърти август Англия официално бе обявила война на Германия, ние бяхме относително незасегнати от нея. Почти не усетихме недостига на храна, тъй като имението, с хилядите му акри плодородна земя, можеше спокойно да изхранва обитателите си.
	Въпреки че Доналд беше твърде млад, за да влезе в служба на страната си, едно определено събитие ме запозна със страданието и промените, които изживяваше останалата част от населението — Селина, дъщерята на лейди Естбъри, се върна у дома и заживя с нас. Съпругът й, капитан в Британската армия, беше назначен на служба във Франция. Двамата бяха женени едва от година и Селина беше бременна в осмия месец с първото им дете.
	В някои следобеди я намирах в оранжерията, където се помещаваха множеството екзотични растения, сувенири от пътешествията на поколения членове на рода Естбъри. Тъй като някои от тях ми бяха познати от кожения бележник на майка ми, започнах да събирам ненужните изрезки, след което ги сушах на малкия перваз пред прозорчето на таванската ми стаичка и ги стривах в завещаната ми от мама _шил нода_. По време на разходките ми из градината и голите хълмове на Дартмор намирах и други интересни билки и растения, които събирах в буркани, дадени ми от кухнята. Колекцията ми растеше ли, растеше.
	— Какво правиш с всички тези изрезки, които събираш, Ани? — попита ме един влажен следобед Селина, докато ме наблюдаваше с явен интерес от стола си в оранжерията.
	Не бях сигурна как точно да й отговоря, но накрая реших да й разкрия истината.
	— Правя лекове от тях.
	— Наистина? В Индия ли се научи?
	— Да. От майка ми. — Не исках да се впускам в подробности, опасявайки се, че може да ме помисли за някоя знахарка.
	— Божичко, на колко хубав занаят те е научила — отвърна тя с искрено възхищение. — Знам, че баща ми е бил голям почитател на тамошните лечебни средства, когато бил на служба в Индия. Е, ако имаш някоя специална отвара, с която да помогнеш на бебето ми да се появи на бял свят, ще ти бъда безкрайно благодарна.
	Огледах корема й, установявайки, че детето се беше преместило по-надолу в утробата й през изминалите няколко дни, от което следваше, че главичката му вече е в правилната позиция.
	— Не мисля, че ще чакате още дълго.
	— Наистина ли? Можеш да определиш с един поглед?
	— Да — усмихнах й се аз. — Мога.


	За жалост, независимо от сърдечните й обещания в деня на пристигането ни, виждах Индира по-рядко и отпреди. Лейди Естбъри й беше позволила да си покани приятелки от Лондон, които да й правят компания. Имах чувството, че зад съгласието й имаше скрит мотив; все пак наближаваше време Доналд да си избере булка от редиците на благовъзпитаните млади англичанки. Запознанствата, които Индира щеше да му подсигури на прага на собствения им дом, можеха да се окажат ценни.
	— За пръв път в имението ни гостуват толкова много прекрасни девойки — коментира лейди Естбъри един ден, когато се засякохме на главното стълбище. Анахита, скъпа, би ли изтичала до горе, за да провериш дали прислужниците са сложили свежи цветя в стаята на лейди Селестрия?
	— Разбира се — отвърнах аз и се спуснах да изпълня заръката й.
	Не харесвах лейди Естбъри и знаех, че чувствата ни са взаимни. Беше живяла в Индия по времето, когато съпругът й бе служил като резидент в Куч Бехар, и по думите й съдех, че престоят й е бил омразен; затова се държеше с мен почти като с прислужница. Надменното й отношение към сънародниците ми — „мърляви безбожници“, беше ни нарекла веднъж — подсилваше неприязънта й към мен. Знаех, че тя самата е стриктна католичка и ежедневно ходи на литургии в параклисчето на имението.
	В моите очи със скованото си поведение и вродена арогантност представляваше същинско олицетворение на най-лошото в англичаните. Индира, разбира се, беше кралска особа, и то отгледана в западняшки стил. Лейди Естбъри се отнасяше с нея като с равна… _почти_.
	Но независимо от това, че и аз самата имах известна връзка с едно от индийските кралски семейства, лейди Естбъри ми възлагаше все повече и повече работа. Често ми заръчваше най-небрежно да „изтичам“ за гоблена й или за някоя книга от библиотеката.
	Ситуацията се усложняваше още повече заради недостига на прислуга в имението. Тъй като болшинството от мъжете бяха заминали да се сражават във Франция, прислужничките се бореха с двойно повече работа. Но понеже не исках да изглеждам груба и неблагодарна, винаги изпълнявах поръченията на лейди Естбъри. И бездруго не ми беше неприятно да помагам на прислужничките, които бяха симпатични, приветливи момичета и жени, доволни, че разполагаха с още чифт ръце за смяна на чаршафи или бърсане на прах.
	През първите няколко дни в Естбъри Хол бях вечеряла в трапезарията с Индира, но там се чувствах пренебрегната и неканена. Още на четвъртата вечер бях получила поднос с храна в таванското си помещение и бързо бях схванала намека. Това не ме притесняваше, тъй като гардеробът ми и бездруго не съдържаше излишеството от официални английски тоалети, необходими за подобни ежевечерни събития, а не исках да го споменавам пред Индира.
	Тили, прислужничката, която ми носеше вечерите, след поредния си поход нагоре по безкрайните стълбища до таванската ми стаичка, бе коментирала, че сигурно ми е самотно да вечерям без компания. Затова ме покани да се храня с персонала в кухнята. Тъй като съзнавах, че така щях да й спестя постоянното катерене, се съгласих. Оттогава започнах да вечерям на долния етаж с прислужниците, отговаряйки на купищата им въпроси около живота в индийски дворец.
	Веднъж готвачката, госпожа Томас, се оплака от артрита в ръцете си. Попитах я дали иска да й предложа нещо за болката и възпалението.
	— Едва ли ще помогне — коментира тя, — но пък и със сигурност няма да навреди.
	Стрих шаваровия корен, който си бях набавила от оранжерията, в моята _шил нода_, а после добавих вода, за да стане на каша. Същата нощ показах на госпожа Томас как да я нанася върху ръцете си.
	— Трябва да го правиш два пъти дневно в продължение на една седмица и мисля, че ще ти помогне.
	И наистина седмица по-късно госпожа Томас разправяше на всички каква „чудотворка“ съм била. Тази слава скоропостижно ми доведе цяла върволица от кухненски „клиенти“, които ме молеха да им забъркам лек за какви ли не болести и болежки. Помагах им с удоволствие, а и така ми се отваряше възможност да приложа на практика наученото от Зина и майка ми. Освен това вече се радвах на искрената топлина и благосклонност на хората около мен — нещо, което не ми се беше случвало от доста време.
	Но основната причина за пълното ми щастие онова лято — пълно, независимо от студеното отношение на Индира и лейди Естбъри — беше сутрешната ми езда с Доналд Естбъри.
	В деня след първата ни среща бях скочила от леглото, питайки се дали наистина щеше да ме чака в конюшнята, както се бяхме уговорили.
	— Ани! — беше ме посрещнал той с усмивка. — Готова ли си за езда?
	— Да — бях кимнала въодушевено и след като бяхме оседлали конете си, бяхме препуснали през Дартмор под галещото утринно слънце. По време на тези ни срещи помежду ни бе започнало да се заражда приятелство.
	В абсолютен контраст с майка си Доналд беше приятелски настроен и сърдечен човек и имах чувството, че мога да му споделя всичко за живота си. Той слушаше с откровено удивление историите ми за Индия, традициите и културата й.
	— Баща ми винаги е обичал Индия и народа й — обясни той. — За жалост същото не важи за майка ми и поради тази причина двамата се върнали в Англия, когато със Селина сме били много малки. За съжаление, баща ми почина пет години по-късно. Майка ми винаги е обвинявала Индия за смъртта му и истината е, че маларията, която хвана там, се завръщаше и на английска почва, но в крайна сметка почина от пневмония. Твърдеше, че всъщност английският климат му вредял. Беше много добър човек. Вечно се стремеше да помогне на този или онзи.
	— На него ли приличаш? — попитах аз, докато лежахме на грубата дартморска трева, позволявайки на запъхтените ни коне да пийнат по малко вода от рекичката.
	— Майка ми така твърди. Но не мисля, че одобряваше филантропията му — баща ми вечно се впускаше в хуманитарни мисии, много често в ущърб на банковата ни сметка. Освен това не възприемаше хората по отношение на вероизповеданието и цвета на кожата им, докато майка ми разсъждава малко по… традиционно.
	В часовете ни заедно Доналд ми споделяше за страховете си относно войната и опасението си, че не е достатъчно способен да поеме имението Естбъри в свои ръце след няколко години. Щеше да го наследи, навършеше ли пълнолетие, на двайсет и една.
	— И бездруго едвам успяваме да покрием разходите за имението — въздъхна той. — Не ми се мисли какво ще е, когато дойде време да го ремонтираме; някои негови части не са пипвани от сто години насам. Наследство е на майка ми. Баща ми не беше бизнесмен, нито пък някой беше предполагал, че ще почине, преди да навърша пълнолетие. Затова ми се струва, че майка ми е заровила главата си в пясъка. Или, по-точно казано, в параклиса. Не ми се иска точно аз да й съобщавам колко тежко е положението, но се съмнявам дори нейният бог да ни помогне.
	Обърнах очи към него, смаяна от факта, че макар да беше едва на шестнайсет, като че ли целият свят тегнеше върху плещите му.
	— Толкова много хора зависят от мен, за да издържат семействата си — каза той, после се обърна на една страна върху тревата и ми се ухили. — Е, май не ми остава нищо друго, освен да се оженя за някоя богата наследница! Хайде, да се връщаме.
	След като Доналд влезеше в къщата да се преоблече за закуска, почти не го виждах до следващата сутрин. Денем забавляваше Индира и гостенките й с обеди, тенис партита и кротка езда из алеите в парка. Съмнявах се да им беше споменавал за сутрешните ни излети — аз лично не бях продумала пред никого. Това беше още една тайна, която криех в душата си през дългите, благоуханни английски нощи.


>>	14

	В края на август, няколко дни преди с Индира да отпътуваме към училище, Селина започна да ражда. Прислужничките търчаха нагоре-надолу по стълбището с кърпи и топла вода. Атмосферата в кухнята беше наситена с обичайната смесица от нетърпеливо очакване на новия живот и тревогите, че нещо можеше да се обърка.
	— Доктор Трефусис се връща от болницата в Ексетър. Само лейди Селина би избрала точно неделната вечер да ражда. Дано пристигне навреме — каза госпожа Томас, въртейки угрижено очи.
	Час по-късно Тили, прислужничката на Селина, се появи на долния етаж с бледо лице.
	— В ужасно състояние е, мята се в леглото от болка и крещи като луда. Не знам как да я успокоя. Можеш ли да й дадеш нещо, госпожо Томас? Тревожа се, че бебето се е заклещило или нещо подобно.
	— Обади ли се на господарката? — попита госпожа Томас.
	— Да, но както се досещаш, лейди Естбъри отказа да припари до нея. Сигурно е платила на някой да роди собствените й деца вместо нея!
	— Сигурно лейди Селина е много уморена — коментирах аз от стола си в ъгъла на кухнята.
	— Грохнала е от умора, госпожице Ани, в родилни мъки е от шест часа — обясни Тили.
	— В такъв случай й занеси малко вода със захар, за да не спада нивото на глюкозата в кръвта й — посъветвах скромно аз. — И я накарай да се движи колкото може повече.
	Всички очи в кухнята се обърнаха към мен.
	— Присъствала ли си на раждане, госпожице Ани? — попита госпожа Томас.
	— О, да. Много пъти съм гледала майка ми, докато е израждала децата на жени от родното ми село.
	— Е, удавник и за сламка се хваща — каза госпожа Томас. — Госпожице Ани, ще се качиш ли с Тили, която ще попита лейди Селина дали иска да те види?
	— Ако сте сигурни — отвърнах аз, ставайки смутено от стола си.
	— Най-многото да откаже, нали така? А и ми се струва, че й е нужна помощ. Хайде, скъпа.
	Последвах Тили нагоре по стълбището, а докато чаках пред вратата на Селина, чувах стоновете от другата й страна. Тили показа глава на коридора и ми махна.
	— Като че ли не разбра какво й казвам, така че просто влез.
	Влязох в стаята и видях Селина да лежи по гръб с пребледняло лице и зализана от пот коса.
	— Лейди Селина, аз съм, Анахита. И друг път съм помагала на родилки. Ще позволите ли да ви помогна?
	Селина вдигна уморена ръка, който жест приех за знак на съгласие.
	— Първо трябва да я поизправим на възглавниците, за да изпие захарната вода, а после да й донесем няколко влажни парчета плат за челото. И вържи косата й — казах на Тили, — така ще й е по-хладно.
	След като успяхме да повдигнем нежно Селина и Тили й даде малко от сладката вода, аз премерих пулса й, който направо препускаше.
	— Лейди Селина, може ли да ви прегледам? Трябва да видя какво разкритие имате.
	Тя кимна морно, без да отваря очи.
	Повдигнах нощницата й, прегледах я и веднага установих, че има само четири пръста разкритие. Трябваше да станат десет, преди да започне да напъва.
	— Лейди Селина, бебето е готово да се роди, но тялото ви още не е. Искам да станете и да се поразходите с мен. Обещавам ви, че гравитацията ще помогне. Ще можете ли?
	— Не, не… болката, болката… — простена тя.
	— Е, нека поне опитаме.
	Сложих ръка на гърба й, повдигнах я нагоре, преметнах краката й през ръба на леглото и напрягайки всички сили, успях да я изправя.
	— Готово, а сега ще се поразходим — казах й аз. — Движението ще облекчи и болката ви. — Помогнах й да слага бавно крак пред крак и двете тръгнахме към отсрещния край на спалнята.
	— Ето, справяте се чудесно — насърчих я аз.
	В продължение на два дълги часа развеждах Селина нагоре-надолу из стаята, дишайки с нея, шепнейки успокоително в ухото й. Постоянното движение я поотпусна и пулсът й започна да се укротява.
	— Трябва да се напъна! — обяви внезапно тя.
	Това беше моментът, в който знаех, че всички трябва да са готови, затова махнах на Тили да застеле леглото с кърпи.
	— Не напъвайте още, лейди Селина, а вместо това дишайте като жадно куче… ето така…
	Поех няколко бързи, насечени глътки въздух и й се усмихнах окуражително, като започна да ме имитира. После проверих дали има достатъчно разкритие, за да излезе бебето. Доволна от резултата, й заръчах при следващия позив да напъне с всички сили. Остър писък проряза нощната тишина, когато главичката на бебето се показа на бял свят.
	Бяха нужни няколко напъна — по време на които Селина стискаше ръката ми толкова силно, че очаквах да строши костите ми, — преди главата на бебето да се покаже нацяло. След това помогнах на малкото му, съвършено тяло да се измъкне от това на майка му.
	— Добре ли е бебето, Анахита? — попита ме Селина, неуспешно опитвайки да повдигне глава.
	— О, о! — залепи длани на лицето си Тили, виждайки пищящото бебче между краката на Селина. — Момиченце е! Поздравления, лейди Селина!
	Взех бебето и веднага го сложих в прегръдките на майка му. В този момент вратата се отвори и докторът влезе в стаята.
	— Я виж ти — каза той, отиде до долния край на леглото и загледа майката с рожбата й в ръце, вече отпусната от умора и триумф. Докторът отвори медицинския си куфар и извади инструмент, с който преряза пъпната връв. После надникна към мен с груба усмивка. — Мога ли да поема оттук?
	— Разбира се.
	Съзнавайки, че вече не бях нужна и желана, тръгнах към вратата. Селина обаче моментално протегна ръка към мен.
	— Благодаря ти, Ани, справи се невероятно.
	На следващата сутрин, като слязох за закуска в кухнята — толкова изтощена, че не бях успяла да стана за сутрешната си езда с Доналд, — ме посрещнаха като героиня.
	— Ти спаси живота й! Е, поне така твърди лейди Селина — каза Тили. — Госпожица Ани беше изумителна — обяви тя пред всички в кухнята. — Знаеше точно какво трябва да направи и успокои господарката неимоверно. Дано онази стара кукумявка горе ти е благодарна, госпожице Ани. Представяш ли си, дори не дойде да види клетата си дъщеря, докато се мъчеше толкова? А после я чух да разправя на доктора, че лейди Селина имала щастието да роди безпроблемно. Трябва да се благодари на късмета си, че ти беше тук и знаеше какво да правиш.
	По-късно същия ден получих покана от Селина да видя бебето. Тя лежеше доволно с дъщеря си в ръце. Когато влязох, ми се усмихна лъчезарно.
	— Здравей, Ани. Ела да видиш прелестната ми, съвършена дъщеричка. — Тя потупа с длан мястото до себе си в леглото и аз седнах колебливо.
	— О, прекрасна е! — казах, погалвайки с пръст кадифената кожа на бебето. — Как я кръстихте?
	— Опасявам се, че нямах особено право на избор в това отношение. Казва се Елинор, като майката на баща си. Невероятно съкровище е, нали? Искаш ли да я прегърнеш, Ани?
	— С най-голямо удоволствие — отвърнах аз и тя сложи бебето в обятията ми.
	— Просто исках да ти кажа, скъпа ми Ани, че снощи се появи като същинско чудо. Тази сутрин признах пред цялото си семейство, че не знам какво щях да правя, ако теб те нямаше. Благодаря ти от името и на двете ни.
	— Няма защо — усмихнах й се аз. — За мен беше чест да помогна за появата на нов живот.
	— Да, само дето ми се иска и бащата на малката да беше тук. Изпратихме телеграма до Франция, разбира се, но един бог знае кога ще получи посланието.
	Внезапно в ушите ми зазвучаха смътните звуци и сърцето ми натежа от мъка. В този миг разбрах, че момиченцето пред мен никога нямаше да види баща си. Разтреперана, принудих усмивката да се върне на лицето ми.
	— Сигурна съм, че ще се прибере съвсем скоро — излъгах аз.
	— Моля се за това. Е, принцеса Индира ми каза, че утре заминавате за училището?
	— Да.
	— Съжалявам да го чуя, Ани. Толкова ми се иска ти да се грижиш за нас, вместо онази древна бавачка, която майка ми е наела. Ти имаш много по-успокоителен подход. Обещай, че ще се върнеш скоро.
	— Добре — отвърнах аз, подавайки й бебето.
	— Довиждане тогава, Ани, и още веднъж благодаря.
	— Довиждане. И успех с малката ви красавица.
	Станах и се запътих към вратата, а Селина каза:
	— Наистина ли си само на четиринайсет, Ани? Не мога да повярвам. Снощи имах чувството, че съм с жена, поне три пъти по-възрастна и опитна от теб.
	— Да, на четиринайсет съм. — Усмихнах й се кротко и излязох от стаята.
	На сутринта потегляхме за училището в единайсет, така че имах време за една последна езда с Доналд. Той, разбира се, беше научил историята за раждането на малката му племенничка.
	Докато седяхме на обичайното ни място край поточето, Доналд ме попита как съм знаела какво трябва да се направи.
	— Всъщност е много елементарно — обясних аз. — Просто трябва да следваш насоките на природата. Тялото на сестра ти знаеше всичко, просто й помогнах да му се довери.
	В очите му грееше нов вид уважение към мен.
	— Божичко, да можеха повече хора по света да разсъждават като теб. Баща ми се прекланяше пред природата. Ти си смайващо мъдра, Анахита, независимо от възрастта ти.
	— Понякога — казах аз, заравяйки тока на обувката си в скованата, пресъхнала земя, — си мисля, че е колкото дарба, толкова и проклятие.
	— Какво имаш предвид?
	— Ами, това, съзнанието ти да се стреми да разгадае света. — Вдигнах поглед към него. — Повечето жени се задоволяват с красота и купища нови рокли.
	— Е, с роклите не мога да ти помогна — изкиска се той, — но мога да те уверя, че си красива. Много красива. А сега трябва да се връщаме.
	Докато вървяхме към къщата, след като оставихме конете в конюшнята, Доналд каза внезапно:
	— Ще ми липсват сутрешните ни срещи.
	— И на мен — отвърнах най-сърдечно аз.
	Той се приведе към мен и ме целуна нежно по бузата.
	— Довиждане, Ани, ела ни на гости скоро. Ти си изключителна млада дама и за мен беше удоволствие да се запознаем.
	Сърцето ми пееше от щастие през целия път към училището в Ийстбърн. Дори приказките на Индира за това с какво нетърпение очаквала да види Селестрия и останалите момичета и мисълта за самотата, която отново щях да преживея в онзи затвор, не можеха да развалят настроението ми.
	Защото бях срещнала човек, който ме харесваше заради самата мен. Бяхме просто приятели. Или поне това се опитвах да си втълпя, макар че споменът за устните му по бузата ми разказваше друга история на сърцето ми.


>>	15

	През следващите две години войната в Европа не стихваше и двете с Индира не можехме да се приберем в Индия. Аз самата оставах в училището за ваканциите, докато Индира гостуваше на някоя от многото си приятелки. Нямах нищо против, тъй като доста от момичетата бяха в същото положение, включително приятелката ми Шарлот. Просто използвах времето, за да се подготвям за предстоящата матура.
	Двете с Индира отбелязахме шестнайсетия си рожден ден със скромно тържество в училище, включващо торти с вкус на камък заради яйцата на прах. Индира се караше и сдобряваше с приятелките си и често търсеше състраданието ми, ако някоя от тях я обидеше особено жестоко. Най-сетне се бях примирила с непостоянния й подход към приятелството ни, знаейки, че когато някой потъпчеше самоувереността й, пак щеше да се обърне към мен за утеха.
	Колкото и да ме болеше, си повтарях, че присъствието ми в живота й ми подсигуряваше образованието, което баща ми винаги бе мечтал да имам. Аз бях едно от най-умните момичета в класа или поне най-сериозната и трудолюбива ученичка, затова учителите ме съветваха да постъпя в някой университет. Аз, разбира се, знаех, че това е невъзможно, но беше трогателно да виждам, че имат толкова високо мнение за мен.
	Коледата на 1916-а прекарахме в Естбъри Хол — запомнила съм я като тъжно събитие. Както бях предвещала, Селина бе получила вест, че съпругът й е загинал във Франция още през октомври. Скърбящият дом не беше място за празненства.
	Селина изглеждаше изпита и бледа в черните си вдовишки дрехи. Въпреки това успя да се усмихне, като ме видя.
	— Здравей, скъпа ми Ани, колко се радвам да видя слънчевото ти лице отново в Естбъри.
	На следващия ден ме намери и ме покани на разходка.
	— Новината за съпруга ви ме натъжи много, лейди Селина — казах, докато вървяхме през замръзналата градина. Беше се спуснала тежка мъгла и крехкото зимно слънце като че ли се оттегляше пред бързото настъпление на нощта.
	— Благодаря ти — отвърна Селина. — Още се мъча да го преглътна. Хюго беше толкова млад, Ани, целият живот беше пред него. А сега — тя се умълча за миг — вече го няма. Майка ми твърди, че трябва да потърся утеха в бог и молитвите, както прави тя. Но ако трябва да съм откровена, в молитвите си просто повтарям празни думи, без всякакъв смисъл за мен. А в параклиса не искам да влизам. Ужасно ли е, че точно сега, когато ми е най-нужна, вярата в бог като че ли ме е напуснала?
	— Не, разбира се, че не. Понякога е невъзможно да приемем раздялата с любими хора — казах аз. — Но боговете и взимат, и дават. Имате прекрасна дъщеря, която носи част от Хюго в себе си.
	— Да, и благодаря на бог — или на боговете, ако така предпочиташ — за нея — отвърна тихо Селина. — Но не е ли жестоко, че смъртта на Хюго ме остави вдовица на двайсет и две, живееща в родния си дом в компанията на майка си и без особени шансове за бягство в бъдеще?
	— Лейди Селина, чака ви и втори шанс за щастие, повярвайте ми — уверих я аз с внезапно разбудени инстинкти.
	Не беше редно да й казвам за новата любов, която я очакваше съвсем наблизо, но го усещах с всяка костица в тялото си.
	— Наистина ли го вярваш, Ани?
	— Да, наистина. И не забравяйте, че не е нужно да се молите в църква всеки ден. Всички сме част от бог. Има по малко от него във всеки от нас. Той ще ви чуе, където и да сте.
	— Благодаря ти, скъпа Ани. — Селина сложи покритата си с ръкавица ръка върху моята и двете тръгнахме обратно към Естбъри Хол, готови да се скрием от студа.
	Онази коледна ваканция нямаше сутрешна езда. Доналд, който беше призован на военна служба преди няколко седмици, се обучаваше някъде с батальона си.
	Една ледовита декемврийска сутрин, докато вечерях в кухнята, ми връчиха писмо, адресирано до мен.
C>
	__Казарма „Челси“__
	__Лондон__
	__19 декември 1916 г.__

	Скъпа Анахита,
	Дано не възразяваш, че ти пиша. Не се сещам за никой друг, на когото бих поверил най-съкровените си мисли. Обучението ми (или няколкото седмици маршируване насам-натам и овладяването на стрелба с пушка) приключи и утре ще ме изпратят на някое незнайно място, което всички подозираме, че ще е Франция. Естествено написах официално писмо до майка ми и сестра ми, уведомявайки ги за предстоящото ми отпътуване с наложителния храбър и мъжествен тон.
	Макар че всичките ми тукашни приятели са безкрайно въодушевени от мисълта за чудните мигове, които ще прекараме в окопите, несъмнено пренебрегваме факта, че повечето от нас няма да се завърнат. И така, реших да ти напиша това писмо само часове преди да замина, за да знаеш, Ани, че не искам да умра. Или да живея като множеството осакатени клетници.
	Прости ми, никога досега не съм изливал подобна изповед на хартия. Но от прислугата и личните ни моменти, прекарани заедно, знам, че навярно имаш известни свръхестествени сили. Ако е така, моля те, Ани, направи каквото можеш да ме защитиш. Чуя ли от теб, че ще съм добре, значи ще оцелея. Ти си моят талисман.
	Би ли ми писала на горния адрес? Много бих се радвал да получа вест от теб. Дано не ме смяташ за слабодушен мъж или страхливец. Просто постоянно се сещам за онези приказни слънчеви утрини, когато лежахме заедно край реката и в живота ми цареше мир. Може и да звучи егоистично, но искам още такива дни.
	Вярвам, че ще запазиш съдържанието на това писмо в тайна. Надявам се, че си добре и ще се молиш за мен.
	С любов,
@	Доналд Естбъри
C$
	Препрочетох писмото на Доналд много пъти. После излязох в градината, отдалечавайки се от къщата. Ако на Доналд му беше писано да напусне тази земя в скоро време, несъмнено щях да го усетя и чуя. А… не усещах нищо. Чисто, непокварено нищо.
	Сърцето ми подскочи от радост, защото вече знаех, че ще оцелее след премеждието си и ще се завърне невредим у дома.
	Затова с пълна вяра написах писмото, което щях да напиша независимо дали бях усетила добра или лоша поличба.
C>
	__Естбъри Хол__
	__Девън__
	_30 декември 1916 г._

	Скъпи Доналд,
	Благодаря ти за писмото.
	Моля те, не се страхувай. Напълно убедена съм, че още не ти е време да си отидеш от този свят. Надявам се да те видя скоро след като се завърнеш от Франция.
	Поздрави,
@	Анахита Чаван
C$
	Дори приятелките на Индира не дойдоха да я посетят в Естбъри Хол онази коледна ваканция. Наложеният режим на бензина не позволяваше дългите пътешествия от южните графства, където живееха повечето от тях. Тъй като настроението в гостната навръх Нова година беше мрачно, Индира се принуди да дойде при нас с прислужниците на долния етаж. Имахме пиано, на което госпожа Томас свиреше разни стари английски песни. Несъмнено това беше най-веселото място в имението в навечерието на 1917-а.
	Една нощ малко след Нова година на вратата ми се почука.
	— Влез.
	Индира се показа със зачервени от плач очи и протегна ръце към мен. Тъй като едвам се бях стоплила в леглото си — на таванския етаж нямаше камини, — увих одеялата около себе си и така отидох при нея.
	— Какво има? — попитах я.
	— О, Ани, толкова ми липсват мама и тате… и Индия. Тук е ужасно. Скучно е и толкова студено. Честно казано, се чувствам като сираче, също като теб!
	— Сигурна съм, че войната ще приключи скоро и ще можеш да видиш семейството си — утеших я аз.
	— И… о, Ани, осъзнавам колко грубо се държа с теб, не ти обръщам никакво внимание и — Индира размаха ръце из стаята — те оставям да спиш в тази мразовита таванска стаичка, без да кажа нищо на лейди Естбъри. Чуй какво — тя потрепери внезапно, — ела да спиш на долния етаж, в моето легло. Там поне има камина, а и ще можем да си приказваме.
	Както винаги, изпълних желанието й, а когато се завихме в одеялата пред огъня в стаята й, тя впери поглед в него и въздъхна.
	— Знаеш ли, всяка нощ сънувам двореца. Някога не го оценявах достатъчно. Нито пък теб — добави тя. — Знам, че ти бях безсърдечна приятелка и навярно съм лош човек. Ще ми простиш ли, Ани?
	— Разбира се, че ти прощавам — усмихнах й се аз.
	— Един ден ще се върнем в Индия, нали?
	— И още как. Печелим войната и всички казват, че не оставало много до края й.
	— Знаеш ли — въздъхна Индира, — всъщност мястото ми не е в Англия, а в родната ми Индия. Толкова много ми липсва. Прити сигурно си мисли, че съм я забравила напълно.
	Мисълта за любимото й слонче я подтикна към още един изблик на сълзи.
	— Може би войната учи всички ни да се замислим за онова, което имаме, а не за онова, което ни липсва — утеших я аз.
	Тя вдигна големите си, кехлибарени очи към мен.
	— Толкова си мъдра, Ани. Мама ми каза винаги да се вслушвам в думите ти и вероятно е била права.
	— Не съм мъдра, Инди, просто съм свикнала да се примирявам. Не можем да променим реалността, колкото и да се опитваме.
	— Освен това — продължи Индира, прехапвайки долната си устна, — се опасявам, че моят принц ме е забравил вече.
	— Както вече ти казах, ако ви е било писано да сте заедно, ще бъдете.
	— Да, права си — съгласи се Индира. — Ани, ще спиш ли при мен тази нощ? Не искам да оставам сама.
	— Да, ако така искаш.
	Затова двете се сгушихме в голямото легло на Индира, както правехме като деца.
	— Сигурна ли си, че ми прощаваш, Ани? — попита ме тя, като изгасих нощната лампа.
	— Обичам те, Инди, винаги ще ти прощавам.


	Вярна на думата си, Индира прекарваше много повече време с мен, като се върнахме на училище. Това отчасти се дължеше на факта, че най-добрата й приятелка, Селестрия, бе отписана от училището ни. Вече съществуваше съвсем реална възможност от бомбардировки над Англия и майка й я бе прибрала на сигурно у дома. Отсъстваха и много други момичета и макар засега Лондон да беше основната мишена за въздушни атаки, в цялата страна царяха напрежение и тревога.
	По Великден стегнахме багажа си за почивните дни с намерението да хванем влака до Дартмор. Но за наша изненада в последния ден от семестъра дойде да ни вземе шофьор в ролс-ройс.
	— Къде отиваме? — попитах Индира, тъй като не познавах пътищата достатъчно добре, че да се ориентирам.
	Шофьорът запази мълчание, а когато достигнахме познатите улици на Лондон, върху лицето на Индира изплува усмивка. Колата паркира пред къщата на Понт Стрийт и приятелката ми изскочи от задната седалка, хуквайки по стълбището към входа. Вратата се отвори и на прага застана не друг, а самата _махарани_.
	— Мамо! — Индира се хвърли в обятията на майка си.
	— Изненада! — каза _махарани_, прегръщайки дъщеря си. — Не исках да ти казвам, че ще идвам със сигурност, докато корабът не акостираше на английския бряг. Което се случи едва вчера.
	— Но как? Нали уж беше невъзможно да се пътува, тъй като всички кораби са реквизирани от военните? — попита Индира на влизане в къщата.
	— Ще ти разкажа всичко. Беше голямо приключение! — Тя се засмя и погледът й най-сетне попадна върху мен. — Ани, колко си пораснала само! Ах, Индира, нашата Ани се превръща в същинска красавица!
	Отчетох коментара й като любезен комплимент и влязох след тях в елегантната гостна, в чиято камина гореше уютен огън.
	— Е, мамо, разкажи ми как успя да пропътуваш всичкия път до Англия — подкани майки си Индира, а _махарани_ поръча чай на прислужницата.
	— Казах, че трябва спешно да стигна дотук. Обясних на резидента, че най-малкото ми дете е тежко болно в Лондон и трябва да замина, независимо от последствията. Капитанът на един от корабите, превозващ войски на Британска Индия, се съгласи да ме вземе. Предупреди ме с много сериозен тон, че не може да гарантира безопасността ми — _махарани_ се усмихна, очевидно доволна от приключението си, — и че вероятно ще ми се наложи да спя в хамак заедно с войниците! Е, намериха ми много по-удобна каюта и всяка вечер се хранех в чудесната компания на капитана и офицерите му.
	— О, мамо — простена Индира с изцъклени очи, — можело е изобщо да не пристигнеш! Знаеш колко много кораби потънаха.
	— Знам, _пиари_, но не можех да преживея нито ден повече, без да видя дъщеря си. Пък и корабът се движеше с пълна пара, за да ни доведе дотук без инциденти. Пристигнахме за половината от обичайното време. Е, как сте вие двечките? — Погледът й отскочи към мен, после се върна на обичната й дъщеря.
	— С Ани сме нещастни като птици в мусонния сезон — оплака се Индира. — Храната тук е ужасна, студът е непоносим и всички англичани са толкова потискащи. Мамо, май не познаваш Англия истински. Това е една окаяна, мрачна страна и нямам търпение да се прибера у дома.
	— Положението в Индия също е тежко. Много от нашите младежи също се сражават на страната на Англия. — _Махарани_ въздъхна. — Живеем в смутни, размирни времена. Но — добави тя, овладявайки емоциите си, — трябва да поддържаме духа си жив. И точно това възнамерявам да правя, докато съм тук, в Лондон.
	И наистина къщата се изпълни с гости, стичащи се от град, огладнял за забавления; гости, нетърпеливи да се насладят на охолния стил на приемите й. _Махарани_ се спусна да организира официални вечери и коктейлни партита — макар че нямах представа как си набавя деликатеси като пъдпъдъчи яйца, пушена сьомга и хайвер по време на война.
	Като видя състоянието на гардероба ми, който не беше обновяван от почти две години, _махарани_ остана ужасена. Повечето ми дрехи ми бяха омалели, затова заведе двете ни с Индира в „Хародс“ да ни обзаведе. Този път ми беше доста по-интересно в отделението за женска конфекция. Не можех да кажа, че се възприемах като „красавица“, както ме беше описала _махарани_, но докато обличах разкошните рокли и се гледах в огледалото, дори аз забелязвах, че детинските мазнини бяха изчезнали, разкривайки добре оформена, доста приятна фигура.
	— Ани, трябваше да ми пишеш! — каза тя, смъмряйки ме за пореден път. — Моля те, за в бъдеще не се срамувай да искаш от мен.
	_Махарани_ ме изпрати и при оптик за нов чифт очила, с които да заменя старите, несръчно поправени с тел. И двете с Индира от доста време не се бяхме подстригвали, затова, когато излязохме от фризьорския салон с новите си модерни къси прически, промяната беше смайваща. Освен това получихме и първия си маникюр от жената, която идваше вкъщи да се грижи за ноктите на _махарани_. Същата вечер, като слязох за вечеря в красивата ми нова копринена рокля от „Хародс“, дори си спечелих няколко одобрителни погледа от гостите.
	В средата на ваканцията Индира получи безкрайно приятна изненада, когато принц Варун се появи на едно от соаретата на _махарани_. Беше дошъл в Лондон за двуседмичния си отпуск от армията.
	От последната им среща Индира се беше превърнала в зашеметяващо красива млада дама. Наблюдавах ги внимателно тази вечер, чудейки се дали и някой друг от гостите е усетил химията помежду им.
	След вечеря Индира дойде в стаята ни, тъкмо когато се пъхвах под завивките. Очите й горяха и цялата искреше от вълнение.
	— О, Ани, не е ли прекрасен? — възкликна тя, мятайки се в цял ръст върху леглото си със затворени очи и замечтано изражение по лицето си.
	— Наистина е голям красавец.
	— И познай какво? Иска да се срещнем отново, докато е в Лондон. Можеш ли да повярваш? — Тя стисна ръце от доволство. — Разбира се, мама не би ме пуснала без придружителка. Затова съгласна ли си, скъпа ми Ани, да ме придружиш на чай в „Риц“, но да ме оставиш до входа на хотела и да се поразходиш за около час? Моля те — продължи умолително тя, — нямам представа кога ще се видим отново. Просто _трябва_ да отида.
	— Инди, не мога. Знаеш, че в никакъв случай не бива да те виждат сама с мъж. Ти си принцеса, има правила.
	— Не ме е грижа! — Индира зарови лицето си във възглавницата, после се обърна към мен с блясък в очите. — Все пак няма какво толкова да направим на по чаша чай и сандвичи с краставица, нали така? Освен ако не ме отведе в някоя стая на горния етаж, разбира се…
	— Моля те, дори не го казвай! — Врътнах очи от възмущение. — Ако майка ти научи, което е почти неизбежно, тъй като има шпиони навсякъде, и двете ще си изпатим.
	— Е, както знаеш, това не е нищо ново за мен. Пък и с какво толкова ще ме накаже, да не би да ме върне в _пурдата_? Моля те, кажи, че ще ме прикриваш, Ани, само този път.
	— Добре — въздъхнах тежко аз, — но само този път и само за един час.
	— Благодаря ти! — Индира, доволна, че отново е станало нейното, се хвърли на врата ми. — Ти си най-добрата приятелка, за която може да си мечтае човек.


	На следващия ден и двете се облякохме в подходящи дрехи за чай в „Риц“ и извикахме шофьора да ни закара дотам. Индира едвам сдържаше вълнението си на задната седалка до мен.
	— Запомни плана, нали, Ани? Ще кажем на шофьора да ни вземе в четири. А ти ще се преструваш, че влизаш с мен, но ще ме оставиш на входа на хотела.
	— Да — свъсих вежди аз, понеже го преговаряхме за стотен път. — Успех — пожелах й, когато слязохме пред главния вход на „Риц“ и шофьорът потегли. Тя ми прати въздушна целувка и влезе в хотела. Аз се обърнах и тръгнах към Грийн Парк, не особено щастлива, че ми предстоеше да прекарам цял час в пролетната хладина на Лондон. Случайно надникнах към отсрещния тротоар, където се издигаше внушителна каменна сграда с надпис „Кралска академия на изкуствата“. Пресякох улицата и заоглеждах таблото пред входа й. Очевидно в момента протичаше изложба на нови творци, затова прекосих величествения портик и изкачих стълбището. Като влязох в сградата, отидох до бюрото в центъра на огромната зала.
	— Бих искала да разгледам изложбата. Колко струва билетът? — попитах жената зад него.
	— Член ли сте на Кралската академия?
	— Не. Нужно ли е?
	Тя направи кратка пауза, преди да отговори:
	— Да. Нужно е.
	— В такъв случай съжалявам, че отнех от времето ви — казах и тръгнах с възможно най-елегантна крачка към изхода. В този момент двете англичанки, които чакаха зад мен, пристъпиха към бюрото. Служителката ги попита дали са членове и те отвърнаха, че не са, също като мен.
	— Тогава билетът ще ви струва пет шилинга — обясни служителката. Двете жени платиха и влязоха вътре.
	В онзи момент, когато не носех пелерината на индийското кралско семейство около раменете си, изживях първия си сблъсък с расовите предразсъдъци на Великобритания, страната, която ни управляваше повече от сто и петдесет години. И за жалост, нямаше да е последният ми.
	Затова прекарах и следващите три следобеда, треперейки в Грийн Парк, докато Индира провеждаше тайните си любовни срещи с принца. Въпреки че луксозният „Фортнъм енд Мейсън“ и красотите на „Пикадили“ бяха само на един хвърлей разстояние, реакцията на жената от Кралската академия ме беше наплашила толкова, че не смеех да стъпя никъде другаде сама. Представях си колко странно изглеждах в онази среда без нито един от членовете на кралското семейство: със смуглата ми кожа и лице, надничащо от западняшката ми рокля, определено привличах погледите на много от хората, минаващи покрай пейката ми. Затова свеждах очи към новия си приятел, Томас Харди, и съсредоточавах вниманието си върху „Далеч от безумната тълпа“.
	Когато с Индира се срещахме в уреченото време при страничния вход на „Риц“ и се качвахме в колата, за да тръгнем към вкъщи, неизменно бяхме в полярно противоположни настроения: в нейното сърце бушуваха първите любовни трепети, а в моето тегнеше още по-ясната увереност, че нямах свое място под слънцето.
	— О, Ани — възкликна тя веднъж и за пореден път от устата й се заизлива поток от суперлативи за принца. — Толкова съм влюбена, а днес и той ми призна, че ме обича!
	— Много се радвам за теб, Инди, но — бях направила своето проучване относно възлюбения принц на Индира, — той е женен. Много добре знаеш.
	— Разбира се, че знам! Все пак е принц. Бракът му е бил уреден още преди да направи първите си стъпки. Но това е просто формалност. Не е брак по любов.
	— Не забравяй, че и ти си сгодена за махараджата на Дхарампур — напомних й безцеремонно. — Пък и съм сигурна, Индира, че не би понесла да си просто нечия втора съпруга. Освен това и двете сме наясно, че баща ти има отявлено съвременен подход към майка ти. Принц Варун обаче почти несъмнено ще очаква от теб да стоиш в _пурдата_ на двореца му, докато той странства по света.
	— Да, може би в началото, в името на благоприличието — отвърна Индира, — но после ще поиска да стана негова спътница и да обикалям света с него, също както татко води мама със себе си.
	— Искаш да кажеш — прокашлях се аз, — че двамата с принц Варун сте обсъждали този въпрос?
	— Разбира се! Той иска да се ожени за мен. Днес ми призна, че още от първата ни среща е знаел, че ще бъда негова съпруга.
	Загледах я втрещено. Индира говореше нелепици. Вече беше сгодена за друг мъж, а бракът, уреден преди дълги години от две провинции и техните махараджи, не можеше просто да бъде анулиран.
	Освен това знаех повече от добре, че Индира бе свикнала да получава своето, но тази стъпка щеше да е твърде скандална дори за нея. А отгоре на всичкото бях не по-малко бясна на самата себе си, задето им бях съдействала в прелюбодеянието.
	— Инди, моля те — подхванах аз, — разбери, че двамата с принц Варун не можете да бъдете заедно.
	— Не говори така! — озъби ми се ядно тя. — Разбира се, че можем, всичко е възможно в любовта…
	Както при всички други случаи, когато не бях напълно съгласна с Индира, тя се отдръпваше от мен. Бях отказала да допринасям повече за измамата й, но много добре знаех, че през следобедите, когато лъжеше майка си, че ходи на срещи с приятелки, всъщност се виждаше с принца си. Нямах търпение училището да започне и да отведа и Индира, и себе си от Лондон.
	Седмица по-късно Варун замина с полка си, а Индира потъна в дълбока депресия, отказвайки да напуска стаята си, уж заради някаква болест.
	Две нощи преди да заминем за училището ни в Ийстбърн _махарани_ ме извика в гостната.
	— Скъпа Ани, мисля, че е време да обсъдим бъдещето ти.
	— Да, Ваше Височество.
	— Заповядай — тя посочи стола до камината, която винаги гореше, — седни. Чай?
	Приех чашата и зачаках да разбера какво има да ми казва.
	— Още не съм съобщила на Индира, но като заминавам за Индия след няколко дни, ще я взема със себе си. Болестта, която я мъчи в последно време, беше последната сламка. Искам всички да сме заедно в тези трудни времена, а за момента поне Индия е безопасно място. Е, знам, че за разлика от дъщеря ми — продължи с усмивка тя, — ти се справяш отлично в училище. Интересувам се от оценките ти. Още от малка си умно момиче, Ани, и оказваш добро влияние на Индира.
	Опитах да прикрия срама си, хулейки се за участието ми в измамата от последните две седмици.
	— Благодаря ви, Ваше Височество.
	— Е, време е да попитам ти какво искаш, Ани. През следващите няколко седмици ще положиш матура и ще завършиш средното си образование. За Индира — въздъхна _махарани_ — това не е важно. До осемнайсет месеца ще бъде венчана за махараджата на Дхарампур. Разбира се, в дома ни винаги ще има място за теб и Индира несъмнено ще иска да я придружиш в новия й дворец след сватбата. Но се чувствам длъжна да те попитам, Ани, дали наистина искаш да се завърнеш в Индия с нас? Или искаш да останеш в Англия и да продължиш образованието си?
	— Не знам, Ваше Височество.
	— Освен това получих писмо от лейди Селина от Естбъри Хол. Както вече знаеш, тя е стара приятелка на Минти, дъщеря ми. Сподели ми, че си й помогнала да роди детето си.
	— Да, Ваше Височество, така беше.
	— Е — продължи _махарани_, събирайки красивите си пръсти в шпиц пред лицето си, — в случай че решиш да останеш в Англия, Селина ти предлага да станеш бавачка на дъщеричката й в Естбъри Хол. Трудно й е да намери подходяща жена в тази криза.
	Признавам си, че сърцето ми подскочи при мисълта да заживея в къщата, където Доналд щеше да се завърне след края на войната.
	— Много мило от нейна страна и определено ще обмисля предложението й.
	— Изборът, разбира се, е лично твой — продължи тя, — но аз смятам, че не бива да се ограничаваш до най-обикновена бавачка.
	Знаех, че разполагам само с няколко секунди да проумея думите й. Тази жена, която далеч не беше длъжна да ме пита как виждам бъдещето си, но имаше великодушието и човечността да го стори, ми предлагаше да ме дари със свобода.
	— Индия ми липсва ужасно — отвърнах искрено, — а ако остана тук, Индира също ще ми липсва. Тя ми е като сестра.
	— Всички страдаме по Индия и приятелите си, когато сме в някоя далечна страна — съгласи се _махарани_, — но животът, който ще водиш там в качеството си на зряла жена, едва ли би те удовлетворил. Знам, че дъщеря ми ще страда по теб, но не искам да се затваряш в _зенаната_ до края на дните си, потискайки острия си ум. И — въздъхна _махарани_ — ще бъда откровена с теб: макар че на всяка цена ще опитам да ти помогна, шансовете да намериш добър жених са… ограничени.
	— Да, знам.
	— Затова, Ани, изборът е твой. С теб съм, независимо дали ще решиш да останеш тук, в Англия, и да довършиш образованието си — смятам, че би било несправедливо да се лишиш от това, предвид всичкия труд, който си положила досега, — или да се върнеш в Индия с нас с Индира. Вече съм ти купила билет за кораба, но лесно мога да го откажа.
	— Ваше Височество, нужно ми е малко време за размисъл — отвърнах аз.
	— Разбира се — каза тя. — Ще говорим пак утре сутрин. Да се надяваме, че Индира ще оздравее до заминаването ни.
	— Да.
	Станах и се отправих към вратата, а _махарани_ ме последва и сложи ръка върху рамото ми.
	— Не забравяй, Ани, познавам дъщеря си много добре. Прекалено много си приличаме. Сърцето ръководи главата й.
	_Махарани_ ми загатваше, че знае за увлечението на Индира по принц Варун и ще се погрижи. Бях сигурна, че това е една от причините да вземе Индира със себе си и усетих как плещите ми олекват.
	Същата нощ, докато Индира спеше, аз кръстосвах неспокойно из стаята ни. Бях развълнувана от новото и непознато чувство сама да взимам решенията си — държах съдбата си в свои ръце. Решах ли да остана сама в Англия, за да довърша образованието си, постъпвах доста смело; завърнех ли се в Индия с _махарани_ и Индира, щях да имам закрилата на кралското семейство. Сетих се за онзи неприятен момент в Кралската академия на изкуствата и изтръпнах. Но ако уреденият брак на Индира наистина се състоеше, бъдещето ми щеше да е ограничено между стените на _зенаната_ в новия й дворец, както деликатно беше посочила _махарани_. И почти със сигурност щях да остана стара мома до края на дните си.
	А като се замислех, в Англия ме очакваха свобода и — опитах да призная пред себе си защо позицията, която Селина ми предлагаше, звучеше толкова изкушаващо — Доналд.
	Знаех, че сме просто приятели, и разбирах, че предвид различното ни обществено положение, никога нямаше да бъдем нещо повече. Но завърнех ли се в Индия, всичко свършваше.
	В крайна сметка постъпих като всеки млад човек, изправен пред труден избор: посъветвах се с родителите си. Седнах с кръстосани крака на пода, вдигнах поглед към небесата и ги попитах какво да правя. После зачаках отговора им…


	— Реших, че искам да остана в Англия и да довърша образованието си.
	_Махарани_ ми се усмихна.
	— Точно този отговор очаквах от теб, Ани.
	— Мисля, че… — За пръв път изразявах на глас мислите, които навестяваха съзнанието ми от известно време, но се бяха прояснили чак снощи, след разговора с родителите ми. — Мисля, че искам да уча за медицинска сестра.
	— Да, тази професия наистина ти подхожда — отвърна тя с топла, поощрителна усмивка.
	— Ами принцеса Индира? Не сме се разделяли от почти шест години. Не искам да си мисли, че я изоставям.
	— Както знаем и двете, Ани, сърцето на дъщеря ми е другаде в момента. Сляпа е за всичко останало.
	— Да — съгласих се и двете се спогледахме разбиращо.
	— Остави я на мен, Ани, аз ще се справя със ситуацията. Смятам, че е редно да изградиш собствения си живот. Ще ти изпращам ежемесечна издръжка, която би трябвало да покрива нуждите ти, и, ако желаеш, ще пиша на Селина, за да й съобщя, че приемаш предложението й за работа.
	— Да, но само за лятото, Ваше Височество — казах аз. — След това ми се иска да постъпя като медицинска сестра в Доброволческия отряд за санитарна помощ и да участвам във военната мобилизация.
	— Много благородно от твоя страна, Ани, а и ще те подготви за бъдещето ти. Е, решено ли е?
	— Да. Не мога да намеря думи да ви благодаря за всичко, което правите за мен. Толкова сте щедра и мила. — Очите ми се напълниха със сълзи и аз прехапах долната си устна, за да ги спра.
	— Скъпа Ани, моля те, не забравяй, че обещах на майка ти да се грижа за теб, когато те предаде в мои ръце. Искам да знаеш, че опитвам да запълня празнината в живота ти. Обещай, че ще ми пишеш, ако имаш нужда от нещо, защото не знам кога ще се видим отново. Ела тук.
	_Махарани_ отвори обятията си и аз влязох в тях.
	— Обичам те като своя собствена дъщеря, скъпа Ани. Не се притеснявай да потърсиш помощта ми, ако някога ти потрябва.
	— Благодаря ви, Ваше Височество — пророних аз с плувнали в сълзи очи. Прославих боговете, довели в живота ми тази прекрасна жена, незнайно как съчетала в себе си мощ и доброта. В онзи момент се чувствах истински благословена.


	Както беше предвидила махарани, Индира не се разстрои особено, когато й казах, че оставам в Англия и се връщам в училището, за да взема матурата си.
	— Ще ми пишеш, нали? — попита ме тя. — Всеки ден?
	— Е, може би не всеки ден, защото ще имам много за учене — отвърнах с усмивка аз, — но определено ще е често.
	След като затворих пътническия си куфар и двете слязохме на долния етаж, тя ме погледна внезапно.
	— Нали уж не ти харесваше в Англия? Защо искаш да останеш?
	— Защото знам, че така трябва — отвърнах аз.
	Чак след като целунах _махарани_ за довиждане и прегърнах Индира за последен път, преди да се кача на задната седалка на колата, която щеше да ме отведе далече от тях — и то може би завинаги, — осъзнах колко съдбоносно решение бях взела.


>	Естбъри Хол
>	2011 година

>>	16

	Ари седеше в колата си от едната страна на тесния път, прорязващ Дартмор, и блъскаше ядосано джипиеса с юмрук. Не че това щеше да помогне; сигналът беше изчезнал преди десет минути — приблизително, когато за последно беше видял какъвто и да било пътен знак. Беше напълно загубен.
	Тъй като не му хрумваше какво друго да направи, Ари излезе от колата и пое дълбока глътка от свежия въздух на пустошта. По английски стандарти денят беше горещ и докато обхождаше с поглед хълмистата земя пред себе си, започваше да възприема със собствените си очи красотата, която прабаба му бе описала така ярко в историята си. Спокойствието му правеше най-силно впечатление; не се усещаше почти никакъв полъх на вятъра, а тишината нарушаваха само крясъците на мишелова, кръжащ над каменистите, пусти хълмове, които едва ли се бяха променили особено от времето на Анахита.
	Благодарение на натоварения си работен график в Лондон и умората от дългия полет, Ари още не беше дочел разказа й. Но прочетеното в самолета го беше заинтригувало достатъчно, че да наеме кола, да стигне до Девън и да посети Естбъри Хол. Още преди да достигне имението, вече гадаеше какво ли се беше случило там.
	Съзерцавайки полегатите хълмове, Ари осъзна, че следващите няколко дни щяха да бъдат най-близкото нещо до ваканция, което си бе позволявал през последните петнайсет години. Дори да откриеше, че историята на прабаба му не заслужаваше по-задълбочено разследване, поне щеше да намери време да избистри мислите си, преди да се върне в Индия, за да се изправи лице в лице с кашата, която беше забъркал там.
	„Защото, Ари, историята в ръцете ти е моето минало, но и твоето бъдеще.“
	Последните думи на Анахита бяха изплували в паметта му, докато бе пътувал към Девън онази сутрин.
	Ари се качи в колата си и отново запали двигателя. Просто щеше да кара до някое от близките села, където щеше да помоли някой да го упъти. За пръв път не го притискаше краен срок, затова просто се отпусна и си позволи да се полюбува на гледката.
	Един час по-късно спря пред двойна порта от ковано желязо и проследи с поглед алеята отвъд нея. Оттук не се виждаше сграда, но вратите бяха заключени и от едната им страна стоеше пазач. Докато се чудеше как да постъпи, от другата страна на портата се зададе бял микробус. Пазачът кимна и му отвори.
	— Всичко наред ли е, друже? — попита мъжът от микробуса, минавайки покрай Ари.
	— Да. Това е Естбъри Хол, нали?
	— Да, и аз едвам го открих. Доставих им кабели, но цял час се лутах, докато го намеря. За снимките ли идваш?
	— Да — излъга Ари.
	— Ако търсиш Стив Кемпиън, организатора, карай направо по алеята и завий надясно, като достигнеш къщата. Би трябвало да е във вътрешния двор. — И шофьорът потегли. Вратите започнаха да се затварят, затова Ари се престраши и мина бързо през тях.
	— Изпращат ме при Стив Кемпиън във вътрешния двор — обясни на пазача.
	Пазачът кимна незаинтригувано и му махна да продължи напред. Карайки през парка, обграждащ къщата, Ари реши, че имението явно се използва за бизнес цели — сигурно го бяха превърнали в хотел или конферентен център. Точно това се беше случило с много от внушителните стари дворци в Индия.
	Когато Естбъри Хол най-сетне се появи в полезрението му, не само величието на сградата накара Ари да ахне от изумление. На главното стълбище бяха струпани няколко мъже със смокинги и цилиндри и жени в разноцветни вечерни рокли от отминала епоха. Пред къщата беше паркиран старинен ролс-ройс, до който стоеше мъж със старовремска шофьорска униформа.
	Ари намали скоростта и примига няколко пъти, защото пред очите му се разгръщаше сцена от друго време. Чак когато забеляза камерите, обградили хората, се позасмя, проумявайки, че мъжът от белия микробус бе говорил за _филмови_ снимки.
	Забеляза, че някой му махаше усилено, сочейки към десния край на къщата. Очевидно в момента снимаха някоя сцена. Ари се подчини и пристигна в оживения вътрешен двор. Намери място за паркиране и излезе сред тълпата от филмови работници и актьори, редящи се пред микробус на фирма за кетъринг. Никой не отчете присъствието му. Той мярна една отворена врата в страничната част на къщата и се отправи към нея; прекоси фоайето с колебливи стъпки и се озова в голяма, безлюдна кухня.
	Погледът му обходи дългата, лъсната до съвършенство борова маса, старовремската готварска печка и пианото до едната стена. До камината имаше очукан стол. Ари се зачуди дали това не беше същата онази кухня, в която бе седяла Анахита преди почти сто години.
	— Мога ли да ви помогна?
	Женски глас го изтръгна от унеса му. Едра жена на средна възраст го гледаше въпросително.
	— Тук няма храна, съкровище, всички от екипа се хранят при буса на фирмата за кетъринг. А отзад има химически тоалетни — добави тя.
	— Простете — каза Ари, — аз не съм от екипа.
	— Каква работа имаш в кухнята ми тогава?
	— Дойдох да видя Естбъри Хол.
	— Имението не е отворено за посещения, така че не може. — Тя присви подозрително очи. — Да не си някой журналист? Как влезе тук? На портата има пазач.
	— Не, не — побърза да отрече Ари, чудейки се как точно да обясни появата си. — Идвам по… семейна работа.
	— Така ли?
	— Да. Една моя роднина е работила в Естбъри Хол преди много години.
	— Коя?
	— Казваше се Анахита Чаван.
	— Не съм чувала за нея — отвърна жената.
	— Живяла е тук преди повече от деветдесет години. От няколко дни съм в Англия по работа и реших, че би било интересно да разгледам мястото, за което съм слушал толкова много.
	— И просто се самопокани, без даже да поискаш разрешение?
	— Моля, приемете извинението ми. Не знаех с кого да говоря. Има ли лорд Естбъри понастоящем?
	— Да, но той е твърде зает, за да ти обърне внимание без предварителна уговорка.
	— Разбирам — съгласи се Ари. — В такъв случай — той бръкна в джоба на сакото си и извади визитна картичка — бихте ли му предали това? Тук са и телефонният ми номер, и електронният ми адрес.
	Докато жената оглеждаше картичката, Ари усети нечие присъствие в кухнята. Обърна се към вътрешната врата и видя млада, висока, стройна красавица до нея. Беше облечена в старовремска рокля от мека коприна, която се спускаше елегантно до фините й глезени.
	— Прекъсвам ли нещо, госпожо Треватън?
	На Ари му направи впечатление, че дамата говори с мек американски акцент.
	— Не, скъпа, нищо. Господинът тъкмо си тръгваше. — Възрастната жена отново се обърна към Ари. — Лорд Естбъри няма електронна поща и рядко използва телефона. Предлагам ви да му отправите питането си в писмен вид и да му го изпратите на този адрес. И така, госпожице Ребека, с какво мога да ти помогна?
	— Просто се чудех дали не ви се намира антихистамин? Носът ме сърби и очите ми сълзят. Случайно сега да е сезонът на сенната хрема в Англия?
	— Да, господарят също го мъчат алергии през юни.
	Госпожа Треватън отиде до кухненския бюфет и извади пластмасова кутия от едното чекмедже. Изрови един блистер с таблетки и го подаде на младата жена.
	— Благодаря, госпожо Треватън. Ще изпия една таблетка с обяда. В момента ме чакат на снимачната площадка.
	— Съжалявам, че отнех от времето ви — обади се Ари. — Ще послушам съвета ви и ще пиша на лорд Естбъри. Довиждане. — Той последва младата жена към вратата. — Позволете.
	— Благодаря — отвърна тя, поглеждайки го с огромните си кафяви очи, докато той й отваряше вратата.
	— Дано не ви прозвуча самонадеяно — каза Ари, като излязоха под яркото слънце на вътрешния двор, — но ми се струвате много позната. Дали е възможно да сме се срещали преди?
	— Съмнявам се — отвърна тя. — Много хора се заблуждават, че ме познават. А вие от продуцентския екип ли сте?
	— Не, тук съм по семейни дела. Една моя роднина е работила в имението преди много години. Искаше ми се да поговоря с лорд Естбъри, но ми се струва, че ще е трудно.
	— Госпожа Треватън му е голяма бранителка, така че навярно сте прав — отвърна жената, спирайки до колата на Ари.
	— Жалко — коментира Ари, — защото всъщност може да му е интересно да научи късче от семейната си история, с което не е запознат. Както и да е, ще се доверя на жената от кухнята и ще му напиша писмо.
	— Виждам лорд Естбъри доста често и бих могла да му спомена, че сте идвали — предложи тя.
	— Би било много мило от ваша страна, тъй като едва ли ще се задържа още дълго в Англия. — Той извади един химикал и друга визитна картичка от портфейла си и записа отгоре й. — Бихте ли му предали това? Аз съм Ари Малик, а това е името на прабаба ми, която е работила тук. Кой знае, може пък да е чувал за нея.
	Ари отключи колата си, докато жената оглеждаше картичката.
	— Анахита Чаван. Разбира се, господин Малик, ще му я предам.
	— Благодаря — отвърна той, после най-спонтанно се пресегна към задната седалка и грабна найлоновата папка, съдържаща историята на прабаба му. Раздели прочетените от непрочетените страници и й ги подаде. — Бихте ли му предали и тези? Това е фотокопие на разказа на прабаба ми. Ако не друго, поне е интригуващ поглед върху Естбъри Хол и обитателите му през двайсетте години на миналия век.
	— Това е точно епохата от филма, който снимаме тук — каза умислено тя, взимайки страниците от ръцете му. — Дали няма да разкрие някоя позорна семейна тайна? Сигурна съм, че това имение си има достатъчно.
	— Още не съм достигнал края на историята, но имам чувството, че ще е така — усмихна й се Ари.
	После седна на шофьорската седалка.
	— Между другото, не разбрах как се казвате.
	— Ребека, Ребека Брадли. До нови срещи, господин Малик. — Тя му махна с усмивка и се отдалечи от него.
	Ари я погледа в огледалото за задно виждане, все още чудейки се защо ли му се струваше толкова позната. Определено беше красавица, макар че блондинките не бяха негов тип, мислеше си той, докато изкарваше колата от двора, отправяйки се към портата и някой близък хотел.


	След като приключи със снимките за деня, Ребека прекоси вестибюла и влезе в тъмния кабинет, където се помещаваше единственият стационарен телефон в къщата. Затвори вратата след себе си, седна на протритото кожено кресло и набра номера на Джак. В Ел Ей беше десет часът сутринта и дори Джак трябваше да е в земята на живите.
	— Ало? — Познатият й глас звучеше все още сънен.
	— Здравей, аз съм, Ребека.
	— Божичко, Бекс! Вече започвах да се чудя дали още си жива.
	— Оставих ти няколко съобщения на гласовата поща, Джак. Не ги ли получи?
	— Да, получих ги… как си? Вали ли при теб?
	— Не, защо?
	— Ами, защото знам, че на Острова вечно вали.
	— Не, не е вечно — отвърна тя, незнайно защо подразнена от коментара му. — Е, как вървят нещата при теб?
	— О, знаеш как е, преглеждам разни сценарии, издирвам подходящия проект — изпаднаха ми няколко сносни предложения, но агентът ми не е доволен от ролите.
	— Съжалявам да го чуя.
	— Кажи сега, Бекс, липсвам ли ти?
	— Разбира се. Отседнала съм в една страхотна къща, където медиите нямат достъп до мен. Много е спокойно. Снимките вървят добре и мисля, че Робърт Хоуп е доволен от играта ми.
	— Чудесно, чудесно. Е, още колко време ще останеш там?
	— Още месец, струва ми се.
	— Това е страшно много време, скъпа. Как ще оцелея без теб?
	— Сигурна съм, че ще се справиш, Джак — отвърна студено тя.
	— Е, може пък да хвана някой самолет и да ти дойда на гости. Все пак имаме да обсъждаме планове, дати.
	— Джак, аз… — Думите й заглъхнаха и тя въздъхна вътрешно. Явно най-случайно беше забравил, че медиите бяха обявили годежа им, но тя още не му беше дала окончателен отговор. — Ще видим. Снимачният ми график е доста натоварен през следващите няколко седмици. Знаеш как е.
	— Да, знам, но много ми липсваш, захарче.
	— И ти на мен. Трябва да вървя. Ще опитам да ти се обадя през уикенда.
	— Да, моля те. Ужасно е, че не мога да се свържа с теб, когато искам да поговорим. Сигурна ли си, че ми казваш истината за липсата на клетъчен сигнал там?
	— Разбира се, Джак. Защо ми е да лъжа? Виж какво, наистина трябва да вървя.
	— Добре, обичам те.
	— И аз, дочуване.
	Ребека остави слушалката върху вилката и заизкачва бавно стълбите към стаята си. После се отпусна с въздишка в креслото до камината. Какво й ставаше? Само преди няколко месеца беше безнадеждно влюбена в Джак. Сега обаче почти не й се говореше с него, камо ли да му шепне любовно и да му казва колко й липсва.
	Може би всичко това се дължеше на факта, че необратимо я беше притиснал в ъгъла. Чувстваше се като сърна, застинала пред фаровете на кола. А тук, в Англия, прекарваше времето си в компанията на мъже, които като че ли се приемаха далеч не толкова сериозно колкото Джак.
	Ребека така и не беше свикнала с това, че приятелят й използваше повече овлажняващи и подхранващи продукти от нея самата. Представи си лорд Антъни в тази светлина и се изкиска. Навярно единственият му инструмент за поддръжка на външния вид беше някой стар бръснач, който използваше още от първото си бръснене.
	Това й напомни, че трябва да намери Антъни и да му предаде визитната картичка на господин Малик и страниците, които й беше оставил. Надникна през прозореца и го видя да кастри розите в градината. Затова излезе от стаята си и тръгна към терасата на долния етаж. Веднага щом се показа навън, Антъни я видя и се запъти към нея през градината, изкачвайки стълбището на терасата.
	— Как си, Ребека?
	— Хубав ден беше днес — отвърна тя. — Ти?
	— О, при мен е все същото — отвърна приветливо той.
	— Спомена ли ти госпожа Треватън, че днес имаше посетител?
	— Не, кой?
	— Млад индиец на име Ари Малик, който ни каза, че негова роднина била работила тук преди много години. Помоли ме да ти предам тези страници. Съдържат разказа на прабаба му за времето й, прекарано в Естбъри Хол в началото на миналия век. Ето така се е казвала. — Ребека му подаде картичката и Антъни прочете името на гърба.
	— Анахита Чаван… опасявам се, че не ми говори нищо. Но ако е била прислужница тук, името й ще присъства в старите счетоводни книги, които пазим в библиотеката.
	— Е, може би тези страници ще ти разкажат още. Господин Малик каза, че вероятно ще ти е интересно да ги прочетеш.
	Антъни сведе поглед към тях и Ребека отчете колебливостта му.
	— Всъщност не ми е по вкуса да се ровя из семейната история. Какъв е смисълът да преживяваш наново миналото, при положение че съдържа толкова много болка?
	— Съжалявам, Антъни, не исках да те разстроя.
	— Прости ми. — Антъни се взе в ръце и й изпрати вяла усмивка. — Имам сили единствено да оцелея в настоящето.
	— Разбирам. В такъв случай би ли имал нещо против, ако аз ги прочета? Може би ще ми помогнат да вникна по-добре в епохата на Елизабет.
	— Елизабет?
	— Героинята ми във филма — поясни Ребека.
	— Ох, разбира се. Нямам нищо против, прочети ги — съгласи се Антъни. — И може би ще ми окажеш честта да изпиеш едно питие с мен, когато ти го позволява графикът?
	— Разбира се, с удоволствие.
	— Ще очаквам с нетърпение. Довиждане засега — каза той, пъхвайки визитната картичка в джоба си, и тръгна надолу по стълбите, обратно към безценната си градина.
	През следващия половин час Ребека погледа заснемането на сцената със селския сбор, което се състоеше в парка пред къщата. Малки дечица — статисти от околните села — хвърчаха въодушевено от будка на будка; Ребека видя и медицинската сестра, която беше срещнала в кухнята на първия си ден тук, да бута инвалидната количка на някаква възрастна дама. Стана свидетел как Марион Деверо — легендарната звезда на британската театрална и кино сцена — изпълнява дълъг, сложен диалог с безупречен професионализъм.
	Накрая Ребека се прозя и реши да се върне в стаята си. Сви се на леглото и в продължение на половин час преговаря репликите си, но вниманието й често се отнасяше към найлоновата папка, която Ари Малик й беше дал.
	Когато най-сетне отлепи поглед от страниците, видя, че минава полунощ. Пъхна се под завивките и моментално заспа, потапяйки се в сънища за махараджи, рубини и един екзотичен индийски принц със сини очи…


>>	17

	През следващите три нощи времето беше топло и сухо, а от звездното небе ярко светеше пълна луна. Затова Робърт беше решил да заснеме нощните сцени наведнъж, вследствие на което Ребека си беше лягала уморена чак след два часа сутринта. Тази вечер, въздишайки, докато двамата с Джеймс очакваха да заснемат сцената, в която щяха да избягат със старинния ролс-ройс, й се струваше, че ще стигне до леглото си още по-късно.
	— А разправят, че актьорството било бляскава професия — коментира Джеймс, прозявайки се в тъмнината. — Винаги съм готов да избягам с теб, Бекс. Само дето вече е един часът сутринта, а сме заснели цели седем дубъла, във всеки от които не успяваме да извървим даже трийсет метра. Ама че нелепо препитание имаме.
	— Поне сме на открито, и то на прекрасно място, а не в някоя звукозаписна стаичка с прекалено усилен климатик зад някое от холивудските студиа — напомни му Ребека.
	— Вярно си е. Хм, дали е възможно американската ни примадона да се влюбва в Англия? Онзи ден те видях да си бъбриш с домакина ни в градината. Що за човек е? Струва ми се доста резервиран.
	— Всъщност Антъни е свестен човек. Просто е малко стеснителен.
	— „Антъни“ значи? Не лорд Естбъри? Колко задушевно само — пошегува се Джеймс. — Как ти звучи да се сдобиеш с благородническа титла, Бекс? Така би тръгнала по стъпките на заможните си американски предци. Много наследнички замениха семейните си богатства за място в британската аристокрация. Като се замисля, „лейди Ребека Естбъри“ добре се търкулва от езика — подразни я той.
	— Ха-ха — измърмори Ребека под носа си, тъкмо когато звуковият техник им даде сигнал, че най-сетне могат да започват.
	— Двайсет секунди!
	— Струва ми се, че това място би намерило добро приложение на едно сочно американско богатство. На твое място бих внимавал, скъпа. Лорд Естбъри може да ламти по парите ти.
	— Десет секунди!
	— Много е симпатичен, но далеч не е мой тип — изшушука Ребека.
	— Пет секунди!
	— И какъв точно е твоят тип?
	Ребека нямаше време да му отговори, тъй като филмовата клапа тропна пред предното стъкло на колата и Джеймс за пореден път я подкара надолу по входната алея.
	След няколко минути помощник-директорът обяви, че сцената се е получила и снимките приключват. Стив й отвори вратата и тя излезе от колата.
	— Добре ли си? — попита я той.
	— Да, благодаря.
	— Боя се, че утре сутринта ни трябваш рано, но след това всички ще почиваме през уикенда — каза Стив, докато тримата се изкачваха по великанското стълбище към входната врата на къщата. — В имението ли искаш да останеш, или предпочиташ Греъм да те откара до Лондон?
	— Да, ела с мен в Лондон — предложи Джеймс. — Ще те водя да разгледаш забележителностите.
	— Много мило от твоя страна, но ме чака натоварен график идната седмица — обясни Ребека. — Затова май ще си остана тук, за да упражнявам репликите си на спокойствие. Пък и тъкмо ще имам възможност да се поразходя из района.
	— Както искаш. Греъм ще е на твое разположение — увери я Стив. — Е, ще се видим в шест сутринта.
	— Напълно сигурна ли си, че не искаш да ме придружиш, Бекс? — попита Джеймс. — Не ми се ще да те оставям тук сама, в ръцете на мистериозния лорд Естбъри и тукашната госпожа Денвърс — пошегува се той. — Както и да е, в случай че размислиш, аз заминавам утре, веднага след края на снимачния ден.
	— Благодаря. Лека нощ, Джеймс — отвърна тя, отправяйки се към гардеробната, за да съблече роклята си. Сигурно беше от умора, но нямаше никакво желание да напуска Естбъри Хол. Пък и като си знаеше късмета напоследък, някой щеше да ги види заедно и снимките щяха да обиколят цялото земно кълбо за отрицателно време.


	Актьорите и екипът напуснаха имението в ранния следобед и Ребека се възползва от възможността да си вземе дълга, отпускаща вана. Беше решила, че на следващия ден ще помоли Греъм да я откара до най-близкото градче, за да си купи още малко дрехи и някое по-силно противоалергично лекарство за сенната си хрема.
	Като излезе от ваната и тръгна по коридора към стаята си, Ребека видя госпожа Треватън да я чака пред вратата й.
	— Донесох ти малко чай от домашна лайка, гълъбче.
	— Благодаря — отвърна Ребека.
	— Ще ти помогне да се отпуснеш след дългата седмица. Освен това исках да ти кажа, че господарят те кани да изпиете по питие на терасата тази вечер. Каза, че сте го обсъждали по-рано тази седмица.
	— Да, така е. По кое време ще му е удобно?
	— Седем и половина? Кани те и на вечеря след това — добави госпожа Треватън.
	— Не тази вечер, благодаря. Сенната ми хрема е доста обострена в момента.
	— Горкичката ми тя. Е, почини си добре тази нощ, ще ти помогне. А сега отивам да предам на господаря, че ще слезеш при него в седем и половина, скъпа.
	Ребека изпи набързо ароматния чай от лайка и прекара един час, потопена в сцените, които щеше да изпълни следващата седмица. После се облече, грабна една жилетка и тръгна към долната тераса, която се простираше почти по цялата дължина на централната част на къщата.
	Антъни седеше пред масичка от ковано желязо в единия й край, откъдето се разкриваше чудно хубав изглед към цветната градина и зелените ливади отвъд нея.
	— Добър вечер — поздрави я той с усмивка и стана да й предложи стол.
	— Благодаря — каза Ребека, сядайки. — Колко живописен залез. Природата е решила да ни разкрие всичките си красоти. Знаеш ли, никога не съм се възхищавала на небето толкова, колкото тук, в Естбъри Хол. Звездите светят така ярко над вас.
	— Е, може би не са толкова видими в големия град — отвърна Антъни, вдигайки една кана и наливайки кехлибарена течност с плодове и лед в чашата й.
	— Какво ще пием? — изгледа я подозрително Ребека.
	— Коктейл „Пимс“. Това пийваме ние, англичаните, в редките хубави летни вечери като тази. Вътре има доста лимонада, така че няма да ти завърти главата, обещавам.
	Ребека доближи колебливо чашата до устните си и отпи.
	— Чудесно е, благодаря — каза тя.
	— Радвам се, че ти допада. Госпожа Треватън ми каза, че те мъчи сенна хрема.
	— Да, имам я още от дете и понякога много ми пречи. Между другото, снощи прочетох първите страници от историята, написана от прабабата на господин Малик, която някога работила тук. Засега няма позорни тайни — усмихна се Ребека. — Но Доналд, твоят дядо, има доста паметно участие.
	— Я виж ти. — Антъни отпи умислено от коктейла си. — Аз пък прегледах счетоводните книги в библиотеката, но не намирам служителка на име Анахита Чаван в периода, който ми спомена.
	— Е, според нейния разказ определено е работила тук, макар и за кратко — обясни Ребека. — Била е бавачка на Елинор, дъщерята на сестрата на дядо ти.
	— Селина Фонтен. Ако съдя по думите на майка ми, тя е била черната овца на семейството. Омъжила се за някакъв френски граф и се преселила във Франция. След това не ги навестявала особено често тук.
	— Изненадана съм — заяви Ребека. — В разказа е представена като много добър човек. Прощавай, Антъни, но съм изумена, че нямаш желание да научиш повече за миналото на семейството ти. Аз лично много бих се радвала, ако ми попаднеше дори малко информация за моето.
	— Е, тук вижданията ни се разминават — отвърна той с видимо подкладени емоции. — В случая с моята семейна история, както госпожа Треватън вечно ми повтаря, е най-добре да не дърпам дявола за опашката.
	— Може и така да е, но събитията, за които прочетох в разказа, са се случили преди почти сто години. Едва ли ще ти навреди да научиш повече за хората, живели в имението преди теб.
	Антъни впери поглед в далечината, после го върна към нея.
	— Значи смяташ, че би ми помогнало, Ребека?
	— Ами… — Тя го погледна и изражението в очите му й напомни за това на дете, търсещо съвет от майка си. Тя сви рамене. — Може би е американска странност, но аз лично винаги държа да съм наясно с фактите — отвърна тя.
	— Е, може би си права. Може би трябва да прочета този ръкопис, който така те е запленил — съгласи се той накрая.
	— Извинявай, Антъни, не е моя работа. Не исках да се меся в личния ти живот.
	— Свестен ли ти се стори този господин Малик?
	— Е, не ми изглеждаше да иска каквото и да било от теб, с изключение на възможност да поговорите за прабаба му — потвърди Ребека.
	— Ще си помисля. Е, какви са плановете ти за уикенда? — поинтересува се Антъни, рязко сменяйки темата. — Да ти призная, доста ще се насладя на тази кратка пауза, в която домът ми отново ще е мой.
	— Не се и съмнявам. Обещавам да не ти се пречкам утре — побърза да добави тя. — Ще помоля Греъм, шофьорът ми, да ме закара до най-близкия град. Трябва да си купя още дрехи. Донесох си толкова малко, а и тук се оказва по-топло, отколкото очаквах. След това може да разгледам местните забележителности. Сещаш ли се за някое място, което трябва да посетя?
	— Разбира се, но като казах, че искам къщата за себе си, определено нямах предвид теб. Всъщност много бих се радвал да те разведа лично. Едва ли някой познава това кътче от света по-добре от мен.
	— О, Антъни, не е необходимо — увери го Ребека. — Сигурна съм, че последното нещо, което ти се прави този уикенд, е да се изживяваш като екскурзовод.
	— Не, настоявам. Сериозно. По никакъв начин не намирам присъствието ти за натрапчиво и за мен ще е удоволствие. Госпожа Треватън каза, че си твърде уморена да вечеряш с мен тази вечер, затова предлагам да се срещнем тук, на терасата, утре сутринта в десет например, как ти звучи?
	— Добре, ако си сигурен — съгласи се Ребека. — Но наистина не искам да те притеснявам.
	— Изобщо няма да ме притесняваш. Е, сподели как вървят снимките.
	Ребека му разказа за филма, доволна да види, че напрежението по лицето му се изпарява постепенно.
	— Естествено истинската звезда е Естбъри Хол. За всички ни е огромна чест да работим тук и съм сигурна, че имението ще изглежда прекрасно на големия екран.
	— Е, поне за малко само си изкарва издръжката — въздъхна Антъни. — Иронично е, че именно липсата на средства за модернизирането му го направи подходяща сцена за филма ви.
	— Много ми харесва тук, Антъни, колкото и старовремска да е банята — добави тя с усмивка.
	— Наистина ли?
	— Да, наистина — потвърди тя.
	— Това ме радва. — Почти детинско доволство прекоси лицето му.
	Когато госпожа Треватън се появи на терасата, за да обяви, че вечерята на Антъни е готова, Ребека изпита гузна благодарност, че може да избяга на горния етаж, където да вечеря на спокойствие сама.


	На сутринта се събуди неотпочинала и с главоболие, което я накара да се замисли дали не беше изпила малко повечко алкохол предишната вечер. Стана й чудно колко ли силно беше питието, което Антъни й бе поднесъл. Госпожа Треватън се появи в стаята й точно в девет и сложи поднос с чай, препечени филийки и сварено яйце в скута й. Ребека се понадигна в леглото със замаяна глава и неуспешно опита да изяде закуската си. Изпи една таблетка ибупрофен за главобола, облече тениска и дънки и слезе на долния етаж.
	— Добро утро. — Антъни вече я чакаше на терасата. — Тръгваме ли?
	Двамата заобиколиха до входната алея, където беше паркиран древен ролс-ройс.
	— Заповядай. Съжалявам, че не отговаря на високите ти стандарти — каза извинително той.
	Антъни запали двигателя, а Ребека се настани на седалката до него, чудейки се защо ли никога не сваляше карираната си риза и вехто туидено сако. Може би това бяха единствените му дрехи. Надяваше се, че госпожа Треватън ги пере от време навреме.
	— Реших да те водя в Ашбъртън. Там има няколко бутика за дрехи, макар че нямам представа дали стоката им ще е по вкуса ти — коментира Антъни, потегляйки. — После смятам да отскочим до Уидикъм и да обядваме в някоя от тамошните кръчми. След това може да те водя до Дартмор. Най-приятно е да го опознаеш на кон, но едва ли яздиш.
	— Всъщност обожавам да яздя — отвърна Ребека, грейвайки при мисълта. — Преди няколко години трябваше да се науча за една роля. Действието на филма се развиваше в Монтана и ме обучаваха няколко истински каубои. Така че стилът ми на езда несъмнено е по-грубиянски от твоя.
	— Хм, колко интересно — каза Антъни, очевидно изненадан. — За жалост конюшнята ни е загубила някогашния си блясък. Отстъпил съм я на момичето, което ръководи местното училище по езда, а тя се грижи за моите коне в замяна. Като по-млад не яздех често, а напоследък гърбът ми играе номера, затова е хубаво, че има кой да ги раздвижва. Но и ти си добре дошла да ги извеждаш на езда. Всъщност ще си им от голяма помощ.
	— Знаеш ли какво? Май ще се възползвам — съгласи се Ребека.
	— Между другото, помислих върху онова, което ми каза снощи. Тази сутрин се свързах с господин Малик и го помолих да ми гостува за обяд утре. Но имам едно условие — добави Антъни.
	— И какво е то?
	— Да ни правиш компания. Все пак ти ме убеди да се срещна с него.
	— Разбира се, за мен ще е удоволствие — съгласи се Ребека. — Но щом господин Малик ще идва утре, смятам, че трябва да прочетеш поне началото на разказа, Антъни. Много е увлекателен.
	Антъни я погледна притеснено.
	— Гарантираш ли ми, че няма позорни семейни тайни, които да ме шокират?
	— Абсолютно никакви, поне докъдето аз съм стигнала. Анахита разказва главно за детството си в Индия. Наистина имах чувството, че се потапям в друг свят и вече определено ми се иска да посетя това екзотично място. Живяла е в приказен дворец като спътница на една принцеса, преди и двете да постъпят в пансионно училище в Англия.
	— Явно оттам води началото си връзката със семейството ми — замисли се Антъни, докато шофираше. — Знам, че прадядо ми е бил резидент в провинцията Куч Бехар преди смъртта си.
	— Да. И доколкото разбрах, там много му е харесвало. Същото не важи за прабаба ти Мод.
	— Не се и съмнявам. За жалост тя не одобряваше много неща. Нас, мъжете, например — добави емоционално той.
	— Е, просто ще трябва да прочетеш историята сам.
	— Така и ще направя. Освен това ще уведомя госпожа Треватън за обяда утре. Е — каза Антъни, паркирайки на живописна, оживена главна улица, — да попазаруваме.
	Сутринта протече по-приятно, отколкото Ребека бе очаквала. Разхождайки се под слънцето в компанията на своя закрилник и с чисто нова прическа, Ребека се любуваше на свободата да се появи на публично място без страх, че ще я разпознаят. След като обиколи набързо няколко магазина, откъдето се оборудва с нови блузи, и купи още противоалергични лекарства от аптеката, се качиха в колата и продължиха към Уидикъм.
	Като стигнаха селцето, седнаха на една слънчева маса в „Ръгълстоун Ин“ и си поръчаха салата с раци.
	— Това място е като картичка, същинско олицетворение на представата ми за Англия — каза Ребека, любувайки се на старинните колибки, обточващи тясната уличка. — Всъщност, като стана дума за картички, май ми се иска да изпратя няколко.
	— Местенцето наистина е красиво. И се радвам, че мога да го видя през чужди очи. Не съм пътувал много през живота си, а човек като че ли се уморява от познатото.
	— И ти ли като дядо си Доналд си посещавал пансионно училище? — поинтересува се Ребека.
	— Не. Обучаваха ме вкъщи. Майка ми не одобряваше пансионните училища — обясни той.
	— Сериозно? Изненадана съм. Съдейки по сценария на филма и проучванията ми относно онази епоха, останах с впечатлението, че е било нещо като традиция за всички момчета от английски семейства като твоето.
	— Прекалено много щях да липсвам на майка ми. Представи си колко самотно щеше да й е, ако трябваше да живее сама в имението.
	— Разбира се. — На Ребека й правеше впечатление, че в поведението му се появяваше момичешка нотка винаги, заговореше ли за майка си. Внезапно се зачуди дали причината Антъни да остане стар ерген не се криеше в сексуалната му ориентация. — Като се има предвид каква слава им се носи на този вид училища, май си извадил късмет. Не разбирам защо му е на някого да изпраща детето си далеч от дома.
	— Майка ми винаги се отнасяше подигравателно към факта, че всички млади англичани постъпваха в училища, където ги обучаваха да управляват империята. До края на петдесетте, когато аз бях младо момче, вече не съществуваше империя. — Той въздъхна. — Но доколкото чувам, пансионните училища в наши дни са далеч по-цивилизовани. Предлагали дори топла вода.
	— Дори не би ми хрумнало да изпратя своето дете на подобно място — потрепери Ребека.
	— Както ти самата каза, такава е традицията, скъпа. Е, остава ли уговорката за езда в Дартмор този следобед?
	— Може би утре. Днес се чувствам доста уморена — отвърна Ребека. Обядът като че ли й беше върнал неприятното чувство в стомаха и главоболието.
	— Тогава какво ще кажеш да се прибираме в имението? Мога да ти покажа параклиса — предложи той. — Проектиран е от Ванбруг, много прочут английски архитект. Скътан е в самата къща, от едната страна на дългия коридор.
	— Ако нямаш нищо против, Антъни — съгласи се Ребека.
	Двайсет минути по-късно, Ребека вече следваше Антъни по красивия главен коридор. Той спря пред една дъбова врата, която отключи с гигантски ключ.
	Ребека влезе вътре и плъзна удивен поглед по високата гора от позлатени колони, издигащи се към малък купол, чиито страни бяха украсени с облаци и херувимчета.
	— Каква красота — въздъхна тя, обръщайки се към Антъни.
	— Да, но за жалост пропиляна в последно време. Рядко идвам тук. Заповядай — каза той и седна на една пейка, — разгледай го.
	Ребека се възползва от поканата, наслаждавайки се на спокойната атмосфера и усещайки тежестта на годините, затворени в параклиса. Сведе поглед към поизтъркания мраморен под, осезаемо доказателство за множеството хора, потърсили тук утеха през годините.
	Тя се обърна към спътника си. Антъни гледаше право напред, очевидно потънал в дълбоки мисли. Изглеждаше й толкова самотен, толкова уязвим. Доближи го и седна до него на пейката.
	— Вярваш ли в бог, Антъни?
	— Прабаба ми Мод беше много набожна. Майка ми е откърмена с католическата вяра. Същото важи и за мен, понеже Мод още беше жива в детството ми. Аз лично не съм вярващ. И откровено казано, никога не съм бил, колкото и да се преструвах пред нея. Ти вярваща ли си?
	— Никога не съм се замисляла сериозно за религията. Определено не беше част от детството ми.
	— От моето беше доста голяма част, макар че и аз не я приемах по-сериозно от теб. Възприемах я просто като безсмислена рутина. Убийствено скучна при това, като физиката или математиката. Откровено казано, виждам единствено хаоса, който е причинила през вековете. Пък и фанатизмът на Мод определено не помагаше на семейството ми. Тя не беше… сърдечен човек. Е, както и да е. — Той се обърна към Ребека с тъжна усмивка на лице. — Готова ли си да вървим?
	— Да. Благодаря ти, че ме доведе тук. Истинска чест е да посетиш подобно място.
	— За мен беше удоволствие — увери я искрено той.
	— Къде са погребани предците ти? — попита Ребека, внезапно надявайки се да не е в гробница под краката им.
	— В една сграда в парка, от която ме побиват тръпки. Мога да те водя и в мавзолея, ако искаш — предложи Антъни, докато вървяха по дългия коридор.
	— Всъщност наистина ме измъчва страшно главоболие. Може би някой друг път.
	— Е, дано утре се чувстваш по-добре за обяда с младия ни индийски приятел. Госпожа Треватън винаги приготвя цяло пиршество за подобни случаи.
	— Да, разбира се. Сигурна съм, че почивката ще ми се отрази добре.
	— Ребека, аз… — Антъни впери поглед в нея за момент, после поклати глава. — Нищо. Дано утре си по-добре. Имаш ли нужда от нещо?
	— Само от сън.
	— Е, връщам се в градината. Благодаря ти за приятния ден.
	Антъни тръгна към терасата, а Ребека се заизкачва по стълбището. Като затвори вратата след себе си, изпи още една таблетка ибупрофен и легна в леглото си. Чак сега й се приискваше да беше в хотел, където можеше да сложи табела „Не безпокойте“ на вратата си. Затвори очи и опита да се отпусне.


>>	18

	— Ребека… Ребека…?
	Нечий глас я изтръгна от съня. Тя отвори очи и видя госпожа Треватън да се взира в нея.
	— Спиш от три часа. Реших да те събудя, тъй като е почти седем вечерта и няма да си отпочинеш добре през нощта, ако продължиш да спиш сега. Нося ти чай и кифлички.
	— О, благодаря. — Ребека се чувстваше дезориентирана и немощна.
	— Господарят каза, че страдаш от силно главоболие. Мога ли да ти донеса нещо друго? Изглеждаш много бледа, скъпа.
	— Не, имам си всичко, благодаря — отвърна Ребека, преметна крака през ръба на леглото и отиде до масата. — Чувствам се по-добре след дрямката.
	— Да ти сипя ли чай?
	— Да, благодаря.
	— Разбрах, че ще си имаме още един гост за обяд утре. Явно си споделила с господаря за индийския господин, който ни посети.
	— Да. — Ребека забеляза неодобрението по лицето на госпожа Треватън. — Не трябваше ли?
	— О, нямах това предвид. Просто тук е доста оживено напоследък. Може би не сме свикнали с промените в ежедневната ни рутина.
	— Предполагам — отвърна състрадателно Ребека. След кратка пауза продължи: — Антъни се държи толкова любезно с мен. Но и ми се струва доста самотен човек. Съзнавам, че не е моя работа, но се питах, дали някога е имал приятелка?
	— Не. Господарят е нещо като заклет ерген. Странна птица е, спор няма — Госпожа Треватън си позволи топла усмивка.
	— Не знам дали аз самата бих искала да изживея живота си сама — въздъхна Ребека, отпивайки глътка чай.
	— Е, различни съдби има по света. Не можем всички да сме късметлии в любовта, нали така? Пък и нали аз му правя компания, скъпа. Добре, ще те оставя да похапнеш.
	— О, между другото, обещах на Антъни да му дам ръкописа от господин Малик, за да го прочете преди утрешната ни среща. — Ребека извади купчината страници от нощната масичка и ги подаде на госпожа Треватън.
	Тя изгледа папката подозрително.
	— Какво пише вътре?
	— Общо взето, представлява разказ за живота в Индия. И, разбира се, за Естбъри Хол.
	— Ясно. Надявам се не съдържа нещо, което би могло да разстрои господаря? Той е много — тя потърси подходящата дума — чувствителен и не бива да го тревожим.
	— Разбира се, че не.
	— Но какво иска според теб този индиец? — настоя госпожа Треватън.
	— Просто да научи повече за миналото на прабаба си. Какво друго би могъл да иска?
	— Нищо… нищо — пророни неубедително госпожа Треватън. — Е, ще те оставя да се насладиш на чая си.
	Докато похапваше от вкусните кифлички, Ребека размишляваше върху собственическия начин, по който госпожа Треватън говореше за Антъни. Всъщност отношенията им бяха почти съпружески. Все пак тя изпълняваше всички домакински задължения, за които отговаряше една съпруга, а и очевидно бяха заедно от много дълго време. Ребека се питаше как ли би се почувствала госпожа Треватън, ако в живота му наистина се появеше друга жена. Връзката им определено й се струваше причудлива. Беше толкова… _интимна_ в някои отношения — и двамата разчитаха изцяло един на друг, но и толкова сдържана в други. Може би, помисли си Ребека с гримаса на лице, така протичаха много от браковете.
	Тя остави празната си чиния на подноса, който изнесе пред вратата, като сигнал, че не иска да я безпокоят. Седна в креслото и се замисли сериозно какъв би бил животът й, ако се омъжеше за Джак. Нямаше как да си създадат взаимоотношения като тези между господар и слугиня, тъй като щяха да са равни. Но дали не беше възможно? Егото на Джак беше с размерите на „Титаник“, а тъй като нейното собствено беше по-умерено и природата й изискваше да избягва конфликтите на всяка цена, навярно тя щеше да се предаде първа.
	Ребека стана и отиде да си вземе вана, после легна в леглото със сценария. Но й беше трудно да се съсредоточи върху него, тъй като мислите й непрестанно се връщаха към Джак и предложението му. Накрая, когато клепачите й натежаха и тя се приготви за сън, осъзна, че единственото нещо, което знаеше със сигурност, беше, че още не е готова за доживотно обвързване.


	— О, Ребека, тъкмо се канех да изпратя госпожа Треватън да те извика на долния етаж. — Антъни стана от масата в трапезарията, за да я поздрави. — Днес изглеждаш много по-добре. Премина ли главоболието?
	— Да, благодаря — потвърди Ребека, влизайки в стаята.
	— Както вече знаеш, Ребека, това е господин Ари Малик — каза Антъни.
	— Здравей отново — поздрави го Ребека с усмивка и протегна ръка към него.
	— Ребека — подхвана засрамено Ари, — трябва да ти се извиня, задето си въобразих, че те познавам при първата ни среща. Чак впоследствие осъзнах коя си всъщност.
	— О, няма проблем. Ще ми се да се случва по-често — отвърна тя през смях.
	— Вчера видях снимка на двама ви с годеника ти в един вестник — продължи Ари. — Поздравления.
	— Благодаря. — Ребека се изчерви.
	— Сгодена си? — впери изненадан поглед в нея Антъни. — Не знаех.
	— Ами… да.
	— Разбирам. Е, заповядайте на масата — каза внезапно Антъни.
	— Господин Малик, не знам дали храната ще е по ваш вкус. Икономката ми е привърженичка на традиционната английска кухня.
	— Моля, наричай ме Ари. И не се безпокой, свикнах с английската кухня през годините си в „Хароу“.
	— Учил си в „Хароу“? — попита изненадано Антъни.
	— Да, родителите ми вярваха, че британското образование е най-достойното в света. И затова…
	Думите на Ари минаваха покрай ушите на Ребека, докато очите й за пръв път отчитаха истински физическата му красота. Имаше гъста, вълниста черна коса с почти синкави отблясъци на слънчевата светлина, изливаща се през прозореца. Беше достатъчно дълга, че няколко кичура да докосват яката на ризата му, но не и да отнема от мъжествения му вид. Кожата му беше със светъл меденокафяв цвят и беше облечен в безупречно изгладена и колосана бяла риза. Но очите му грабнаха вниманието й най-много от всичко — не знаеше как да опише цвета им, защото бяха сини, но в същото време съдържаха зелени и кехлибарени точици, които й напомняха за любимия й калейдоскоп от детството.
	— А ти какво смяташ, Ребека? — попита я Антъни.
	— Прощавай. — Тя върна вниманието си към разговора. — Боя се, че изпуснах последната част.
	— Тъкмо споделях с Ари мнението си, че след разпада на Британската империя, светът вече не гледа със същата почит на много от традициите ни.
	— О, не бих казала — усмихна се Ребека. — Ние, янките, все още ви обичаме. Ето, аз съм примерът: участвам във филм за вашата аристокрация, предвиден за американския пазар.
	— Съгласен съм с Ребека — обади се Ари. — Много от най-дълбоко вкоренените обичаи на моята страна произтичат от дългите години на британско управление. Но в последно време май сме ги усъвършенствали повече дори от самите вас. Да вземем крикета за пример — пошегува се той.
	— В Индия ли живееш? — попита Ребека, докато госпожа Треватън им сервираше супата.
	— Да. Имам бизнес в Мумбай, но прекарвам голяма част от времето си в странство.
	— С какво точно се занимаваш? — поинтересува се Антъни.
	— Компанията ми предлага технологични решения на други бизнеси. Най-просто казано, изработваме софтуер по поръчка.
	— Сериозно? Опасявам се, че аз самият съм същински динозавър в това отношение — каза Антъни. — Нямам компютър и едва ли някога ще имам. Откровено казано, направо ме ужасяват.
	— Да, но ето че шестгодишният ми племенник може да борави с компютър по-умело, отколкото с книга — каза Ари. — Независимо дали ни харесва или не, дигиталният свят е променил живота ни необратимо.
	— С изключение на моя — отвърна добронамерено Антъни. — Както навярно си забелязал, и домът ми, и аз самият сме доста старомодни, и то умишлено. А сега, заповядайте.
	През целия обяд Ребека с удоволствие и интерес слушаше как двамата мъже обсъждат британската и индийската история и странното, но устойчиво преплитане на две толкова различни култури.
	Когато обядът приключи, Антъни предложи:
	— Желаете ли да се преместим в гостната за кафе?
	Като се настаниха и госпожа Треватън наля кафе на мъжете и чай от лайка на Ребека, Антъни извади ръкописа от бюрото и го върна на Ари.
	— Благодаря ти, че ми позволи да го прочета. Разказът беше много увлекателен, особено онази част за живота в Индия през 1911-а. Точно този свят е обитавал прадядо ми.
	— Да, и аз научих много неща за собствената ми родина от тези страници — съгласи се Ари.
	— Но — продължи Антъни — от прочетеното дотук не виждам връзката, която тази история би могла да има с моето семейство или Естбъри Хол.
	— Напълно разбираемо — отвърна Ари. — След като прочетох целия разказ на прабаба ми обаче, мога да те уверя, че има голяма връзка.
	— Прабаба ти твърди, че е работила тук, да, но както казах на Ребека, не намерих информация за нея в счетоводните книги от онзи период.
	— Не бих се учудил, ако присъствието й в Естбъри Хол не е било документирано по абсолютно никакъв начин. За съжаление животът й тук не е имал щастлив завършек, нито за нея самата, нито за всички, които е докоснал.
	— В такъв случай не знам дали искам да научавам продължението на историята — заяви с равен тон Антъни.
	— Всъщност причината да дойда в Естбъри Хол е да проверя дали би могъл да ми помогнеш с откриването на едно липсващо парче от пъзела на моята семейна историята — каза Ари.
	— И какво е то?
	— Накратко казано, веднага след смъртта на Вайълет Естбъри, Анахита получила вест, че синът й е починал. Но тя отказваше да го повярва до края на живота си. — Той посочи папката, съдържаща остатъка от разказа на прабаба си. — Сложно е, но вярвам, че тя го обяснява много по-добре, отколкото аз самият бих могъл. Желаеш ли да дочетеш историята?
	— Може би. — Антъни стана внезапно, видимо подразнен. — Ребека, вчера спомена, че би искала да пояздиш в Дартмор.
	— Да, така е.
	— Ти яздиш ли, Ари? — попита Антъни.
	— Да.
	— Тогава защо вие двамата не отидете да поразбудите пустошта? Аз имам малко работа в градината.
	— Денят е прекрасен, с радост бих пояздила — каза Ребека. — Искаш ли да ми правиш компания, Ари? — подкани го тя. Беше очевидно, че Антъни искаше да го оставят сам.
	— Да, разбира се, ако и двама сте съгласни. Обядът беше превъзходен, Антъни, благодаря ти за любезното гостоприемство — каза Ари, схванал намека, и последва Ребека към високите врати, водещи към терасата. — Но аз нямам нито ботуши, нито дрехи за езда.
	— Тръгнете наляво. Конюшнята е на по-малко от километър след вътрешния двор — обясни Антъни. — Кажете на Деби, че аз ви изпращам. Тя има екипировка за езда. Приятно прекарване.
	— Благодаря — каза Ребека. — До после.
	— Очевидно го разстроих — каза Ари, когато се отдалечиха достатъчно.
	— Може би знае повече, отколкото смее да сподели — сви рамене тя.
	— Вероятно. Тук ли си отседнала?
	— Да. Съзнавам, че Антъни оставя впечатление за странен човек, но с мен се държи много мило и гостоприемно. Както и да е, благодаря, че се съгласи да ми правиш компания — каза тя, когато влязоха в двора на конюшнята. — Май му се искаше да остане сам.
	— За мен е удоволствие — усмихна й се Ари.
	— Изчакай тук, а аз ще отида да намеря Деби — каза Ребека и тръгна по пътеката между отделенията, потупвайки кадифените носове на няколко коня.
	Деби, конярката, предложи стройна сива кобила за Ребека и кестеняв жребец за Ари. Като оседла конете, им показа накъде са дартморските хълмове.
	— Като стигнете, следвайте конската пътека — посъветва ги тя. — На ваше място не бих се отделяла от нея, докато не опознаете терена. В противен случай може да се загубите. Тук съм до шест — каза тя, когато копитата на конете им затрополиха към изхода на заграждението.


	— Какъв прекрасен следобед — коментира Ари. — Английският климат е толкова умерен, рядко стига до крайности. Подобно на хората, които живеят в него — добави той с леко ироничен тон.
	— Доколкото си спомням, прабаба ти беше написала почти същото нещо. Англичаните определено са доста по-сдържани от нас, американците.
	— И нас, индийците. Но аз съм получил образованието си тук и съм се научил да овладявам емоциите си — усмихна се той. — А сега — каза той, като достигнаха хълмовете, — как се чувстваш? Какво ще кажеш да ускорим темпото?
	— Ще опитам, но ако изоставам, не ме чакай.
	Ари потупна с крака хълбоците на коня и той препусна напред. Ребека оказа лек натиск с пети и кобилата й го последва с по-спокоен алюр. Натрупвайки увереност, Ребека ускори темпото и скоро летеше до спътника си. Никой от двама им не говореше, докато конете им препускаха с пълна скорост. Накрая, когато и четиримата се запъхтяха, Ари забеляза една рекичка, прорязала си път през хълмистата земя.
	— Какво ще кажеш да позволим на конете да пийнат вода, а ние да се полюбуваме на божествената гледка? — предложи той.
	— Разбира се — съгласи се Ребека, слезе от сивата си кобила и я поведе към поточето. После седна върху грубата трева и вдигна поглед към безоблачното небе. Ари последва примера й и двамата полежаха един до друг, свързани от уютно мълчание.
	— Чуваш ли?
	— Какво?
	— Именно. — Той й се усмихна. — Нищо.
	— И толкова ми харесва. — Ребека въздъхна доволно. — Колко време смяташ да останеш в Англия?
	— Ще се позадържа няколко дни, за да видя дали Антъни ще склони да дочете историята на Анахита. През това време ще пробвам да намеря дирите на уж загубения й син. В интерес на истината ми дойде точно навреме. Имах нужда да се откъсна от Индия за малко.
	— Защо?
	— Може да се каже — въздъхна Ари, — че съм достигнал повратен момент във всяка сфера от живота си. Сигурно преживявам подранила криза на средната възраст, но всичко, което някога ми се струваше важно, вече ми се струва безсмислено.
	— Знаеш ли какво е предизвикало тази промяна в теб? — попита го деликатно Ребека.
	— Да, за зла участ. Изпуснах прекрасно момиче, защото бях обсебен от кариерата и успеха си. Чак сега разбирам какво съм загубил.
	— Защо не й го кажеш?
	— Преди две седмици се е омъжила за друг. Не мога да я виня, че се е отказала от мен. Беше до рамото ми през цялото време, докато изграждах бизнеса си, а аз не й обръщах достатъчно внимание. Както и да е — въздъхна горестно той, — каквото било — било; няма смисъл да въздишам по онова, което е можело да бъде.
	— Е, аз не дойдох тук да търся отговори — каза Ребека, повдигайки се на лакът и облягайки буза на дланта си, — но май това място ми дава доста такива.
	— Като например? — попита Ари.
	Ребека вдиша дълбоко.
	— Между нас да си остане, но взех решение, че още ми е рано да се омъжвам.
	— Разбирам. Това няма ли да ти навлече проблеми? Ако съдя по прочетеното във вестника, светът вече планира сватбата ти.
	— Да, но предпочитам да си навлека този проблем сега, отколкото болезнен развод след пет години. С Джак може да останем сгодени известно време — Ребека се обърна по корем и зачопли с пръсти грубата трева, — но не мисля, че това е решението.
	— Обичаш ли го? — попита без заобикалки Ари.
	— Ами… вече не знам.
	— Е, разбери, преди да вземеш окончателно решение.
	Ари легна по гръб, затвори очи и сложи ръце зад главата си. Наблюдавайки го, Ребека отново си помисли колко красив мъж беше. В същото време фактът, че страдаше по загубена любов й носеше и облекчение, и разочарование. Беше очевидно, че не проявява интерес към нея. Тя също се обърна по гръб и затвори очи, размишлявайки върху необичайното стечение на обстоятелствата. След толкова години на флиртуващи мъже й се струваше някак отпускащо, че на Ари му стигаше просто да си говорят.
	— Усмихваш се — каза внезапно той. — Защо?
	Тя отвори очи и видя, че Ари я наблюдава.
	— Чувствам се спокойна и щастлива.
	— Способността да се наслаждаваш на хубавите моменти е ключът към щастливия живот, както би те уверил всеки гуру. Е, готова ли си да пояздим още? Иска ми се да стигнем малко по-надалече.
	— Разбира се — съгласи се тя и двамата яхнаха конете си.
	— Така — подхвана Ари, плъзвайки очи по хоризонта, — ако това е рекичката, която прабаба ми описва в историята си, то наблизо трябва да има една колиба. Да пробваме да я намерим.
	Ари се отклони от конската пътека и тръгна по насечения терен, а Ребека го последва. Като че ли нещо го водеше, защото след няколкоминутно издирване, видяха комините на сграда, наполовина скрита в една долчинка.
	— Ето я — каза Ари. — Сигурен съм, че е тя.
	— Кое?
	— Колибата, където е живяла Анахита. Хайде!
	— Но нали е живяла в имението? Не може да ми кажеш нещо подобно и да не поясниш! — провикна се тя след препускащия жребец на Ари.
	— Всичко с времето си — отвърна й той през рамо. Ребека го последва в тръс, слизайки по склона и заобикаляйки до предната част на колибата.
	— Това трябва да е — каза Ари и скочи от коня си. — Да поогледаме. — Той помогна на Ребека да слезе от седлото и я поведе към портата. Градината отвъд нея отдавна бе превзета от бурени и други диви растения.
	— Сякаш пустошта си я е върнала — коментира той, отваряйки портата с всички сили. — Като че ли никой не е живял в колибата от години. Може би още от времето, когато Анахита е била тук, преди деветдесет години — размишляваше на глас той, докато отъпкваше тревата, за да направи пътека до входната врата.
	Всеки сантиметър от колибата беше покрит с избуял бръшлян. Ари опита да освободи поне прозорците от него, но се оказа непробиваем. После пробва да отвори вратата, блъскайки я с всички сили през бръшляна, но напразно.
	Докато чакаше, потънала до кръста в къпинаци и треви, Ребека мярна неочаквано наситен цвят сред плетеницата от бурени. Тя ги поразтвори и ахна при вида на дребната, съвършена роза — същата като онази, която Антъни й беше подарил на първия й ден в Естбъри Хол. Като се приведе да я огледа по-отблизо, откри и други мънички пъпки около нея, дерзаещи да разцъфнат, и душата й внезапно се изпълни с тъга при мисълта, че тези красиви творения на природата съумяваха да надигнат главици в задушаващия хаос, царящ край тях.
	— Дали да не счупим някой от прозорците? — предложи Ари. — А може би има друга врата отзад?
	— Не мисля, че е редно да влизаме с взлом — каза тревожно Ребека. — Сигурно е нечия собственост.
	— Да, на Антъни — потвърди Ари.
	— Тогава да му поискаме ключ — предложи Ребека, нетърпелива да си тръгне. Нещо в това място я караше да се чувства странно.
	— Ще заобиколя отзад, за да проверя дали няма друг вход. — Ари се обърна и мина покрай нея на път към портата.
	— Време е да се връщаме — каза тя, — вече минава шест, а обещахме на Деби да се върнем по-рано.
	Ари погледна часовника си.
	— Да, права си. Поне вече знам къде се намира колибата. Може би ще поискам разрешение от Антъни да се върна и да я огледам по-добре.
	— Какво толкова търсиш? — попита го тя, докато яхваха конете, обзета от осезаемо чувство на облекчение.
	— Следи от живота на прабаба ми тук.
	— Но не смяташ ли, че щом е било преди цели деветдесет години, едва ли ще има такива?
	— Сигурно си права, но въпреки това бих искал да задоволя любопитството си.
	Като пристигнаха в конюшнята, върнаха конете на Деби с множество извинения, задето я бяха забавили, и тръгнаха обратно към имението. Докато изкачваха стълбите към терасата, Ребека видя, че Антъни работи в градината. Той ги привика с ръка.
	— Добре ли пояздихте? — попита ги.
	— Да. Благодаря ти, че ни зае конете — каза Ари.
	— Няма защо. Горките животни получават толкова малко движение напоследък. Добре дошъл си да яздиш когато пожелаеш. Колко време възнамеряваш да останеш?
	— Още не знам — отвърна Ари.
	— Е, докато копаех, се замислих, че не бива да страня от миналото на семейството си. Затова ще продължа да чета историята на прабаба ти. А като приключа, ще говорим отново.
	— Благодаря ти, много се радвам да го чуя. В такъв случай ще чакам знак от теб.
	— А междувременно се чувствай добре дошъл да обхождаш територията на Естбъри Хол. Природата е прекрасна по това време на годината. Довиждане засега. — Антъни се върна в градината си.
	Ребека се усмихна широко на Ари.
	— Внимавай. Ако наминеш утре, може да попаднеш във филма.
	— Едва ли, освен ако не им трябва индийски статист за ролята на някой слуга. Е, ще потеглям. Благодаря ти, Ребека. Заслугата е изцяло твоя, че Антъни склони да ме покани днес.
	— Няма нищо. Доскоро виждане, Ари.
	— Да, дано. — Той й се усмихна и си тръгна.


>>	19

	— Добре ли си, Ребека? — попита Джеймс, докато стояха на снимачната площадка рано понеделнишката сутрин. — Липсва ми обичайната ти бодрост.
	— Не знам. — Ребека сведе поглед към ръцете си, които трепереха, но не от притеснение около следващата сцена. — Чувствам се малко странно, въпреки че си починах няколко дни.
	— Може би си пипнала някой вирус или пък тежката ни английска храна не понася на стомаха ти. Може да помолим Стив да извика доктор.
	— От това непрестанно главоболие е. Вчера реших, че съм се отървала от него, но днес пак ме измъчва. Може би е мигрена, макар че досега не съм имала такива оплаквания. Благодаря ти, но просто ще изчакам да ми мине — каза тя с вяла усмивка.
	— Трийсет секунди, хора!
	Ребека се радваше, че трябва да е седнала за сцената. Освен че я болеше глава, й се гадеше и чувстваше замаяност. Реши да изпие още един ибупрофен в обедната почивка.
	Час по-късно, когато Ребека се спусна към стаята си, за да вземе хапчетата, Стив я пресрещна.
	— Годеникът ти пак е звънял на продуцентския офис по-рано тази сутрин. Бил доста разтревожен, понеже си му обещала да се свържеш с него през уикенда, а не си.
	— Телефонът ми няма никакъв обхват тук, а не обичам да използвам стационарния — оправда се Ребека.
	— Виж какво, разбирам те напълно, но очевидно същото не важи за годеника ти. Казах ти вече, компанията ще поеме телефонните сметки, така че спокойно използвай апарата в кабинета на лорд Естбъри.
	— Добре, ще му звънна малко по-късно. Съжалявам, ако ви притеснява. — Тя обърна гръб на Стив и продължи мудно нагоре по стълбището.


	За щастие Ребека нямаше снимки тази вечер. Тъй като не беше усетила облекчение през деня, тя се върна в стаята си и се хвърли в леглото.
	Госпожа Треватън се появи няколко минути по-късно с угрижено изражение на лице.
	— Зле ли ти е, гълъбче? — попита тя и се спусна да пипне с ръка челото на Ребека.
	— Ще се оправя. Просто имам лошо главоболие, това е.
	— Май нямаш висока температура. Какво ще кажеш да ти донеса малко топла супа и да си легнеш по-рано тази вечер?
	— Благодаря, но не мога да хапна нищо — отвърна тя. Искаше й се само госпожа Треватън да напусне стаята й, за да може да затвори очи.
	— Добре, скъпа, но ще намина да те проверя по-късно.
	— Не е необходимо.
	— Искаш спокойствие — каза госпожа Треватън, понижавайки гласа си почти до шепот, — разбирам. Лека нощ, скъпа.
	Когато икономката излезе от стаята, Ребека се запита дали някогашните обитатели на Естбъри Хол се бяха задушавали от натрапчивото внимание на прислугата. Нямаше никакво уединение. Тя въздъхна, събличайки дрехите си, и се пъхна между чаршафите. Така и не се беше обадила на Джак, но просто не беше в състояние. Сигурно като се наспеше добре, щеше да намери сили.
	Сънят й беше населен със странни сънища. Намираше се в колибата насред пустошта и усещаше опасност, но вратата беше заяла, а като опита да отвори прозорците, бръшлянът се усука около ръцете й и я стисна здраво. До ноздрите й достигна познатият опиянителен аромат на парфюм, но в следващия момент нечия ръка затвори носа и устата й, пречейки й да диша.
	Ребека се събуди внезапно с разтуптяно сърце. Пресегна се за нощната лампа, катурвайки чашата с вода на нощната масичка до нея. Стана от леглото, уверявайки се, че е било просто кошмар, навярно породен от висока температура — определено я усети, като докосна челото си, — отвори вратата и тръгна олюлявайки се по коридора, за да напълни чашата си в банята. Изплакна лицето си със студена вода и тръгна обратно към стаята си в смътната светлина.
	Едвам спря писъка в гърлото си, когато нечия тъмна фигура изплува пред вратата й.
	— Добре ли си?
	— Аз… — Успя да се съсредоточи върху фигурата и разпозна Антъни, облечен в шарен халат. — Не очаквах да видя някого тук — каза тя, мъчейки се да укроти дишането си.
	— Извинявай, че те уплаших. Чух писък от другия край на коридора и дойдох да видя какво става.
	— Просто кошмар. Съжалявам, че те събудих.
	— Не се безпокой, рядко заспивам дълбоко — успокои я Антъни. — Е, ако си сигурна, че всичко е наред, ще ти пожелая лека нощ.
	— Лека нощ. — Ребека отвори вратата на стаята си и я затвори плътно след себе си.


	— Джак е звънял отново — каза Стив, намирайки Ребека на следващата сутрин. — Отиди да му се обадиш още сега, преди лицето ми да цъфне във всички жълти вестници като опорочителят на приказната ви любовна история. — Той й се усмихна широко и продължи по пътя си.
	Ребека напусна терасата, където току-що бяха заснели една сцена, и се отправи към кабинета на Антъни. Тази сутрин главоболът й се беше разсеял и най-сетне се чувстваше достатъчно силна да се занимае с Джак.
	Както обикновено, и домашният му телефон, и клетъчният я прехвърлиха директно на гласова поща. Ребека въздъхна ядосано, после се върна в единия край на южната тераса, където фирмата за кетъринг беше подредила масички на слънцето, и се присъедини към останалите актьори за обяд.
	— Ела, скъпа, седни до мен — покани я Марион Деверо, отупвайки празното място до себе си.
	— Благодаря — отвърна Ребека с усмивка и трепет в стомаха. До момента не бе имала смелостта да заговори легендарната актриса, чиято кариера й беше донесла безброй награди и възхвали.
	— Тази сутрин те гледах на снимачната площадка, скъпа, и искам да ти кажа, че си добра. Дори много добра.
	— Благодаря. — Бузите на Ребека пламнаха от радост.
	— Да, имаш прекрасно естествено излъчване пред камерата. Играла ли си на театрална сцена?
	— Да, когато учех в „Джулиард“ в Ню Йорк, но откакто завърших, участвам само във филми.
	— Надявам се да ти се удаде шанс отново да излезеш на сцената. Само живата публика може да раздвижи кръвта и да накара актьора да даде най-доброто от себе си. — Марион й се усмихна и запали тънка цигара. — Но имай предвид, че заплащането е нищожно.
	— Парите не ме интересуват, никога не са били важни за мен.
	— Е, скъпа, така е, защото имаш цял куп холивудски продукции зад гърба си — коментира сухо Марион.
	Ребека почервеня при тази мисъл.
	— Имаш ли някакъв съвет към мен? Предложения как да усъвършенствам актьорската си игра?
	Прочутите виолетови очи на възрастната дама се обърнаха към нея.
	— Да, скъпа, просто _живей_. Трупай опит и опознай себе си. Разбирането на човешката психика насища изпълнението с искреност и емоционалност, каквито техниката не може да възпроизведе. Играй от душата си, колкото и от мозъка — каза, долепяйки ръце до пищната си гръд.
	Една част от Ребека искаше да се изкиска, но тя кимна сериозно.
	— Благодаря ти, Марион. Ще опитам да последвам съвета ти.
	— Колко ми се иска да бях на твое място, в началото на кариерата си, с цял куп прекрасни роли пред мен. — Тя въздъхна. — Но при всички случаи сега съм много по-добра актриса, отколкото бях на твоя възраст. Трябва да вечеряме заедно някой път преди края на снимките. А сега ме извини — каза тя, надигайки се от стола си. — Слънцето си играе лоша игра с грима ми.
	Ребека остана на мястото си, наслаждавайки се на похвалата, топлия ден и моментната липса на главоболие. Джеймс дойде отнякъде и седна на стола, освободен от Марион преди няколко секунди.
	— По-добре ли се чувстваш? — попита той. — Определено изглеждаш по-добре.
	— Да, така е, благодаря.
	— Достатъчно добре да ми правиш компания за вечеря? Може да отидем до онази прекрасна кръчма, за която ми разказа.
	— Защо не — съгласи се Ребека, чувствайки нужда да се измъкне от границите на Естбъри Хол.
	— Чудесно, но имай предвид, че трябва да сме там до осем. Тук, в дълбоката провинция, всичко затваря рано-рано.
	— Реплика на истинско градско чедо — пошегува се Ребека.
	— Аха, не съм пригоден за такова място. Чувствам се най-добре в някой задимен нощен клуб в два часа през нощта. Но когато си в Рим, прави като римляните, нали така? — С тези думи Джеймс си тръгна от масата.


	— Накъде така? — попита госпожа Треватън, когато Ребека я пусна в стаята си. — Много си пременена.
	— Не бих казала; това е просто една от блузите, които си купих в събота. Отивам в местната кръчма с един от актьорите.
	— Значи няма да присъстваш на вечеря?
	— Не, не и тази вечер. — Ребека се изкушаваше да добави: „Стига да имам позволението ти, разбира се“, но задържа езика зад зъбите си.
	— Лорд Естбъри се надяваше да му правиш компания. Искаше да обсъдите историята, която му даде индийският господин. Утре го е поканил на вечеря. Надявам се ще си тук?
	— Да, разбира се. Моля те, предай му извинението ми и че очаквам с нетърпение утрешната вечеря.
	— Добре тогава, ще се видим по-късно, скъпа. Ще изчакам да се прибереш. Господарят държи винаги да заключвам къщата, преди да си легна.
	— Няма нужда. Не искам да те притеснявам. Дали не би могло да ми дадеш ключа само за тази вечер?
	— Не е необходимо — отвърна категорично госпожа Треватън.
	— Добре — съгласи се Ребека. — Едва ли ще закъснея много. Между другото, искам да те попитам нещо — добави колебливо тя. — В коя част на къщата се намира стаята на лорд Естбъри?
	— В западното крило, от другата страна на главното стълбище. Защо? — попита предпазливо госпожа Треватън.
	— О, нищо важно, просто ми се стори, че някой говореше пред вратата ми снощи, но сигурно съм сънувала.
	— Да, сигурно. Приятна вечер, скъпа.
	Докато вървеше към алеята, където Джеймс я очакваше в колата на Греъм, Ребека прехвърляше в главата си хиляди мисли. Щом Антъни спеше в другия край на къщата, нямаше как да е чул крясъка й миналата нощ. Каква работа имаше тогава пред нейната стая?
	Джеймс скочи да й отвори вратата на пасажерската седалка.
	— Скъпа, изглеждаш толкова… модерно! — възкликна шеговито той.
	Напът към „Ръгълстоун Ин“ двамата си побърбориха за снимките. Като пристигнаха, ги настаниха в дискретно ъгълче на заведението.
	Джеймс отиде до бара и се върна с бутилка вино. Седна и наля малко в чашата на Ребека.
	— Стига толкова! — спря го тя, когато чашата й се напълни до половината. — След онази ужасна мигрена не искам да предизвиквам съдбата по никакъв начин.
	— Май не си падаш по пиенето, а?
	— Прозвуча почти осъдително — смъмри го тя.
	— Напротив. Когато посетих Холивуд, ми направи впечатление, че всички американски актьори са пълни въздържатели. Ние, англичаните, за сметка на това сме абсолютни алкохолици. Наздраве. — Джеймс чукна чашата си в нейната. — За пороците. Е — продължи той с усмивка, — как върви животът в Естбъри Хол?
	— Ами, между нас да си остане, но колкото повече време прекарвам там, толкова по-странни ми се струват обитателите му — призна си Ребека. — Икономката например, госпожа Треватън, се държи толкова защитнически към лорд Естбъри, че направо граничи с маниакалност.
	— Може да е влюбена в него. Прислужничките често се увличат по работодателите си. Същинско клише е, но се случва.
	— Възможно е, но освен това постоянно се върти из стаята ми, подскача около мен, носи ми чай и ядене.
	— На мен ми звучи като рай на земята. Обичам жените да подскачат около мен — коментира ухилено Джеймс.
	— Знам, че просто иска да е мила с мен, но започва да ме задушава.
	— А аз си мислех, че би било прекрасно да живееш като принцеса в палат, обсипвана с грижи. В нашия хотел нямаме дори румсървис след десет. — Джеймс вдигна вежди. — Както и да е, несъмнено спокойствието ти се е отразило добре, предвид обстоятелствата?
	— Да, в това отношение съм доволна. Извинявай, ако звуча като разглезена хлапачка. Може би е защото не се чувствам особено добре напоследък.
	— А какво имаш да ми кажеш за енигматичния лорд Естбъри? Надявам се още не е опитал да ти се нахвърли?
	— Чувай боже! — врътна очи Ребека. — Имам чувството, че момичетата не го влекат особено — нито пък момчетата, и изобщо всякакви връзки с хора.
	— Е, за мен е скрита картинка — съгласи се Джеймс. — От толкова години живее сам в гигантска къща, без интернет, без съвременни удобства. Странна птица е, спор няма.
	— На мен пък ми допада. Вярно, странен е, но има нещо толкова тъжно в него. Понякога ми се приисква да го прегърна — сподели Ребека.
	— Значи наистина хлътваш по него?
	— В никакъв случай! Просто искам да го защитя от лошото, това е. Имам чувството, че изобщо не разбира съвременния свят. О, боже, започвам да звуча като госпожа Треватън! — простена тя.
	— Е, ако съдя по думите ти, е хубаво, че си има неестествено всеотдайната госпожа Треватън да се грижи за него — каза кротко Джеймс.
	— Започвам да се чудя дали именно в това не се корени поне половината от проблема — въздъхна Ребека. — Дори да срещне подходящ човек, едва ли ще се задържи дълго под зоркото й око.
	— Май наистина е влюбена в него. Може би се гушкат тайно от години — ухили се Джеймс. — Представям си скришни срещи в килера за чаршафи или зад градинската барака.
	— Престани! — примоли му се тя, настръхвайки при мисълта. — При всички случаи не ми влиза в работата, нали така?
	— Точно така, но винаги е интересно да си представяме живота на другите хора. Все пак сме актьори, скъпа, така че анализирането на човешкото поведение е огромна част от професията ни.
	— Другото нещо, което ме притеснява, е фактът, че Антъни постоянно ми разправя колко много съм приличала на баба му Вайълет. Направо е смущаващо.
	— А вярно ли е? — попита Джеймс.
	— Виждала съм портрета й и мога да кажа, че е вярно, особено с този цвят коса.
	— Стъранно, колоко стъранно, както бе казала Алиса. Случайно да имаш някаква роднинска връзка с въпросната Вайълет?
	— Не. Семейството ми определено няма връзка с английската аристокрация — Ребека отпи глътка от виното си. — Точно обратното.
	— Е, като те слушам, май събитията в Естбъри Хол могат да послужат за основа на много по-интересен сюжет от този, който заснемаме в момента — заключи Джеймс.
	— Знаеш ли, понякога, когато съм облечена в роклите за филма, ме сполетява странното чувство, че наистина съм Вайълет, жената, на която приличам, и живея нейния живот в имението през двайсетте. Доста е сюрреалистично.
	— Е, постарай се да не си губиш ума все още, скъпа, не е добре да бъркаш фантазиите с реалността. А наложи ли се някой да те върне в истинския свят, аз съм твоят човек. Готова ли си да поръчваме?
	Жена на средна възраст застана свенливо до масата им.
	— Простете, че ви прекъсвам, но вие не сте ли Джеймс Уо, а… о, боже! Вие сте Ребека Брадли! Не ви познах с този цвят коса.
	— Набито око имате — каза Джеймс с усмивка. — С какво можем да ви помогнем?
	— Ами, много бих се радвала, ако ми дадете автографи и ако позволите да се снимаме заедно.
	— Разбира се.
	Джеймс взе предложените му салфетка и химикал и се подписа. Тъкмо подаваше салфетката на Ребека, когато в лицата им проблесна светкавица.
	— Много ви благодаря. Извинете, че ви притесних и се надявам да си прекарате добре в Англия, госпожице Брадли.
	Когато жената напусна масата им, Ребека погледна ужасено Джеймс.
	— Позволи й да ни снима? Никога не го допускам, без да накарам почитателя да подпише документ, че снимката не е за публична употреба, а само за личния му албум!
	— Успокой се, Ребека, силно се съмнявам да я изпрати на някой жълт вестник.
	— Е, на мен обикновено това ми се случва, когато някой ме снима, без да подпише нищо — отвърна Ребека с натежал стомах.
	— Явно си много по-интригуващ материал от мен самия — сви рамене Джеймс. — Да се надяваме, че няма да разпространи снимката.
	След това през масата им се заточи непрекъснат поток от развълнувани местни жители, молещи за автограф.
	— Мисля, че е време да се изнасяме оттук, не смяташ ли? Много съжалявам, Ребека — каза той, извеждайки я от заведението към чакащата ги отпред кола. — Очевидно съм подценил славата ти, дори в скромно селце като това.
	— Няма нищо — отвърна с разтреперан глас Ребека. — Забрави всяко лошо нещо, което казах за живота в Естбъри Хол. С такава радост се връщам в него, като в убежище. Почти бях забравила какво е да се храниш на публично място.
	— Божичко, животът ти сигурно е ад — врътна очи Джеймс. — Как, за бога, се справяш?
	— Всъщност не се справям и истината е, че дори не съм приела предложението на Джак! Медиите създадоха цялата тази истерия. — Тя прехапа долната си устна. — Нямам никаква представа какво ще правя оттук нататък.
	— Разбирам — каза Джеймс, докато минаваха през величествената пустош под осеяното със звезди небе.
	— Както и да е — въздъхна Ребека. — Все ще измисля нещо, като се върна в Щатите. Не казвам, че всичко помежду ни е приключило, просто не искам да се омъжвам по принуда.
	— Е, ако някога решиш да го зарежеш, с удоволствие ще подам кандидатурата си за негов заместник.
	— О, благодаря ви, любезни господине — отвърна ведро Ребека, — но няма да е необходимо.
	— Ех, жалко. — Като спряха пред Естбъри Хол, Джеймс добави: — Предполагам не е особено уместно да ме поканиш вътре на кафе или аперитив, затова ще ти пожелая лека нощ.
	— Лека нощ, Джеймс, и ти благодаря за вечерята.
	Ребека отвори вратата на колата, но преди да излезе, той я хвана за ръката, издърпа я назад към себе си и я прегърна сърдечно.
	— Не забравяй, скъпа, че винаги съм насреща, ако имаш нужда да поговориш с някого.
	— Благодаря.
	Освобождавайки се от прегръдката му, Ребека излезе от колата, прати му въздушна целувка и им помаха, когато Греъм потегли към портата. Като се обърна да изкачи стълбите към входа, замръзна на място, разпознавайки фигурата пред вратата.
	— Джак — произнесе името му с крехък глас и тръгна бавно по стълбите към него. — Какво правиш тук, за бога? — Вече виждаше бурята, разразила се по лицето му.
	— Опитах да се свържа с теб, за да ти кажа, че идвам да те видя, но ти така и не отговори на обаждането ми. И май току-що разбрах защо. Кой е хубавецът в колата? — попита гневно той.
	— Не, Джак — Ребека поклати глава, — той не е… в никакъв случай не…
	— Е, поне вече знам защо почти не те чувам през последните две седмици. Май е най-разумно да си отида.
	— Джак, моля те! Изобщо не е това, което си мислиш!
	— Тогава какво е, по дяволите? Ако не е заради него, то кажи ми защо съм чул гласа ти само веднъж, откакто тръгна. Съвсем скоро решихме да се оженим!
	— Напротив! Виж какво, моля те — Ребека съзнаваше, че стоят пред широко отворената входна врата и разговорът им се чува в цялата къща, — хайде да влезем вътре и ще ти обясня.
	— Божичко! — По лицето на Джак внезапно се появи студена усмивка. — Звучиш също като мен, когато са ме хванали в крачка.
	Госпожа Треватън изникна на вратата с тревожно изражение на лице.
	— Ще ви помоля да влезете вътре. Господарят спи и не искам да го безпокоите.
	— Съжалявам, госпожо Треватън — каза Ребека. — Не знаех, че… приятелят ми ще идва.
	— Да, най-вероятно защото си била в обятията на новия си любовник и не си направи труда да ми върнеш обаждането!
	— Моля ви, сър, ще съм благодарна, ако говорите по-тихо — изсъска госпожа Треватън.
	— Да отидем ли в някой хотел? — попита я Ребека, докато влизаха след нея в къщата. — Шофьорът ми може да ни закара.
	— Съмнявам се да намерите отворен в десет и половина вечерта — отвърна остро тя, повеждайки ги по един коридор. Накрая отвори вратата на малка всекидневна в дъното му. — Дано успеете да изгладите разногласията си тук — каза тя и затвори вратата след себе си.
	— От коя кастинг агенция я намерихте? Е — Джак скръсти ръце на гърдите си, — ще благоволиш ли да ми обясниш какво, по дяволите, става тук? Какво, искаш да скъсаш с мен, но нямаш куража да ми го кажеш в очите ли?
	— Казах ти вече, Джак, тук няма нито клетъчен обхват, нито интернет, а не ми е приятно да използвам единствения стационарен телефон в къщата.
	— Е, като гледам, поне за това не си ме излъгала — съгласи се той. — Това място е като от учебник по история. Знам, че ти е било трудно да се свържеш с мен, но кажи ми, Бекс, защо, при положение че ти оставях съобщение след съобщение в продуцентския офис с молба да ми се обадиш, ти или не си правеше труда, или ми се обаждаше в момент, когато си наясно, че няма да вдигна?
	Ребека седна на дивана, шокирана, изтощена и далеч неподготвена за подобен сблъсък.
	— Просто ми трябваше време да помисля.
	— За какво? За нас? В нощта, преди да заминеш, ти дадох годежен пръстен и ти предложих да станеш моя съпруга! — изкрещя той. — А ти си плюеш на петите, без да ми кажеш къде си и какво се случва в тази твоя глава, Бекс. А по време на единствения ни телефонен разговор след това, ми звучиш толкова отчуждено, сякаш нямаш търпение да ми затвориш. От онзи момент не съм на себе си. — Джак прокара ръка през косата си и закрачи напред-назад из стаята. — Не разбираш ли, че постъпката ти е жестока; остави ме да си мисля какво ли не? Обичам те, Бекс. Онази нощ те помолих да прекараш остатъка от живота си с мен! _Защо_ избяга?
	— Не съм избягала — отвърна тя, мъчейки се да запази спокойствие. — В случай че си забравил, полетът ми до Англия беше планиран отдавна. Просто реших да хвана по-ранен самолет, това е.
	— Я стига! С мен говориш! Не ми ги пробутвай тези.
	— Прав си, извинявай. Просто… — тя потърси подходящите думи — … просто се уплаших. Бракът е сериозно нещо, а напоследък връзката ни не върви особено гладко.
	— Какво имаш предвид? Не знаех, че имаме проблеми, в противен случай изобщо нямаше да ти предложа брак онази нощ.
	— Ами — тя си пое дълбока глътка въздух, — наркотиците ме притесняват, Джак. Положението беше лошо през последните няколко месеца.
	— _Какво?_ Дявол да го вземе, Бекс! Не мога да повярвам, че ме смяташ за зависим. Повечето холивудски звезди употребяват наркотици. Съвсем нормално е. Описваш ме като същински наркоман!
	— Съжалявам, просто мразя този ти навик, това е.
	— Не смяташ ли, че всеки има право на малко забавление от време навреме? Особено, при положение че кариерата ми е в застой. Но как би могла да знаеш какво ми е? — отбеляза заядливо той.
	— Джак, моля те, опитай да разбереш, че просто ми трябваше малко време за размисъл. Като слязох от самолета, ме посрещна цяла тайфа журналисти, поздравяващи ме за годежа ни. Почувствах се като ударена от гръм — Ребека закърши отчаяно ръце. — Ти ли обяви на медиите, че сме сгодени?
	— Не, не съм казвал нищо!
	— Наистина ли? Тогава откъде са се сдобили с коментарите ти?
	— Откъдето всеки път, скъпа, както много добре знаеш. От прес агента ми, който просто прекали този път. — Джак врътна очи. — Недей така, скъпа, не се дръж наивно. Знаеш как стоят нещата и съм засегнат, че си обвинила мен.
	— Съжалявам — повтори тя, тъй като не знаеше какво друго да каже.
	— Но знаеш ли кое ме измъчва най-много? — Той застана пред нея и впери ядосан поглед в очите й. — Дори да бях потвърдил, че съм ти предложил брак, толкова ли страшно щеше да е? Явно съм грешал. Надявах се да те зарадвам.
	— Това е важно решение и…
	— Е, тук определено си имала предостатъчно пространство и време. Мога ли да попитам дали си взела това важно решение?
	Ребека се умълча, умувайки как да му отговори.
	— Ясно — въздъхна Джак. — Реакцията ти говори вместо теб. А онзи тип, който те беше полазил в колата, те е утешавал в този труден момент, така ли да разбирам?
	— Не! Джеймс е актьор от филма. Държи се мило с мен. Харесвам го, но почти не се виждаме извън снимачната площадка. Тази вечер ме покани да хапнем заедно и това е всичко, което правихме.
	Джак впери поглед в нея.
	— Сериозно ли очакваш да ти повярвам? Да си легнеш с екранния си партньор е най-старата история на света. Обиждаш ме, като го отричаш. Появявам се тук след двуседмично мълчание от момичето ми и го намирам в прегръдките на друг мъж. Как да го възприемам? Как да повярвам, че двете неща не са свързани?
	— Е, мога да те уверя, че не са — повтори Ребека, вече напълно изтощена. — Попитай госпожа Треватън, ако искаш, тя знае, че съм прекарала тук всяка вечер, откакто съм дошла. Знам как ти изглежда, Джак, но просто не е така.
	— Боже, дори звучиш различно. Явно английският акцент е другото нещо, с което си се сдобила по време на престоя си тук.
	Двамата поседяха мълчаливо за момент, всеки огорчен от думите на другия.
	— Тоест още сме заедно? — попита накрая Джак.
	— Да, всички тук го знаят.
	— Въпросът, Бекс, е _ти_ знаеш ли го? Реши ли какъв ще е отговорът ти? Защото вече си имала повече от достатъчно време за размисли. И ако е „да“, може би ще успееш да ме убедиш, че не си легнала с онова актьорче.
	В съзнанието на Ребека цареше хаос от объркани мисли.
	— Аз… — Тя долепи пръсти до слепоочията си. — Джак, още съм шокирана от появата ти тук. Не може ли просто да се успокоим и да поговорим за това утре, на свежа глава? Напоследък ме измъчва жестока мигрена и…
	— Моля те, не ми излизай с този номер, Бекс. Чувствала си се достатъчно добре да отидеш на вечеря с хубавеца. Е — въздъхна Джак, — мисля, че видях достатъчно. Май е най-добре да се прибирам вкъщи.
	— Джак, моля те! Не си тръгвай — примоли му се тя. — Трябва да изясним нещата помежду си. Това, че избягах като уплашен заек от предложението ти за брак, не означава, че връзката ни е приключила. Един от другите ни проблеми е, че почти никога нямаме достатъчно време и спокойствие да поговорим сериозно. Вечно сме разделени. В момента разполагаме и с двете. Не смяташ ли, че трябва да се възползваме от това, за доброто и на двама ни?
	Джак се стовари на дивана до нея, клатейки глава.
	— Точно в момента не знам какво искам, Бекс. Мисълта за брака с теб беше единственото нещо, което ми даваше сили да продължа напред. Кариерата ми е пред разпад, вече рядко ми предлагат хубави роли и започвам да си мисля, че съм бита карта. Просто…
	Джак зарида. Ребека се пресегна и го придърпа в обятията си.
	— Съжалявам, Джак, наистина. И в никакъв случай не си бита карта. Просто минаваш през труден период, което несъмнено ще се случи и с мен в бъдеще.
	— Да, но теб те очакват още доста години слава, докато аз очевидно съм се сбогувал с този момент. И да — призна си той, — може да се каже, че напоследък злоупотребявам с опиатите, но се кълна, Бекс, не съм пристрастен. Просто съм малко депресиран в последно време и търся бързо облекчение. Вярваш ми, нали?
	— Да, вярвам ти — отвърна Ребека. Какво друго можеше да каже? Беше в неизгодна позиция още от момента, в който Джак се бе появил в Естбъри Хол.
	— И ми е тъжно, Бекс, много ми е тъжно, че явно не си ме приела насериозно, когато поисках ръката ти. Че ме взимаш за палячо и не осъзнаваш колко много те обичам.
	Ребека погали нежно косата му.
	— Съжалявам, че те нараних, Джак. Наистина.
	— Благодаря. Всъщност едно питие би ми се отразило добре. Случайно да има алкохол в това забравено от бога място?
	— И да има, не знам къде да го търся. Какво ще кажеш да се качим в стаята ми и да опитаме да поспим? Утре ще си поговорим пак, макар че ще ме чакат рано на снимачната площадка.
	— Ако си сигурна, че ме искаш в леглото си — сви рамене той. — И можеш да ми се закълнеш, че не си чукала оня актьор, колкото и да ти се е искало, защото в такъв случай останалите актьори и екипът със сигурност ще знаят и нямам намерение да се превръщам в посмешище.
	— Не, Джак — отвърна вяло Ребека, — кълна ти се, че не съм.
	По лицето на Джак най-сетне изплува лека усмивка.
	— Май ще трябва да ти повярвам. Е, води ме в кулата си, красива девойко, където възнамерявам да си наваксаме за изгубеното време. — Той придърпа Ребека към себе си и я целуна.
	— Хайде, да вървим — каза тя, хвана го за ръцете и го вдигна от дивана. — Няма да се учудя, ако госпожа Треватън още се навърта наоколо. Отказва да си легне преди всички останали да са го сторили.
	Ребека го поведе през лабиринта от тъмни коридори, докато не достигнаха вестибюла. Госпожа Треватън се появи като призрак до тях.
	— Желае ли… _приятелят_ ти да пренощува тук? — попита тя.
	— Да, стига вие с Антъни да нямате нещо против — отвърна Ребека.
	— Е, както се досещаш, в момента не мога да поискам разрешението на господаря. Вече отдавна спи. Разбира се, още на сутринта ще го уведомя за присъствието на младежа в къщата му. Лека нощ.
	— Лека нощ, госпожо, и ви благодаря. Съжалявам, че вдигнах такава врява по-рано. — Джак я удостои с една от легендарните си подкосяващи коленете усмивки, но изражението на госпожа Треватън остана непроменено.
	— Господи, доста е странна, а? — коментира Джак, като се качиха на горния етаж и затвориха вратата на стаята зад себе си. — Ей, тази врата наистина ли не се заключва? — попита той, след като седна на леглото.
	— За жалост, не — отговори Ребека, внезапно смутена от протегнатите ръце на Джак.
	— Ела тук.
	Тя отиде до него и той я взе в обятията си.
	— Бях забравил колко си прелестна. Отива ти да си блондинка, спор няма. Много ми липсваше, Бекс.
	Докато правеха любов, Ребека опита да се отпусне и да извлече удоволствие. След това Джак заспа, а тя тръгна с тихи стъпки към банята. После легна до него и изключи нощната лампа.
	В малките часове на нощта той се събуди и отново я потърси в тъмнината. Докато тялото й се извиваше към неговото, Ребека изпита обезпокоителното чувство, че не са сами в стаята, че някой ги наблюдава…
	Отпускайки глава върху широкото му рамо, тя прогони странното хрумване от съзнанието си и потъна в спокоен сън.


>>	20

	Неочакваната среднощна поява на Джак беше най-горещата клюка на снимачната площадка сутринта. Гримьорките изпаднаха в захлас, когато влезе в стаята им да потърси Ребека. Той моментално включи чара си в действие, омагьосвайки ги до една.
	— Ах, ти, щастливка такава! — възкликна Криси, главната гримьорка. — На живо е още по-неустоим, отколкото на екрана — коментира тя, след като Джак беше целунал Ребека по главата и беше отишъл да закуси при микробуса на фирмата за кетъринг.
	— _Той_ пък кога се появи? — попита Джеймс, докато заемаха местата си на снимачната площадка един час по-късно. — Снощи не ми спомена, че ще идва.
	— Не знаех. Чакаше ме отпред, когато слязох от колата. За жалост, е видял как ме прегръщаш и си е представил най-лошото — въздъхна Ребека.
	— Разбирам. Е, преди да ме е предизвикал на дуел в защита на честта ви, милейди, възнамерявам да му изясня нещата — пошегува се Джеймс. — Ще му кажа, че съм имал огромното желание да се възползвам от прелестите ти, но за зла участ ти си отхвърлила набезите ми. — Той й хвърли една от палавите си усмивчици. — Определено е голям хубавец. Ако имах съревнователен дух, несъмнено щях да се чувствам застрашен. За щастие обаче, случаят не е такъв.
	До обяд Джак бе възвърнал обичайната си живост и се наслаждаваше на всеобщото внимание.
	— Много се радвам, че дойдох, Бекс — отбеляза той, гълтайки от бирата, която Стив беше успял да му намери. — С чудесни хора работиш.
	— Да, всички са много любезни.
	— И нямам търпение да бръкна под полата ти по-късно, за да докосна копринените чорапи и жартиера ти — прошепна й той. — Косата ти също ми допада. Имам чувството, че съм се сдобил с чисто ново момиче.
	След обяд Джак издърпа Ребека в къщата.
	— Хайде, време е за следобедна дрямка — каза той и двамата се заизкачваха по стълбите към стаята й.
	— Ребека, ще бъдеш ли така добра да ме запознаеш с госта си? — попита строг глас иззад тях.
	— Здравей, Антъни — обърна се към него Ребека, мъчейки се да прикрие гузната си съвест. — Извинявай, още не съм ти представила приятеля ми. Пристигна неочаквано късно снощи и госпожа Треватън каза, че вече спиш. Това е Джак Хейуърд. Джак, запознай се с лорд Антъни Естбъри.
	— Здравейте, сър… тоест лорд Антъни — каза Джак, загубил обичайната си самоувереност. Върна се надолу по стълбите и протегна ръка към Антъни. — Благодаря ви, че ми позволихте да отседна в дома ви без предварителна уговорка.
	Антъни го погледна с каменно лице.
	— Не бих казал, че имах дума по въпроса, но въпреки това сте добре дошъл.
	— Благодаря ви. И нямам нищо против с Бекс да се изнесем в хотел, ако така ви се струва редно.
	— Предполагам госпожа Треватън вече ви е подсигурила стая?
	— О, не, сър… лорд Антъни. Спах при Бекс… тоест в нейната стая.
	На Ребека й досмеша от видимото смущение на Джак.
	— Разбирам. — Антъни вдигна едната си вежда. — Е, ако имате нужда от нещо друго, моля, обърнете се към госпожа Треватън. Предполагам, Ребека, че днес няма да вечеряш с мен? Както знаеш, господин Малик ще ми гостува.
	— Не, съжалявам, Антъни. С Джак трябва да обсъдим някои неща.
	— Разбира се. — Той им кимна и се отдалечи.
	— Божичко, а аз си мислех, че икономката е смахната! — коментира Джак, като продължиха да изкачват стълбището.
	— Всъщност е много симпатичен, когато го опознаеш. Просто не го бива в контактите с хора.
	— Искаш да кажеш, че е социопат? — засмя се Джак, отваряйки вратата на стаята.
	— Искам да кажа, че живее тук сам и рядко общува с хора — поправи го с отбранителен тон тя.
	— Именно, пълна откачалка. И очевидно не одобрява, че спя в една стая с теб. Не ми казвай, че вярва само в секса след сватбата? — каза Джак, плъзвайки ръка нагоре по бедрото й до ръба на копринения й чорап.
	— Не знам дали изобщо вярва в секса — изкиска се Ребека, а Джак я хвърли на леглото и заглуши смеха й с целувка.


	По-късно същия ден Ребека трябваше да заснеме сложна сцена, която щеше да й отнеме няколко часа. Джак обяви, че възнамерява да се разходи до хотела на Джеймс, за да използва тамошния безжичен интернет.
	— А аз си мислих, че ме баламосваш за липсата на какъвто и да е сигнал тук — каза той, целувайки я по носа. — Джеймс ме покани на питие, за да се реваншира, задето ми остави грешно впечатление миналата нощ. Спокойно, Бекс, вярвам ти и съжалявам, че си направих прибързано заключение.
	— Напълно разбираемо е. И аз съжалявам.
	— Джеймс твърди, че трябва да опитам местната бира. Аз лично предпочитам да ударя водка — две.
	— Приятно прекарване — пожела му тя с усмивка. Колко иронично, че Джак се сприятеляваше с Джеймс. Всъщност двамата доста си приличаха и на Ребека не й се мислеше как щеше да реагира местното женско съсловие, когато се появяха заедно в бара.


	— Изглеждаш по-свежа тази вечер, скъпа — намигна й Робърт, когато Ребека пристигна на снимачната площадка половин час по-късно. — Прегледах пробните снимки и определено сияеш на екрана. Може би трябва да включим присъствието на годеника ти в евентуалните ни бъдещи договори. Шегувам се, скъпа. Е, да започваме.
	За нейна изненада успяха да заснемат сцената с неочаквана скорост и до седем и половина Ребека вече се беше преоблякла в дънки и издирваше Антъни на долния етаж. Искаше да му се извини за спонтанната поява на Джак, преди да е седнал на вечеря с Ари. Тъй като очакваше да го намери в градината, слезе по стълбите на терасата. Вместо това завари Ари да седи на пейката край розовите лехи. Той вдигна поглед към нея.
	— Здравей, Ребека.
	— Здрасти, защо стоиш сам отвън?
	— Госпожа Треватън ми каза, че Антъни още не бил слязъл от стаята си и можело да се разходя в градината, докато го чакам. Честно казано, май не ме харесва. — Той въздъхна.
	— Като че ли не харесва никого, ако нарушава установения й ред — каза Ребека.
	— Искаш ли да се поразходим заедно? — предложи Ари, ставайки от пейката.
	— Защо не.
	— Толкова е красиво тук, нали? Английската провинция е толкова — Ари потърси подходящата дума, докато крачеха по ливадата — идилична. Подобно нещо е рядкост в Мумбай.
	— Както и в Ню Йорк — каза Ребека.
	— Там ли живееш?
	— Да.
	— В Индия не разполагаме с такъв простор. Градовете на родината ми са препълнени — всеки се бори за своите квадратни сантиметри пространство. А улиците бучат ден и нощ. Дори в храмовете ни хората пеят и говорят все едно са навън. Почти невъзможно е да намериш спокойствие.
	— Никога не съм ходила в Индия — каза Ребека. — Всъщност рядко напускам Щатите. Но е странно, че я описваш толкова шумна. В книгите, които съм чела, хората посещават Индия в търсене на вътрешен мир.
	— О, и това не й липсва — съгласи се Ари. — Но ако живееш в една стая с възрастните ти роднини, съпруга и децата ти и разполагаш само с няколко рупии за ориз, ще ти е нужна голяма вяра. Тук, в Запада, вярата в нещо по-голямо от човека вече не е толкова необходима. Физическият комфорт — материализмът, да го наречем — е най-върлият враг на духовността. Когато ни е топло и стомасите ни са пълни, можем да оцелеем дори с празни души. А това, както установих неотдавна, е най-жестоката бедност на света — добави той с въздишка.
	— Никога не съм го възприемала така, но имаш право.
	— Е, може би съм дошъл в Англия да търся душата си — каза Ари с лека усмивка, взирайки се в гаснещото кехлибарено зарево на залеза.
	— Тъжно е, но не познавам много истински щастливи хора — каза Ребека. — Всички са толкова алчни. Никога не се задоволяват с онова, което имат.
	— В моята страна ни учат, че нирвана се постига, когато се откажеш от всичките си земни притежания. Хубавото е, че ако си беден индиец, така или иначе нямаш много. Смятам, че всичко до голяма степен зависи от очакванията ни за живота. Колкото по-малко очакваш от него, толкова по-щастлив си. Виждаш ли? — Ари отвори ръце да обгърне с тях вселената. — Създаваме си свой собствен _ашрам_* на територията на английско имение.
	[* Духовна обител в индуската култура. — Б.пр.]
	Ребека се усмихна.
	— Захладнява — каза Ари, — да се връщаме ли?
	— Да.
	— Ще вечеряш ли с нас?
	— Не, имам гост. Приятелят ми пристигна най-неочаквано снощи — обясни тя.
	— Разбирам. А предвид разговора ни в Дартмор онзи ден, как се чувстваш? — попита я Ари.
	— Чувствам се… добре. По-добре, отколкото бих предположила.
	— Чудесно. Е, пожелай ми успех на вечеря. Дано историята на прабаба ми не е разстроила Антъни.
	— Тъй като не знам как продължава, не мога да коментирам — каза Ребека на влизане във вестибюла.
	— Някой ден ще ти я разкажа, но ако сега не побързам, ще закъснея за вечеря, а това няма да ми е от помощ в разследването ми.
	— Успех — каза тя, запътвайки се към стълбището.
	— Благодаря.
	Ари се обърна и влезе в трапезарията.
	Антъни вдигна поглед, като го чу да влиза.
	— Здравей, господин Малик. Моля, затвори вратата, преди да седнеш. Предпочитам да запазим разговора си в тайна. Как се чувстваш?
	— Добре, благодаря — отвърна Ари, изпълнявайки инструкциите на Антъни, преди да се присъедини към него на масата. — Ти?
	— Откровено казано, шокиран от прочетеното дотук.
	— Да — потвърди Ари, усещайки напрежението на събеседника си.
	Антъни му наля вино.
	— Е — въздъхна после, — време е да поговорим за миналото…


>	Англия
>	1917 г.

>>	21
>>	Анахита

	Като се върнах в училище, вложих цялото си внимание в уроците, съзнавайки, че за да си помисля дори да вляза в британската медицинска система, резултатите ми трябваше да са повече от отлични. Зрелостните изпити минаха сред вихрушка от среднощно учене, главоболия и тревоги. Предполагах, че съм се справила добре, но нямаше да науча резултатите до края на лятото.
	Веднага след края на семестъра, преди да се явя на работа като бавачка на бебето на Селина, напуснах Ийстбърн с приятелката ми Шарлот, дъщерята на пастора, и двете се отправихме към дома й в Йоркшир. Многократно й бях споделяла за желанието си да посетя дома на енорийския свещеник, където бяха израснали обичните ми сестри Бронте.
	Бащата на Шарлот разпространяваше божието слово в Африка, а както ти разказах по-горе, майка й бе починала предишната година. Братът близнак на Шарлот, Нед, беше невероятно симпатичен младеж и тримата заедно хванахме автобуса от дома им до Хауърт Мурс.
	Вечерта седнахме да вечеряме заедно в красивата градина на пастора.
	— Какво ще правиш след края на обучението си? — попитах Нед, докато пийвахме кафе.
	— За жалост, ако тази проклета война не приключи в най-скоро време, а вече всички се съмняваме в това, ще постъпя в армията до шест седмици. Макар че боят не ми е в кръвта — добави уверено Нед. — Бих предпочел да последвам сестрите Бронте по писателския им път.
	— Да разбирам, че не проявяваш интерес да тръгнеш по стъпките на баща си?
	— В никакъв случай! Ако изобщо съм имал някаква вяра преди началото на войната, за жалост вече съм я загубил.
	— О, Нед — обади се Шарлот, — не говори така, моля те, сигурна съм, че скоро ще свърши.
	— И ние не бива да губим вяра, Нед — добавих аз. — Какво друго ни остава?
	На следващия ден Шарлот отиде да посети техен роднина, а ние с Нед решихме да се поразходим из Китли Мурс. Приказвахме си за литература, философия и живота ми в Индия. Дълбокомислената му, кротка природа ми допадна и си признавам, че през следващите месеци често мислех за него. На следващата сутрин се сбогувах с Шарлот през сълзи на гарата в Китли и започнах дългото си пътешествие към Девън.


	— Ани! Скъпа Ани, добре дошла! — Селина ме прегърна топло и ми се усмихна с искрена радост, когато слязох от двуколката. — Заповядай и ми прости, че не можах да изпратя кола до гарата. Режимът на бензина е свиреп в нашия край, а тъй като живеем толкова далеч от всичко, ни се налага да пестим всяка капка. Настаних те в стаята до детската на главния етаж — каза тя, водейки ме нагоре по стълбището. — Малката Елинор обикновено спи спокойно нощем, но реших, че е най-добре да си близо до нея, в случай че се разбуди.
	— Благодаря ви — отвърнах аз, трогната от сърдечното й посрещане. — Предполагам знаеш, че нямам почти никакъв опит в грижите за малки деца?
	— Ани, та ти помогна на Елинор да се появи на бял свят! Имам ти пълно доверие. Ето — каза тя, отваряйки вратата на стаята ми, — удобно ли ще ти е?
	Огледах стаята с превъзходния й изглед към градината и пустошта отвъд.
	— Да, прекрасна е, благодаря ви.
	— Да помоля ли да ти донесат чай?
	— Всъщност предпочитам аз да сляза в кухнята, за да поздравя всичките ми приятели. Ще пия чай там.
	— Толкова се радвам, че пристигна, Ани. Нямаш представа какъв кошмар се оказа издирването на подходяща бавачка за Елинор. Възрастната жена, която майка ми нае, беше ужасна, затова директно я изгоних, което не се хареса особено на майка ми. — Селина врътна очи. — През последните няколко месеца се грижа сама за Елинор. Е, като се настаниш и видиш приятелите си в кухнята, заповядай при нас двете в детската стая.
	Докато разопаковах багажа си, ми досмеша при мисълта, че една майка би сметнала за възмутителна идеята да се грижи сама за собственото си дете. Като се поосвежих, слязох на долния етаж да видя кухненския персонал. Всички се струпаха край мен, госпожа Томас ми сервира сладкиш и чай, а Тили ме прегърна силно и веднага се почувствах като у дома си.
	След това се върнах на горния етаж да видя Елинор. Малката вече беше почти на три годинки, разкошно, красиво момиченце, и моментално се привърза към мен. Докато майка й ни гледаше, аз я изкъпах, облякох я в нощничка и я приспах с песен.
	— Невероятна си — прошепна Селина, докато излизахме на пръсти от стаята. — Елинор вече те обича. Мислех си, Ани, че след като свикне с теб, бих искала да отскоча до Лондон. Не съм напускала тази къща от една година, а ми се ще да се видя с приятелите си.
	— Разбира се, лейди Селина. Нали затова съм тук. Стига да ми имате доверие, можете да пътувате където си поискате.
	— В такъв случай ще се възползвам! Тук е толкова потискащо. Бих искала да те поканя на вечеря с майка ми довечера. Нямам търпение да разбера как живеят Минти, Индира и цялото кралско семейство на Куч Бехар.
	Облякох най-хубавата си рокля от „Хародс“ и слязох да вечерям с дамите в трапезарията. Лейди Естбъри се държа с мен по обичайния си презрителен начин и почти не се обръщаше директно към мен. Знаех, че й е неприятно аз, най-обикновена бавачка, да присъствам на масата й. Селина обаче изслуша с интерес историите ми за времето, което двете с Индира бяхме прекарали в Лондон и как _махарани_ бе успяла да стигне до Англия с военния кораб.
	— Майко, тъй като Ани вече е тук и може да се грижи за Елинор, обмислям да посетя Лондон идната седмица, ако е възможно? — каза Селина, докато хапвахме пудинг.
	Стана ми тъжно за нея — налагаше й се да иска разрешение от майка си, при положение че тя самата беше омъжена жена със собствено домакинство. Животът й се беше стекъл така, че бе загубила независимостта си, преди да я е изживяла истински.
	— Щом смяташ за нужно, Селина, скъпа. — Лейди Естбъри я погледна неодобрително. — Сигурна ли си, че можеш да се справиш с детето, госпожице Чаван? — попита ме тя. — Аз определено няма да имам време за нея.
	— Разбира се, лейди Естбъри. С Елинор се разбираме чудесно — отвърнах аз.
	Няколко дни по-късно Селина беше готова да замине за Лондон. По лицето й се четяха и вълнение, и безпокойство, докато слагаше пътническите си ръкавици и се качваше в двуколката, която щеше да я откара до гарата.
	— Приятно прекарване, лейди Селина. Вие сте млада, красива жена и заслужавате малко забавление след толкова тежък период в живота си — казах й аз.
	— Благодаря ти, Ани, винаги знаеш какво да кажеш. Моля те, изпрати ми телеграма до лондонския ни адрес, ако срещнеш някакъв проблем с Елинор.
	— Добре, обещавам — отвърнах аз, махвайки й за довиждане.


	В крайна сметка Селина, уверена, че дъщеря й е в сигурни ръце, удължи престоя си в Лондон до почти месец. „И кой може да я вини?“ мислех си аз една вечер. Над имението Естбъри тегнеше атмосфера на отчаяние. Дори аз, която не бях свикнала да обръщам внимание на неудобства като липсата на топла вода и ронещата се външна мазилка на къщата, усещах, че имението потъва в черна дупка.
	В допълнение към това синът наследник, възлюбеният ми Доналд, все още се биеше по чуждоземските фронтове. От седмици не бяхме получавали вест от него и когато заведох Елинор да погали конете, отпуснах глава върху копринената грива на Глори.
	— Господарят ти ще се върне скоро, обещавам — прошепнах й.


	Настъпи август и занемарените царевични ниви започнаха да покафеняват, защото нямаше достатъчно работници, които да съберат и извършеят реколтата. Овцете, пасящи сред пустошта, останаха неостригани и гъстата им вълна ги караше да пъхтят от жега през лятото, вместо да топли войниците, служещи на страната си по далечни краища на света.
	Начело на този хаос се издигаше стоическата фигура на Мод Естбъри. Понякога я наблюдавах, докато пиеше чай на ливадата точно в три и половина всеки ден и се отправяше към параклиса в къщата точно в шест — рутината й не се променяше, независимо от застоя на имението край нея.
	Опитвах да подхождам с разбиране към нея, напомняйки си, че когато преди двайсет и пет години се беше омъжила за бащата на Доналд, времената са били коренно различни. Възпитанието й не включваше необходимите умения да поеме огромната отговорност за Естбъри Хол изцяло в свои ръце. Обяснявах това си виждане на прислужниците, които бяха започнали да се оплакват заради неспособността на господарката си да се справи с тежкото положение на имението.
	— В такъв случай господарката трябва да се _научи_, да му се не види — коментира госпожа Томас. — Ако не направи нещо в най-скоро време, младият господар няма да има дом, в който да се завърне!
	— Да се надяваме, че няма да ти се наложи да се бориш с всичко това сама, Елинор — прошепнах на малката един следобед, докато се разхождахме в парка. — Моля се духовете ми да са били прави и чичо ти да се завърне у дома невредим.


	Получих резултатите от зрелостните ми изпити в средата на август. Бях ги взела с пълно отличие, а и мудното, потискащо лято в имението ме беше убедило, че за разлика от останалите му обитатели, аз нямах намерение да бездействам и да чакам края на войната, за да започне животът ми.
	Няколко дни след като Селина се върна от Лондон, отидох да говоря с нея.
	— Лейди Селина — подхванах аз, — реших, че наистина искам да участвам във военната мобилизация. Подадох молба в Доброволческия отряд за санитарна помощ.
	— О, боже — отвърна отчаяно Селина. — _Махарани_ ми спомена, че може да вземеш подобно решение в края на лятото, но аз се надявах, че си изоставила това си намерение.
	— Боя се, че не. Започвам обучението си за медицинска сестра в Лондон през септември. Разбирам, че ви е нужно време да намерите друга бавачка на Елинор и в интерес на истината забелязах, че Джейн, новата млада прислужничка от селото, я харесва много, а и малката като че ли е привързана към нея. Мисля, че тя може да се грижи отлично за нея.
	От гърдите на Селина се изтръгна дълга въздишка.
	— Е, Ани, дано разбираш в какво се забъркваш. Една от приятелките ми постъпи в същия отряд и издържа само седмица. Карали я да изсипва гърнета! — Тя сбърчи нос. — Предполагам, би било непатриотично от моя страна да те помоля да помислиш по въпроса, затова ти пожелавам успех. А аз ще си остана в рухващия ни замък и ще играя бридж с майка ми, свещеника и седемдесетгодишната му сестра!
	Най-спонтанно взех една от малките й, бледи ръце в моите.
	— Лейди Селина, повярвайте ми, бъдещето ви е изпълнено с радост. Всъщност ми се струва, че вече сте я вкусила в Лондон.
	Тя ме изгледа удивено.
	— О, Ани, откъде знаеш? Да, срещнах един мъж, но все пак овдовях едва преди година и майка ми определено не би го одобрила. Той е чужденец, френски граф, който работи в Лондон като пратеник на френското правителство. — Бузите й поруменяха и тя вдигна срамежлив поглед към мен. — Откровено казано, Ани, харесвам го много повече, отколкото е редно.
	— Обещавам ви, лейди Селина, ако послушате сърцето си и не позволявате на други хора да ви влияят, всичко ще се нареди.
	— Благодаря ти, Ани, благодаря ти. Умееш да даваш надежда на всички край теб.
	— Просто се вслушвам в инстинктите си.
	— Е, аз пък ще кажа, че и ти заслужаваш специален мъж до себе си.
	— Благодаря ви, лейди Селина. — Докато се отдалечавах, си мислех, че дори тя не би одобрила, ако знаеше кой ми се искаше да е този мъж.


>	Ноември 1918 г.
>	Северна Франция

>>	22

	Дете мое, не желая да навлизам в подробности относно преживяванията ми по времето, когато се грижих за клетите ни войничета във Франция. Несъмнено си чел в учебниците по история колко трагично беше. Мога да ти кажа само, че в тях никога няма да прочетеш за истинския ужас, на който станах свидетел там.
	Изпратиха ме във Франция няколко седмици след началното ми обучение. Оказах се подходяща за професията, а на фронта имаха отчайваща нужда от медицински сестри, които да се грижат за ранените. Както беше за всички, взели участие в нея, войната остави неизличими спомени в душата ми. Горчивото отчаяние от саморазрушителната ярост на човечеството подложи вярата ми на изпитание. Бях благодарна, че някога майка ми ме беше водила из селата на Джайпур и страданието не беше новост за очите ми. Поне бях по-подготвена за него от множество други.
	Ще ти споделя обаче, че се срещнах с Нед, брата близнак на приятелката ми Шарлот. Постоя в моята полева болница няколко дни с дълбока рана на челото. Аз я превързах, радвайки се да видя познато лице от онзи по-спокоен период в живота ми.
	Явно и Нед, чийто пост се намираше в близост до болницата ми, беше изпитал същото, защото по време на редките ни почивки ме водеше в близкото градче Албърт, където успявахме да си вземем поне няколко часа почивка. Разговаряхме за книги, изкуство, театър — всичко, несвързано с ужасяващата реалност, с която и двамата се сблъсквахме ежедневно.
	Бях с него и в деня, когато най-сетне обявиха примирието. Дотогава окопите бяха наполовина празни, както заради кървавата втора битка край река Сома, така и заради факта че нямаше смисъл да изпращат още пушечно месо, като се имаше предвид, че германците нямаха друг избор, освен да се предадат.
	Онзи ден пътувахме заедно с други медицински сестри и войници към Албърт и никой от нас не смееше да повярва, че е истина. Войниците от всякакви националности — англичани, французи, американци и дори индийци, изливащи се на площада откъм фронтовата линия, и импровизираният оркестър изпълниха нощта с еуфорична какофония от радушни звуци.
	Ясно си спомням как някой пусна фойерверки и целият площад стихна внезапно. Напрегнатите ни съзнания се уплашиха, че сме получили грешна информация и германците идват да ни довършат с ракети. Но когато фойерверките озариха небето, искрящите цветове ни накараха да си отдъхнем.
	Веднага след края на зарята някой ме потупа по рамото.
	В този момент бях в обятията на Нед и двамата танцувахме на музиката на „Диксиленд Джаз Бенд“. Спряхме, огледах се и видях Доналд Естбъри — по-скоро състарена сянка на лъчезарното момче, което бях познавала някога.
	— Анахита? Наистина ли си ти?
	— Доналд? — Задържах дъха си, не смеейки да повярвам на очите си.
	— Да — усмихна се той. — Селина ми писа, че си постъпила в доброволческия отряд, но какво съвпадение да те срещна тук тази вечер!
	Нед козируваше — Доналд беше старши офицер, — затова побързах да ги запозная и двамата мъже си стиснаха ръцете. После Доналд сведе умилителен поглед към мен.
	— Знаеш ли, сержант Брукнър, последния път, когато видях тази млада дама, тя беше едва на петнайсет. Виж се сега, Ани! — Очите му обходиха одобрително тялото ми. — Вече си жена. Едвам те разпознах. Всъщност — продължи да обяснява на спътника ми Доналд — точно Ани ме увери, че ще дочакам края на войната. Много пъти четях писмото ти в окопите, Ани, и се зареждах с вяра, че ще оцелея. И — Доналд се усмихна внезапно и изнуреното му, сиво лице грейна, — ето ме тук!
	Музикантите засвириха рефрена на „Нека те наричам «скъпа»“.
	— Ще позволиш ли, приятелю, да ти отнема Ани за този танц? — Доналд попита Нед.
	— Разбира се, сър — отвърна Нед с тъжна нотка в гласа си.
	— Благодаря. Хайде, Ани, да отпразнуваме щастливия повод. — Доналд взе ръката ми и ме поведе след тълпата.
	Срамувам се да си призная, че тази нощ не се върнах в обятията на Нед. С Доналд танцувахме насред площада на малко селце в Северна Франция, сякаш животите ни току-що започваха. И може би беше точно така.
	— Не мога да повярвам колко си се променила! — повтаряше ми той стотици пъти. — Ани, толкова си красива!
	— Моля те — изчервявах се аз всеки път, — роклята ми е на три години, а косата ми не е подстригвана от осемнайсет месеца.
	— Косата ти е прелестна — каза Доналд, прокарвайки пръсти през нея. — _Ти_ си прелестна! Било ни е писано да се срещнем тук тази вечер.
	Съзнавах, че всички бяхме опиянени от неописуема еуфория. Затова докато Доналд ме обсипваше с комплименти и ми казваше, че си е мислил за мен всеки божи ден през изминалите три години, аз прибирах думите му в кутия, която държах далеч от сърцето си, тъй като знаех защо говори така.
	Когато площадът постепенно започна да се изпразва онази ледовита ноемврийска нощ, двамата с Доналд седнахме на ръба на фонтана в центъра му и вперихме погледи в звездите, обсипващи ясното небе.
	— Цигара? — предложи ми той.
	Взех си една и двамата запушихме с удоволствие, седнали близо един до друг.
	— Наистина не мога да повярвам, че всичко свърши — промълви удивено той.
	— И аз, макар че трябва да се връщам в болницата скоро. Все още има много болни и ранени войници, които се нуждаят от помощта ми, независимо от примирието.
	— Сигурен съм, че си спасила мнозина, Ани. Родена си за медицинска сестра.
	— Ще ми се в бъдеще повече от пациентите ми да оцеляват. — Потреперих. — Правех всичко по силите си, но в много случаи не успявах да помогна. Мисля, че ще продължа да се занимавам със същото и след края на войната.
	— Краят й настъпи, скъпа ми Ани — подхвърли Доналд и двамата се позасмяхме на фразата, която цял свят бе използвал ден след ден през последните четири години.
	— Вече наистина трябва да се връщам. Старшата сестра и бездруго ще ме одере жива.
	— Съмнявам се, не и тази вечер. Но ако се налага да тръгваш, ще те изпратя.
	— Но едва ли ти е по път? — възпротивих се аз, ставайки.
	— Няма значение. Тази вечер имам чувството, че мога да извървя милион километри.
	Излязохме от селото хванати под ръка и тръгнахме по опустелия път. Във въздуха още се носеше острата миризма на артилерийски огън.
	— Знаеш ли, наистина вярвам, че ти ми беше талисманът — каза Доналд, като наближихме входа на лагера, в който се помещаваше болницата ми. — Излагах се на опасност безброй пъти, а не получих дори драскотина.
	— Знаех си, че си роден с късмет — усмихнах му се широко аз.
	— Може би, но ти ми помогна да го повярвам. А това беше най-важното. Лека нощ, Ани.
	Тогава Доналд се наведе и ме целуна. И макар да ме е срам да си го призная, целувката не секна дълго време.


	Следващите две седмици бяха натоварени за мен, тъй като подготвяхме мъжете, останали в болницата ми, за пътешествието към Англия. Доналд идваше всяка вечер в джипа си, за да ме изведе. Останалите сестри вдигаха вежди и шушукаха помежду си.
	— Нашата Ани си е намерила момче, и то офицер! Освен това си има два крака и две ръце. Щастливка такава! — каза ми една от сестрите с добронамерен тон.
	Отчаяно се мъчех да затворя сърцето си към Доналд и вредата, която знаех, че може да ми причини. В онзи скъп отрязък от време, който споделяхме — в един свят без правила и утвърдени норми, и общество, налагащо ни как да се държим и кого да обичаме, никой от двама ни не говореше за бъдещето. Просто живеехме в момента, наслаждавайки се на всяка една секунда.
	Когато краят на този период наближи и идваше време да прекося Ламанша обратно към Англия на болничен кораб заедно с някои от пациентите ми, емоциите помежду ни стигнаха трескави величини.
	— Ще се видим в Лондон, нали? — попита ме с трепет в гласа Доналд на последната ни вечер заедно. — И ще дойдеш да живееш в Естбъри Хол? Знаеш колко те обичат всички от имението.
	— С изключение на майка ти. — Врътнах очи, седейки удобно в прегръдките му в джипа.
	— Не й обръщай внимание, тя не харесва никого. Боже, докато войната се вихреше, нямах търпение да й видя края, но сега, като знам, че ми предстои да се сблъскам с майка ми и имението, ентусиазмът ми някак угасва. — Лицето му се изкриви в гримаса. — Естбъри Хол премина официално в мои ръце на двайсет и първия ми рожден ден, който беше преди няколко седмици. Отговорността за него вече е изцяло моя.
	— Да, мисля, че те чака доста работа там — потвърдих повече от сдържано аз.
	— Къде ще отседнеш, като се върнеш в Англия?
	— До болницата, в която ме изпращат с пациентите ми, има общежитие за медицински сестри — отговорих аз. — Намира се в Уайтчапъл и първоначално ще работя там.
	— Ани — подхвана Доналд с умолителен тон, — не се прибирай тази вечер. Ела с мен в селото. Имам стаичка там. Поне ще можем да сме заедно още няколко часа.
	— Аз…
	— О, Ани, аз съм джентълмен и в никакъв случай не бих накърнил достойнството ти.
	— Тихо — прекъснах го аз, неспособна да се въздържа. — Ще дойда с теб.
	Разбира се, и за нас, както и за всички други влюбени по света, беше невъзможно да не се поддадем на желанието да слеем телата си по онзи така човешки начин. В тъмната стаичка, осветена единствено от мекото сияние, проникващо през кепенците откъм площада, докато Доналд събличаше нежно дрехите ми, не изпитах нито капка вина. Докато обсипваше тялото ми с целувки и го преплиташе със своето, усетих как вярата ми в боговете и човечеството се възражда.
	— Обичам те, скъпа ми Ани, трябва да съм с теб — простена той, — нужна си ми, нужна си ми…
	— И аз те обичам — прошепнах в ухото му, докато телата ни преливаха от страст, — и винаги ще е така.


>>	23

	Не видях Доналд през първия месец, след като се върнахме в Англия. Падаше се по коледните празници — първите, които щеше да прекара със семейството си в Естбъри Хол от три години насам. Въпреки това ми пишеше всеки ден — дългите му, прочувствени писма ме уверяваха, че му липсвам, че ме обича и няма търпение да ме види отново.
	Отвръщах му с писания за ежедневния ми живот в болницата. Макар и сърцето ми да се пръскаше от любов по него, не си позволявах да я изливам на листа, както правеше той. Сега, когато се бях завърнала в Англия, прагматичката в мен ми диктуваше, че не бива да се захласвам по него, тъй като просто не виждах начин да бъдем заедно в бъдеще. За щастие бях толкова заета в болницата в Уайтчапъл, че нямах време за размисли. Един следобед, малко след Нова година, старшата медицинска сестра ме покани в кабинета си.
	— Сестра Чаван, днес по време на ежеседмичната ми среща с докторите говорихме за вас. Всички сме единодушни, че сте изключително подходяща за професията си. Репутацията ви от Франция ви предшества, а и тук се представяте повече от блестящо.
	— Благодаря ви — отвърнах аз, трогната от похвалите й. Не ги раздаваше с лека ръка.
	— Преди да заминете за Франция, сте получили само основно обучение за помощна сестра, доколкото знам?
	— Да, старша сестра, но по време на службата ми във Франция всички вземахме участие в процедурите и научих много от тамошните доктори. Мога да зашивам и превързвам рани професионално, да бия инжекции, а и асистирах на докторите в много от спешните операции.
	— Да, наясно съм. Освен това имате спокойно, авторитетно излъчване, което дава увереност на пациентите ви. Забелязвам, че сестрите с по-висока степен обучение вече се отнасят уважително с вас. Затова болничната управа ви предлага да продължите обучението си и да получите квалификацията, необходима за поста на медицинска сестра и впоследствие дори завеждаща отделение.
	Онемях. Нямах представа, че уменията ми са оставили чак такова впечатление у началниците ми.
	— Благодаря ви, старша сестра, за мен е чест.
	— Ще продължавате да работите в болницата, но три дни седмично ще посещавате колежа ни, за да придобиете необходимите технически умения, които сте пропуснали в началото. До една година ще сте квалифицирана медицинска сестра. Как ви звучи предложението ни?
	— Много бих желала да премина курса на обучение — отвърнах аз.
	— Чудесно. Ще впиша името ви незабавно и ще може да започнете още другата седмица.
	— Благодаря ви, старша сестра — казах аз, станах и напуснах кабинета й.
	В коридора от гърлото ми се изтръгна спонтанен вик на радост и вълнение при мисълта колко щяха да се гордеят с мен родителите ми. Два дни по-късно, сякаш за да е пълно щастието ми, Доналд пристигна в Лондон. Беше отседнал в лондонската къща на семейство Естбъри на площада „Белгрейв“, където в момента живееше Селина с малката Елинор и бавачката й Джейн — момичето, което бях предложила за своя заместничка.
	Тъй като знаех, че пристига, вече си бях взела почивен ден от болницата. Хванах автобуса до Селфриджис и похарчих част от спечелената с пот на челото заплата за ново, модерно палто специално за случая. Като наближих Пикадили Съркъс — бяхме си уредили среща под статуята на Ерос, — сърцето започна да бушува в гърдите ми. Може би Доналд е размислил и няма да се появи, мислех си аз, издирвайки познатото му лице сред тълпата. Но накрая го видях — оглеждаше се за мен също толкова притеснено, колкото и аз за него. Тръгна към мен и ме грабна в обятията си.
	— Скъпа, о, боже, толкова много ми липсваше! — Той вдигна брадичката ми и проучи лицето ми с поглед. — Аз липсвах ли ти?
	— Разбира се, и имам толкова много да ти разказвам. Да пийнем чай някъде? — предложих аз.
	— Да — той зарови лице във врата ми, — макар че точно в този момент чаят е последното нещо в главата ми. Но какво да се прави, ще трябва да се примиря с толкова.
	Седнахме в „Лион Корнър Хаус“ на Шафтсбъри Авеню и си приказвахме оживено, докато навън не се стъмни. Доналд, сърдечен както винаги, изглеждаше не по-малко развълнуван от мен самата за предстоящото ми повишение.
	— Ти си прекрасна медицинска сестра — каза той с възхищение. — Всичките ми познати, минали през грижовните ти ръце във Франция, си те спомнят. А както знаеш, сестра ми те боготвори. Като стана въпрос за това, казах й, че днес имам среща с теб и тя изяви желание също да те види. Дали ще ти е удобно да дойдеш в къщата утре вечер? Ще можеш да се порадваш на Елинор, а после да вечеряш с нас със Селина и новия й възлюбен, Хенри Фонтен.
	— Лейди Селина се е влюбила? Знаех си! — плеснах с ръце от радост.
	— Да, и то до уши — потвърди Доналд. — Макар че поради понятни причини майка ми не знае нищо по въпроса. Не би одобрила в никакъв случай.
	— Ще трябва да проверя разписанието на дежурствата ми, но да, със сигурност ще успея да дойда. Програмата ми ще се облекчи, като започна обучението си следващата седмица. Часовете ми ще свършват в четири. Знае ли лейди Селина за… нас? — попитах плахо.
	— Е, не съм се впускал в подробности, особено по Коледа, в присъствието на майка ни, но определено знае, че сме се виждали често във Франция. Пък и, разбира се — усмихна се той, — ще се досети още в момента, в който ни види.
	— И нямаш нищо против да научи?
	— Ани, защо, за бога, да имам против? Селина те обича, пък и още не е казала на майка ни какво води нея самата толкова често в Лондон — добави Доналд.
	— Майка ти не харесва чужденците, и това е — съгласих се тихо аз.
	— Майка ми живее в миналото, в друга епоха. Знаеш го, Ани.
	— Да. Но…
	— Да не говорим за нея — сложи показалец на устните ми Доналд. — Няма я тук и не искам сянката й да помрачава малкото ни време заедно.
	Погледнах часовника си и осъзнах, че вечерният час в общежитието за медицински сестри започва след по-малко от час.
	— Трябва да вървя — обявих.
	— Налага ли се?
	— Да.
	Доналд поиска сметката и излязохме сред хладния нощен въздух. Докато вървяхме към Пикадили Съркъс, за да хвана автобуса си, той ме издърпа в един вход и ме целуна страстно.
	— Е — каза, когато устните ни се отлепиха, — значи ще се видим у нас утре вечер? Площад „Белгрейв“, номер двайсет и девет. В шест часа имам среща в клуба ми със семейния банков уредник, така че в зависимост от това доколко окаяно е финансовото ни положение, може да закъснея малко.
	— Лошо ли е според теб?
	— Най-просто казано, Ани, ако банката откаже да удължи срока на заема ни, ще ми се наложи да продам цялото имение — и къщата, и земята. Така че, да — обобщи с въздишка Доналд, — едва ли може да е по-лошо.
	— Не бързай да се предаваш. Ще се видим утре. — Целунах го и изтичах да хвана автобуса.
	На следващата вечер стигнах до площад „Белгрейв“. Селина и Елинор наистина много ми се зарадваха.
	— Ани, колко е хубаво, че дойде — каза Селина, докато ме водеше към Елинор, която разглеждаше книжка с картинки на килима пред камината. — Елинор, виж, Ани е дошла.
	Скоро Елинор се озова на коляното ми, а Селина помоли прислужничката да ни донесе чай.
	— Е, докато Доналд го няма, искам да ми разкажеш всичко за приключенията си във Франция. И естествено — тя се усмихна съзаклятничейки — как се срещнахте тук.
	Предложих й внимателно орязана версия на историята за времето, в което бях работила зад фронтовата линия, и също толкова сбит вариант на тази за срещата ми с Доналд. Селина извика Джейн да качи Елинор на горния етаж и да я сложи в леглото, а като останахме насаме, продължи с разпита.
	— О, Ани, значи двамата с Доналд сте се намерили в Деня на примирието и сте танцували цяла нощ насред площада във Франция. Колко романтично. Но — тя се приведе към мен и понижи гласа си — не мисля, че ми казваш всичко. Познавам малкото си братче много добре и още в мига, в който го видях, разбрах, че е влюбен. О, моля те, Ани, довери ми се. Ако ти си възлюбената му, ще съм безкрайно щастлива! — Тя се засмя звънко.
	— Май ще трябва да зададете този въпрос на Доналд.
	— Не се безпокой, ще му го задам. И не забравяй, че именно ти ми каза за човека, който очаквал _мен_. Оказа се права, Ани, наистина имаше такъв. И съм толкова щастлива.
	— Искрено се радвам за вас, лейди Селина.
	— Моля те, викай ми просто Селина; така или иначе имам чувството, че сме почти семейство. — Тя ми се усмихна. — Както и да е — продължи после, — аз ще ти поверя тайната, че съм лудо влюбена в Хенри и планираме да се оженим възможно най-скоро, независимо от мнението на майка ми по въпроса. Много се надявам да го харесаш, ще пристигне всеки момент. Знаеш ли, Ани, понякога се чувствам ужасно гузна. Не мисля, че някога съм изпитвала такива чувства към горкия покоен баща на Елинор.
	— Възможно е, все пак не си избираме сами кого да обикнем, нали така? — отвърнах аз.
	— Май е така. Хюго беше добър човек и идеален за мен заради общественото си положение, както казваше майка ми, но дори не докосваше сърцето ми.
	— В Лондон ли ще останеш, или възнамеряваш да се преместиш във Франция?
	— По малко от двете може би. Хенри има шато в Южна Франция, където било много красиво, но пък обича и Лондон.
	В този момент Доналд влезе в стаята. Изглеждаше уморен, но очите му се озариха, като ме видя. Понечи да се спусне към мен, но тогава забеляза сестра си и се възпря.
	— Селина, изглеждаш прекрасно тази вечер — каза той. — Ани, как си? — Взе ръката ми в своята и я целуна, а очите му ми предадоха чувствата, които тялото му не смееше.
	— Добре съм, благодаря ти, Доналд — отвърнах официално, макар и с блясък в очите.
	Усещах, че Селина ни наблюдава с удивление, но нямаше време за разпити, тъй като вратата на гостната се отвори отново и прислужницата покани дребничък мъж с мустак и коса, чиято дължина се считаше за бохемска в Англия.
	— Хенри, добре дошъл. — Селина отиде при него и двамата изпълниха същата церемония по официалностите. — Нека те запозная с лорд Доналд Естбъри, брат ми, и приятелката ни госпожица Анахита Чаван.
	— _Enchanté, mademoiselle_ — каза графът, целувайки ръката ми.
	— Така, кой какво питие желае? — попита Селина.
	След като се настанихме на масата, придружавайки вечерята с вино, задръжките ни паднаха и започнахме да обсъждаме плановете на Селина и Хенри за бъдещето.
	В един момент Хенри се приведе към мен и прошепна:
	— Майка им наистина ли е толкова страшна, колкото я описва Селина?
	— За жалост, да. И не обича чужденци.
	Съзнавайки в колко сходно положение бяхме изпаднали, двамата отметнахме глави назад и прихнахме в смях заради иронията, с която беше наситена вечерта. Ръката на Доналд намери коляното ми под масата, докато Хенри продължаваше да споделя с мен:
	— През идните две седмици ще гостувам на Селина в Девън, за да съобщя на „Madame le Dragon“, че имам желание да се оженя за дъщеря й. Ще ме изяде ли жив?
	— Не е изключено да се върнеш с един-два пръста по-малко. Но едва ли ще докосне друга част от теб. Все пак си французин и едва ли ще си й по вкуса.
	След вечеря Доналд и Хенри останаха на масата за бренди и пури, а ние двете със Селина се оттеглихме в гостната, какъвто беше обичаят по онова време.
	— Не е ли прекрасен Хенри? — каза тя, сядайки доволно в креслото пред огъня.
	— Наистина ми допада много. Мисля, че ще ти е добър съпруг — уверих я аз.
	— А що се отнася до теб, усещам, че Доналд те гледа по същия начин, по който Хенри гледа мен. Може пък да си направим обща сватба, какво ще кажеш? — попита Селина през смях.
	— Селина — подхванах аз със сериозен тон, — мисля, че твоето положение е доста различно от това на Доналд. Той е наследникът на Естбъри Хол. Както той самият подхвърли веднъж, трябва да си намери съпруга, която да му помогне с опазването на имението. Сама знаеш колко се нуждае от ремонт.
	— Несъмнено си права, но аз не вземам участие в бизнес делата на семейството ми.
	— Ами, Доналд ми сподели, че финансовото ви състояние е отчайващо.
	— Но не смяташ ли, че му е нужна силна жена като теб, която да го подкрепя, докато се бори за спасяването на имението? — отвърна Селина.
	— За съжаление и двете знаем, че майка ти не би го възприела така.
	— Обичаш ли го, Ани?
	— Повече от земята и небето — отговорих искрено аз. — Но не желая да съсипвам бъдещето му, Селина. Нямам зестра, а и смесените бракове все още са табу в Англия. Не че Доналд ми е предлагал брак, разбира се — побързах да добавя.
	— Глупости! Едва преди седмица получих писмо от приятелката ми Минти, голямата сестра на Индира, в което ми разказваше, че една от приятелките й се е омъжила за англичанин.
	— Да, но може би приятелката й е била принцеса, не някаква си бавачка — въздъхнах аз. — И двете знаем, че майка ти би се ужасила при мисълта.
	— Майка ми да си гледа работата! Доналд е пълнолетен мъж, настоящият лорд Естбъри, който държи в ръцете си и имението, и собствената си съдба. Направи го щастлив, Ани. Нищо друго не е от значение.
	Разборът ни приключи дотук, тъй като мъжете се присъединиха към нас в гостната. Погледнах часовника си и видях, че вече минава единайсет. Бях предупредила, че ще закъснея, но трябваше да се върна в общежитието до полунощ.
	— Налага се да тръгвам — казах тихо на Доналд, тъй като не исках да прекъсвам веселбата им.
	— Разбира се. Ще ти извикам такси.
	Взех си довиждане със Селина и Хенри, а Доналд ме изпрати надолу по входното стълбище. Докато чакахме таксито на площад „Белгрейв“, аз се обърнах към него.
	— Как мина срещата с представителя на банката?
	— Толкова зле, колкото очаквах — отвърна той. — Имението е на ръба на фалита и тази вечер ми съобщи категорично, че банката няма да удължи срока на заема ни. Майка ми е запуснала всичко, без дори да се замисли за бъдещето.
	— Много съжалявам, Доналд — казах тихо.
	— Е, както ми каза банкерът, не съм единственият, прибрал се в подобна обстановка след четири години на фронта. Проблемът е там, че нещата започнаха да пропадат още преди това. Баща ми почина преди десет години. Окончателната присъда е, че ще трябва да продам имението. Чисто и просто.
	— За теб може да е просто, но смяташ ли, че майка ти ще се примири с това? — попитах го аз.
	— И на нея ще й се наложи, както на всички нас. Нямаме избор. За жалост — въздъхна Доналд, махвайки на едно такси, — нещата се променят.
	Дадох адреса на шофьора, а Доналд пъхна една банкнота в ръката ми, докато ме прегръщаше силно.
	— Ще те видя ли утре? — попита ме той.
	— Смяната ми свършва чак в осем.
	— В такъв случай ще дойда да те взема и ще вечеряме някъде в Уайтчапъл.
	— Едва ли ще ти хареса там — предупредих го аз, докато таксито потегляше.
	— И Франция не ми харесваше особено, докато не срещнах теб — усмихна се той. — Ще се видим пред болницата в осем, Ани. Лека нощ.
	Отпуснах се върху меката кожена седалка, прехвърляйки в главата си събитията от изминалата вечер и думите на Селина. Ако така или иначе се налагаше имението да бъде продадено, то може би, само може би, с Доналд имахме бъдеще.
	И за пръв път рискувах да си го представя.


	През следващите две седмици по един или друг начин с Доналд успявахме да се виждаме всеки ден. Селина беше заминала за Естбъри Хол, за да подготви майка си за предстоящото пристигане на Хенри и обявяването на годежа им, затова лондонската къща беше на разположението на двама ни с Доналд.
	— Знаеш ли, старшата сестра може да реши да ме отпише като недостатъчно сериозна — казах на Доналд една нощ, докато лежахме прегърнати в голямото легло. — През последните две седмици не съм се прибирала в общежитието цели седем нощи.
	— Но нали е уведомена, че „леля ти“, братовчедката на самата _махарани_ на Куч Бехар, гостува в Англия и иска да се порадва на племенницата си — пошегува се Доналд, милвайки нежно косата ми. — Чуй какво, Ани. — Той ме погледна внезапно със сериозно изражение на лице. — Скоро трябва да се върна в Девън, за да обсъдя с майка ми продажбата на имението. Реших да отложа този разговор за след като Селина обяви брака си с Хенри. Две големи изненади наведнъж можеше да й дойдат много.
	— Разбира се.
	— А и трябва да й съобщя за двама ни с теб…
	— Какво имаш предвид?
	— Ани, моля те, _знаеш_ какво имам предвид. Говоря за нас двамата — повтори той. — Обичам те, Ани. Ти си най-добрата ми приятелка, моя любовница и най-умната и красива жена, която някога съм срещал. Искам да ми бъдеш съпруга.
	Вперих удивен поглед в него.
	— Съпруга?
	— Да, Ани, съпруга. Защо изглеждаш толкова изненадана? Просто не мога да си представя живота без теб. Нима има по-добра причина за сватба от това?
	— Няма. Но…
	— Никакво „но“. — Доналд долепи показалеца си до устните ми. После ме обгърна с ръце и се наместихме в нова, по-удобна поза. — Запозната си с проблемите ми в момента и знаеш, че трябва да се преборя с тях един по един. Въпреки това искам да си наясно, че съм решен да се оженя за теб. Но дано съзнаваш, че предвид обстоятелствата няма да си домакиня на голям дом. Едва ли ще ми останат много средства дори след продажбата на имението, особено, при положение че ще трябва да купя подходящо жилище на майка ми с печалбата. Хрумна ми, че двамата с теб може да живеем тук, в Лондон, и да си купим по-малка къща в провинцията, като се появят децата.
	— О, Доналд. — В този момент вече не успях да сдържа сълзите си.
	— Какво има, скъпа?
	— Просто… — издухах носа си и опитах отново. — Просто съм изумена, че наистина си представяш бъдещето с мен.
	— Защо? Ти не си ли го представяш с мен? — Доналд изглеждаше смаян и малко притеснен.
	— Доналд, не разбираш ли, че просто не смеех? Двамата сме от толкова различни светове: аз съм безпарична медицинска сестра с индийски произход, а ти си лорд.
	— И ти имаш благородно потекло в твоята родина, Ани — напомни ми той.
	— Да, но и моето семейство като твоето преживя тежки времена. Майка ми се е омъжила по любов.
	— Ето, какво друго ти трябва да знаеш тогава — усмихна се той.
	— Но, Доналд — свиках всичките си сили, за да произнеса следващите думи, — трябва да проумееш, че не само майка ти ще е против брака ни. Многократно се натъквам на расови предубеждения в Англия. Сигурен ли си, че искаш такова позорно клеймо в живота си?
	— Обожавам разкошния цвят на кожата ти, скъпа — каза той, целувайки ме по врата. — Откровено казано, не искам да общувам с хора, които не разсъждават така.
	Вдигнах поглед към него, обичайки го повече от всякога.
	— Ти си крайно необикновен човек, Доналд Естбъри.
	— А ти си невероятна жена. И те обожавам.
	След като Доналд замина за Девън на следващия ден, наистина започнах да си представям бъдещето ни заедно. И лека-полека кутията, в която бях заключвала най-съкровените си чувства към него, започна да се пропуква.


>>	24

	Докато Доналд беше в Девън, реших да се отдам на медицинския курс. Съзнавах, че не му бях отделяла нужното внимание. Каквото и да криеше съвместното ни бъдеще, исках да запазя това си лично постижение.
	Може би е вярно, че любовта на скъп човек създава аура на щастие и увереност край теб, която околните намират за неустоима. Никога преди не бях получавала покани за толкова много танцови забави и вечеринки от докторите в болницата ми.
	— Май си най-търсеното момиче в момента, а? — коментира една от медицинските сестри, когато отказах поредната покана, този път от симпатичен млад хирург.
	И май за пръв път в живота ми случаят наистина беше такъв.
	С времето обаче научих, че човек не бива да се възгордява заради някой специален момент от живота си. Този миг на всесилие неизменно се оказва мимолетен и за жалост краят на моя настъпи съвсем скоро, и то най-неочаквано. Седмица, след като Доналд замина за Девън, получих писмо в общежитието, препратено ми от Селина.
C>
	__Дворецът на Куч Бехар__
	__Куч Бехар__
	__Бенгал__
	__Декември 1918 г.__

	Скъпа ми Ани,
	Нямам представа къде живееш, откакто се завърна от Франция преди няколко седмици, но предположих, че семейство Естбъри ще са осведомени. Може и да си ми писала от новия си адрес, но знаем колко мудна е понякога индийската поща.
	Мога да кажа единствено, че всички тук сме безкрайно горди с благородната ти работа на фронта. Надявам се, че си добре и най-сетне си намерила пътя си след хаоса от изминалите четири години.
	Затова и ми е трудно да ти напиша това писмо, тъй като не искам да отвличам вниманието ти от собствения ти живот. Но имам нужда от помощ.
	Както и двете знаем, Индира отдавна се влюби в принц Варун. След края на войната обаче започнахме подготовката за сватбата й. Както можеш да се досетиш, тя категорично отказва да се омъжи за махараджата на Дхарампур. Всички опитахме да я склоним, уверявайки я, че просто няма избор — можеш да си представиш що за скандал ще избухне, ако откаже в толкова късен момент, — а и махараджата е добър човек, макар и малко по-възрастен от нея. Индира трябва да изпълни дълга си към семейството, накъдето и да я тегли сърцето й.
	В момента отказва да се храни и дори да става от леглото. Казва ми, че предпочита да си умре там, отколкото да се омъжи за човек, когото не обича. Никой в двореца не успява да я вразуми, затова умолявам теб, Ани, като нейна обична, доверена приятелка, да се върнеш у дома, макар и за кратко време, и да ни помогнеш да я убедим, че трябва да изпълни дълга си. Всички вярваме, че ти си единственият човек на земята, в чиито думи би се вслушала.
	Изпращам ти билет за пътуване първа класа до Индия. Не съм обозначила дата, тъй като нямам представа след колко време ще те достигне това писмо, но от теб се изисква единствено да се свържеш с офиса на корабоплавателна компания „Пи енд Оу“ и да им съобщиш датата, в която ти е удобно да тръгнеш.
	Съзнавам, че това е голяма молба, но пък и не си посещавала родината си от дълго време, а всички тук те обичаме безкрайно.
	Скъпа Ани, имаме нужда от теб.
	С любов и най-сърдечни пожелания…
C$
	Беше се подписала като _Айеша_, заверявайки писмото с кралския си печат.
	Седях на тясното си легло в общежитието с ехтящо от спомени за миналото съзнание. Дотолкова се бях потопила в новия си живот в Англия, че ми беше трудно дори да си представя двореца и лицата на хората, които някога бяха значили всичко за мен.
	Множество мисли профучаваха през главата ми, но най-отчетливата беше „Какво ще каже Доналд?“
	Несъмнено искаха много от мен: да зарежа всичко и да се върна, макар и за кратко, към живота, с който отдавна се бях сбогувала. Кръстосвах нервно из стаята, съзнавайки, че дори да им гостувах само за две седмици, пътят дотам и обратно щеше да ми отнеме около два месеца. Моментът беше страшно неподходящ.
	Но също така съзнавах, че дължах всичко, постигнато дотук, именно на _махарани_ и семейството й, които се бяха грижили за мен в момент, когато си нямах никого другиго. При последната ни среща _махарани_ ми беше дала право на избор, но този път усещах, че нямам такова.


	— Много жалко — въздъхна старшата сестра на следващата сутрин, когато й съобщих, че трябва спешно да замина за Индия по семейна работа. — Имате ли представа, кога ще се върнете?
	— До три месеца, надявам се — уверих я аз.
	— Е, в такъв случай предлагам да ви пуснем в отпуск по семейни причини. Така ще можем да ви запазим мястото, както в болницата, така и в курса за медицински сестри. Не искаме да ви губим.
	— Старша сестра, много съжалявам, че ви разочаровам така, но трябва да замина. Наложително е.
	— Просто ми обещайте, че ще се върнете, сестра Чаван.
	— Разбира се, че ще се върна. — Усмихнах й се уверено, ставайки от стола си. — Вече целият ми живот е тук, в Англия.
	Посетих офиса на „Пи енд Оу“ и си запазих място за следващия възможен курс, както ме беше помолила _махарани_. Изпратих й телеграма, известявайки я кога може да ме очаква, после се подготвих психически да съобщя на Доналд, който трябваше да се върне от Девън до няколко дни. Както и предполагах, той посърна, като разбра.
	— О, Ани — каза, като му съобщих новината още на първата му вечер у дома, — наистина ли се налага?
	— Да, налага се. Те са най-близкото нещо до семейство, което имам. _Махарани_ беше толкова мила с мен в детството ми, когато загубих майка си. Именно тя ме изпрати в Англия и плати за образованието ми.
	— Но, Ани — настоя той, — какво би могла да направиш ти? Ако Индира е решила да не се омъжва за онзи махараджа, едва ли някой, дори най-старата й приятелка, ще успее да я склони. Мен никой не би могъл да ме убеди да спра да те обичам — добави Доналд с тъжна усмивка.
	— Прав си, съмнявам се, че ще постигна нещо, но _махарани_ ме помоли за помощ и не мога да й откажа.
	— Колко време няма да те има?
	— Около три месеца.
	Доналд хвана ръцете ми и ги стисна силно.
	— Обещай ми, че няма да е нито ден повече.
	— Мога да ти обещая единствено, че ще се върна в Англия при първа възможност — отвърнах свъсено аз.
	— Не си ходила в Индия от дълго време. Кой знае, може да те омае и да си останеш там.
	— Няма такава опасност — уверих го категорично. — А сега ми разкажи за Девън и как прие майка ти новината за годежа на Селина.
	— Преживях най-ужасните десет дни в живота си — сподели й Доналд. — Като пристигнах, Селина ми каза, че майка ни едва не припаднала от шок, когато й обявила, че възнамерява да се омъжи за Хенри и по всяка вероятност да заживее във Франция. Майка ни, разбира се, й забранила; казала й, че ако посмее да се омъжи за Хенри, повече нямало да я допусне в Естбъри Хол и щяла да я остави без пукната пара. Не че тя самата разполага с каквито и да било пари — добави унило Доналд. — След няколко дни, когато аз пристигнах, вече се беше приковала към леглото и отказваше да го напусне. Твърдяла, че била зле и не искала да вижда никого. Вярно, беше понастинала, но когато успях да проникна в стаята й, установих, че далеч не е на смъртния си одър. Въпреки това — въздъхна той, — предвид факта, че прие толкова тежко новината на Селина, не ми се стори уместно да й съобщавам, че ще се наложи да продадем имението. Или че съм влюбен в теб, скъпа моя — добави той.
	— Да, шокът определено щеше да й дойде много — съгласих се аз.
	— Затова в момента сме в задънена улица. Но ти като заминеш за Индия, аз ще се върна в Девън и ще задвижа работите по продажбата на имението. А и ще опитам да намеря подходящия момент да съобщя на майка ми.
	— Не ти завиждам, Доналд. Къде е Селина в момента? — попитах го.
	— Замина за Франция с Елинор и Хенри. Той ще я води да види шатото му в Прованс. Голяма е щастливка — коментира умислено Доналд. — Иска ми се и аз да можех да замина за Индия с теб.
	— И на мен — отвърнах искрено аз.
	Поседяхме безмълвно, размишлявайки върху жребия, който ни беше поднесъл животът.
	— Ще ми пишеш, нали? — попита ме Доналд.
	— Разбира се. И времето ще мине неусетно. Сигурна съм, че ще си достатъчно зает с продажбата на Естбъри Хол.
	— Не ми напомняй. Мисълта, че ще съм сам с майка ми в продължение на следващите няколко месеца ме кара да изтръпна. Но наистина имам намерение да й съобщя, Ани, не само за имението, но и за нас двамата и плановете ни за бъдещето — поясни той. — Всъщност възнамерявах да ти предложа официално веднага след като я уведомя. Както си му е редът: да ти падна на коляно и да извадя пръстен. Но засега искам просто да разбереш колко сериозни са чувствата ми към теб, преди да заминеш. Ще се оженим, Ани, кълна се. И ти това искаш, нали?
	— Да, толкова много, че направо се плаша — отвърнах искрено.
	— Значи ме обичаш, скъпа?
	— _Разбира се_, че те обичам, Доналд.
	— Понякога си мисля, че имаш повече английско в себе си от мен самия; толкова умело сдържаш емоциите си — пошегува се той. — Както знаеш, аз не съм особено добър в това. Не мога да крия чувствата си и винаги е било така. Е, засега може ли да кажем, че сме неофициално сгодени? — Той докосна нежно с устни връхчетата на пръстите ми.
	Отвърнах на погледа му с всичката любов, която усещах да гори в мен.
	— Да, много бих се радвала. Безкрайно много.
	През следващите няколко дни, преодоляла задръжките си заради предстоящата раздяла с Доналд и непоколебимата му решимост да бъдем заедно, му демонстрирах любовта си възможно най-открито и сърдечно. Тъй като вече бях в отпуск от болницата, трябваше да се изнеса от общежитието за медицински сестри, затова стегнах куфара си и се нанесох в къщата на площад „Белгрейв“ при Доналд. Той пък даде една седмица почивка на прислужницата си, за да имаме пълно уединение.
	Държахме се като всички влюбени двойки: денем се разхождахме из красивите лондонски паркове, а нощем преплитахме тела в леглото му. В това отношение захвърлих обичайната си предпазливост и не се пазех толкова, колкото трябваше, но точно в онзи момент нищо не беше по-важно от освободената ни любов.
	В деня на отплаването ми за Индия Доналд ме закара до Саутхемптън. Качи се на кораба с мен и се възхити от луксозната каюта, в която ме бяха настанили.
	— Принцесата се завръща в двореца си — каза той с усмивка, издърпа ме на огромното легло и ме стисна в обятията си. — Дали някой ще забележи, ако се скрия под матрака и пътувам тайно с теб?
	— Не ми се вярва.
	— О, колко ми се иска само — въздъхна той. Корабната камбана издрънча, сигнализирайки, че е време всички непътуващи да напуснат борда, тъй като беше време за отплаване. — Но май е най-разумно да се върна вкъщи и да намеря начин да ти осигуря луксозния живот, с който очевидно си свикнала — пошегува се той в опит да разведри обстановката.
	— Много добре знаеш, че луксът не ме касае, Доналд.
	— Е, това е чудесно, защото като станеш моя съпруга, няма да видиш такъв — подхвърли остроумно той.
	Настроението ни се промени, докато го изпращах по коридора към външната палуба, където щяхме да се сбогуваме. Той ме прегърна и ме притисна силно към себе си.
	— Обичам те, моя Анахита. Върни се при мен колкото може по-скоро.
	— Обещавам — казах аз и видях, че очите му са пълни със сълзи, също като моите.
	— И така — каза той след една последна, дълга целувка. — Довиждане, скъпа моя. Грижи се за себе си, докато не поема това задължение.
	— И ти. — Гърлото ми беше толкова стегнато от емоции, че едвам говорех.
	Той ми махна, обърна се и закрачи по подвижния мост заедно с останалите гости. Малко преди да достигне края му, аз се провикнах:
	— Чакай ме, Доналд! Колкото и време да ми отнеме, моля те, чакай ме.
	Но денят беше ветровит и думите ми се разпиляха из въздуха.


>>	25

	Пътешествието към Индия беше спокойно и дори щеше да е приятно, ако Доналд не ми липсваше толкова много. Имаше множество забавления, с които да убивам времето, и млади мъже, англичани и индийци, които ме канеха на вечери и танци.
	По време на дългото мореплаване осъзнах, че невзрачното тринайсетгодишно момиче, което бе изминало същия този път, но в обратната посока преди цели шест години, беше сменило кожата си, превръщайки се в елегантна, привлекателна жена. Това ме радваше, както би зарадвало всяка жена, и поради тази простичка причина ме караше да се чувствам малко по-достойна за Доналд. Той ми изпращаше трогателни телеграми, изпълнени с любов и хумор, в които ми разказваше как успял да продаде някоя картина и да си купи нови овце, и да намери вършачка на сносна цена. И как майка му все още отказвала да стане от леглото, преструвайки се на болна. Последната му телеграма беше извикала усмивка на лицето ми:
C>
	Майка отказва да присъства на сватбата на Селина Точка Следващата седмица в Лондон Точка Ще я предам на младоженеца Точка Ние сме следващи скъпа Точка Доналд XX
C$
	Докато корабът плаваше по безбурно море на път към родината ми, започнах да съсредоточавам мислите си към Индира. Като знаех колко беше инатлива, се съмнявах, че ще успея да променя нагласата й. Надявах се опитите ми да я вразумя да се окажат безплодни и _махарани_ да ми благодари, че поне бях опитала. Така щях да съм изпълнила дълга си към нея и да се върна в Англия при Доналд възможно най-скоро.
	Не исках да чувам гласовете, които ми пееха, докато лежах в каютата си, люшкана от спокойното море, които ми казваха, че не така щяха да се развият събитията. Вече командвах собствената си съдба. _Така_ щеше да се случи, каквото и да ми костваше.
	На сутринта, в която корабът акостира в Калкута, подредих дебелите си вълнени пуловери на дъното на куфара ми и облякох една стара, не особено запазена лятна рокля. После излязох на палубата и подуших горещия, зноен въздух. Под мен пъстроцветна, шумна тумба хора чакаха на кея да посрещнат близките си.
	Бях си пристигнала у дома.
	_Махарани_ беше изпратила Суреш, един от помощниците на семейството, да ме придружи по време на пътуването ми с влак от Калкута до Куч Бехар. Той ми говореше на бърз хинди, а аз едвам хващах думите му. Бяха минали много години от последния ми разговор на родния ми език. По време на дългото пътуване до Куч Бехар осъзнах, че ще ми е нужно време да се аклиматизирам към културата, която почти бях забравила. Потях се в нечовешката жега и ушите ми ехтяха от нестихващата шумотевица на Индия. Атмосферата й беше някак нажежена, с което ми беше трудно да свикна, тъй като вече се бях пригодила към по-умереното темпо на живота в Англия.
	Осъзнах, че освен всичко друго, бях позабравила и зашеметяващата красота на двореца на Куч Бехар. Докато шофьорът караше през грандиозния му двор, очите ми поглъщаха всяка малка подробност, отдавна лишени от толкова драматични гледки.
	— _Махарани_ желае да говори с теб по залез-слънце — съобщи ми Суреш. — Ще дойде в стаята ти. Дотогава си почини.
	Бяха ми приготвили разкошни покои в пищното крило за гости и когато прислужницата излезе от стаята ми с почтителен поклон, осъзнах, че може би Индира не е била уведомена за идването ми. Легнах в леглото и се зачудих как аз, жена, забъркана в тайна любовна афера, можех да убедя друга, че трябва да пренебрегне гласа на сърцето си.
	В шест часа, докато подушвах ароматния _дхуан_, с който прекадяваха двореца, и гледах как палят множеството маслени лампи, _махарани_ се появи на входа на стаята ми.
	— Анахита. — Тя се приближи към мен с обичайната си грация, все толкова красива, и ме взе в прегръдките си. — Добре дошла у дома — каза тя, после се отдръпна от мен, за да ме огледа. — О, превърнала си се в красива млада дама, и то такава, смея да твърдя, преживяла много нови неща от последната ни среща насам. Разбрах за доблестната ти проява във Франция от писмата на Селина до Минти.
	— Благодаря ви, Ваше Височество, но аз бях само една от хилядите, които правеха всичко по силите си да помогнат. Трябва да ви се извиня, задето не разполагам с подходящи дрехи, които да нося тук, в двореца. Вече имам само западняшки — казах засрамено аз, оглеждайки изящното й сари, ушито от тъмнолилав плат, извезан с фини златисти хибискуси.
	— Няма нищо, още утре ще ти изпратя шивачката си. А сега да излезем навън, за да поговорим.
	Стигнахме заедно до вътрешен двор, потънал в благоуханен червен жасмин и джакаранди. Докато слънцето залязваше зад величествения централен купол на двореца, _махарани_ ми разказа за Индира.
	— Казва, че ще излезе от стаята си само ако с баща й се съгласим да анулираме брачния договор с махараджата на Дхарампур и й позволим да се омъжи за принц Варун. И двете знаем колко твърдоглава може да бъде Индира и очевидно вярва, че обича онзи мъж. Но няма как да изпълним искането й, разбираш ли? — каза _махарани_, размахвайки буйно окичените си с пръстени, фини ръце. — Това би предизвикало скандал сред провинциите на Индия, а не желая дъщеря ми или семейството ми да попада в центъра на подобно нещо.
	— Знае ли Индира, че съм тук?
	— Не, не й казах. Реших, че ще е по-добре, ако изглежда сякаш си дошла по свое желание, просто за да навестиш старата си приятелка.
	— Моля, Ваше Височеството, простете ми — отвърнах аз, — но Индира не е глупава. Веднага ще се досети, че вие сте ме извикали.
	— Да, несъмнено си права — поклати отчаяно глава _махарани_, но ти си единственият човек, когото ми се струва, че би послушала. Индира не разбира, че любовта може да се зароди и впоследствие. Бракът ми за баща й също беше уреден. Не го бях избрала сама, но скоро двамата се обикнахме взаимно и оттогава живеем много щастливо.
	— Знам, Ваше Височество. Всички го виждат.
	— В същото време съзнавам, че Индира получи детство, каквото аз нямах. Прекара много време сред западната цивилизация и прие порядките й. Тя е млада дама, израснала между два свята. И макар с баща й да вярвахме, че по този начин разширяваме мирогледа й, истината е, че само я обърквахме. Позволихме й да повярва в правото на избор, каквото в този случай не й се предлага. — _Махарани_ се взираше в прииждащия сумрак с тъга в очите. — Но ти, Ани — тя се обърна към мен, — навярно знаеш за какво говоря.
	— О, знам. В крайна сметка установяваш, че не принадлежиш към нито един от двата свята.
	— Ти поне не си обвързана с уреден брак и можеш да следваш сърцето си. За жалост Индира няма това щастие. Затова моля те, отиди да поговориш с нея тази вечер. Опитай да я убедиш, че трябва да постъпи разумно, че не бива да позори семейството си.
	— Честно казано, не храня големи надежди — въздъхнах аз. — Но ще направя всичко по силите си.
	Тя потупа ръката ми.
	— Знам.
	Час по-късно ме отведоха в стаята на Индира. Като влязох, видях празното легло, в което бях спала като дете. Индира лежеше в своето със затворени очи.
	— Инди? — прошепнах аз. — Аз съм, Ани, дойдох да те видя.
	— Ани? — Индира вдигна единия си клепач и ме погледна. — Божичко, наистина си ти! О, Ани, не мога да повярвам, че си тук.
	— Е, тук съм.
	— Толкова се радвам да те видя.
	Тя протегна клечестите си ръце към мен и аз прегърнах дребното й телце. Този път тревогите за състоянието на Индира не бяха преувеличени. Държейки я в ръцете си, осъзнах, че наистина възнамеряваше да се умори от глад.
	— Майка ти ми писа, че си болна, Инди — казах аз, като седнах на леглото й, а тя зарови лице в рамото ми.
	— Да, болна съм. Не искам да живея вече — въздъхна тя.
	Една част от мен искаше да се закиска, понеже Индира не се беше променила особено. В детството й светът сякаш свършваше, ако не получеше нещо простичко, от което се нуждаеше или искаше. В онзи момент осъзнах, че макар с годините проблемите ни да се усложняваха, поведението ни и отношението ни към тях си оставаха почти същите като от деня на раждането ни.
	— Защо не искаш да живееш? — попитах я тихо, милвайки косата й.
	— Моля те, не ми говори като на дете, Ани — въздъхна тя, вдигайки глава от рамото ми, и ме загледа с очи, сякаш пламтящи в изпитото й лице. — Знам, че майка ми те изпраща и че вероятно е разговаряла с теб след пристигането ти, така че знаеш защо съм в такова положение. И ако си дошла да ме разубеждаваш, моля те, просто си тръгни още сега. Защото няма да те изслушам. Няма да те изслушам. О, Ани, аз…
	Тогава Индира заплака и мощни вопли разтърсиха крехкото й тяло. Аз запазих спокойствие, също както правех с пациентите си, мълчейки и чакайки вълната от емоции да отшуми.
	— Ето, вземи кърпичката ми — казах, когато риданията позаглъхнаха.
	— Благодаря ти — подсмръкна тя.
	— Да, знам защо си болна. И да, наистина майка ти ме изпрати — признах си аз. — Но аз реших да дойда. Изоставих много неща в Англия, за да съм тук, Инди, и го сторих, защото си ми приятелка. Обичам те и искам да ти помогна, ако съм способна.
	— Но как да ми помогнеш? — попита Индира, издухвайки силно носа си. — Дори ти, с мъдростта и пророчествата си, не можеш да промениш факта, че точно след четири месеца ще ме принудят да се омъжа за старец, когото съм срещала само два пъти в живота си, и да прекарам остатъка от него в _зенаната_ на ужасяващия му, забравен от боговете дворец, който никой никога не посещава. Затова предпочитам да си умра тук, у дома, вместо заключена сам-самичка в онзи затвор.
	— Е, май това не е цялата истина, права ли съм? Тъгуваш, защото си влюбена в друг — казах внимателно.
	— Да, фактът, че бих могла да водя толкова щастлив живот с Варун, който ми е почти връстник и когото обичам и желая по всички начини, присъщи на една жена, единствено влошава положението.
	— Разбирам те — отвърнах тихо. — Знам какво е да си влюбен.
	— Така ли? Е, иска ми се и родителите да разбираха.
	— Инди, ще поискам да ни донесат храна. Аз съм гладът, дори ти да не си. А докато хапваме, ще ми разкажеш всичко за твоя принц.
	Позвъних със звънчето и дадох бързо поръчката си на прислужницата, която кимна и напусна стаята.
	— А сега — казах после, — предлагам да те изкараме от това легло и да поседнем отвън, където никой няма да ни подслушва и ще можеш спокойно да ми разкажеш за него.
	Индира стана от леглото с разтреперани крайници и аз я заведох до удобните възглавници, струпани на верандата.
	Тя ми разказа как двамата с Варун успявали да се срещат тайно през последните три години. По време на войната им било трудно, но през изминалите пет месеца Радж, по-големият й брат, бил поканил Варун да му гостува в двореца и страстта им един към друг нараснала.
	— Ани, никой от двама ни няма желание да живее без другия — обяви Индира.
	Докато говореше, аз пъхвах лъжици от супата, която прислужницата беше донесла, в устата й — бях се уверила, че диверсионната тактика действаше при пациенти, загубили апетита си. През това време с натежало сърце проумявах, че Индира вече бе взела своето решение и нямаше смисъл да я раздумвам. Можех единствено да я изслушам и да използвам професионалните си умения на медицинска сестра, за да я закрепя физически. В онова си окаяно състояние нямаше как да вземе логично решение.
	Истината беше, че съчувствах на приятелката си. Идеята да те омъжат принудително за човек, когото не обичаш, а после да те затворят в зенаната до края на дните ти ме караше да изтръпвам.
	— Е, така стоят нещата — завърши разказа си Индира заедно с последната лъжица супа.
	— Още си спомням онзи ден на кораба, когато за пръв път видя Варун и заяви, че това ще е мъжът, за когото ще се омъжиш — казах аз.
	— Да, и така ще стане! Няма друг начин! — Индира се обърна към мен. — О, толкова е хубаво да си поговоря открито с човек, който разбира как се чувствам.
	— Да, разбирам за жалост.
	Индира ме прегърна силно.
	— Ани, много се радвам да те видя. Бях забравила колко си различна. И мисля — тя се отдръпна внезапно от мен и ме погледна, — че не само си се разхубавила, но и си станала още по-мъдра. Е — продължи тя, взимайки едно хлебче _чапати_ от чинията и откъсвайки парче от него, — няма ли да ме увещаваш да се омъжа за Стареца?
	— Нима има смисъл? — попитах я с усмивка. — Не забравяй, че те познавам много добре и знам колко безполезно е да те карам да размислиш. Целта ми, Инди, е да намерим начин да се омъжиш за човека, когото обичаш, без да предизвикаш гражданска война между две провинции.
	Очите ми просветнаха и за радост видях същото пламъче в нейните. После се закискахме като едно време.
	— Смяташ ли, че Стареца ще обяви дуел на баща ми, както правят в Англия, защото съм накърнила честта му?
	— Възможно е — отвърнах аз, — а любовта ти към Варун не бива да дава жертви.
	— Така е. — Най-сетне видях, че малко от някогашната живост се завръща в очите на Индира. — Но какво да направя? — попита ме тя.
	Аз също похапнах _чапати_, докато обмислях ситуацията.
	— Ще ми дадеш ли малко време за размисъл?
	— Но моля те, скъпа Ани, закълни се, че си на моя страна — прикани ме Индира. — Че няма да докладваш на майка ми.
	— Разбира се, че съм на твоя страна и няма да пророня и думичка. Но ти трябва да ми върнеш услугата, Инди. Ако ще кроим план, ми трябваш в добро здраве. Мъченичеството няма да ти помогне с нищо. Ако искаш да ти помогна, ще трябва да ми обещаеш, че ще започнеш да се храниш три пъти дневно и ще спреш да висиш в леглото по цял ден, тънейки в самосъжаление.
	— Боже — тя врътна очи с усмивка, — много си започнала да се разпореждаш!
	— Ами, като те гледам в момента, дори да намерим начин да се омъжиш за Варун, едва ли ще те иска. Почти не си останала! Напълно ще загубиш красотата си, ако продължаваш в този дух.
	— Права си — съгласи се тя. — Изглеждам и се чувствам ужасно. Но до този момент не виждах смисъл да се променям.
	— Е, вече има смисъл — заявих аз. — Имаме ли сделка?
	— Наистина ли мога да ти се доверя, Ани?
	— Инди — казах аз, внезапно ядосана, — да съм те предавала някога? Пропътувах половината свят, за да ти помогна. И дано ми простят боговете, но си имам свои собствени причини да се моля за бързото разрешение на проблема ти. В Англия ме очаква човек, при когото нямам търпение да се завърна.
	— Наистина ли? Колко вълнуващо! Утре ще ми разкажеш всичко за него.
	— Добре. Та? — Погледнах я въпросително.
	— Да. — Тя протегна ръка към мен. — Имаме сделка.


>>	26

	Опитът ми на медицинска сестра ми подсказваше, че на Индира щеше да й е нужно време да възвърне силите си — теглото й беше доста под нормата и организмът й беше слаб. Затова през следващите няколко дни с насърчение от моя страна Индира започна да става от леглото и да закусва. После се разхождахме из градината и си почиваше преди обяд. Бях помолила кухненския персонал да й приготвя простички, питателни ястия. По-тежките не биха се задържали в стомах, лишаван от храна толкова време. Вечер ядяхме заедно на верандата пред спалнята й. Като един вид стимул й бях казала, че няма да й разкрия плана си за бъдещето й, докато не се сдобиеше със силата, необходима да го реализира.
	Какъв точно беше въпросният план все още нямах представа, макар че в главата ми започваха да се образуват някои идеи. _Махарани_ идваше да говори с мен всеки ден по време на следобедната дрямка на Индира, удивена от осезаемата разлика в дъщеря си.
	— Ти наистина си чудотворка, Ани, и съм ти страшно благодарна, че дойде. Може би съвсем скоро ще се вразуми.
	— Намерила е волята да живее отново, нека сме доволни и на толкова засега — предупредих я аз.
	Нощем в стаята си пишех на Доналд, разказвайки му за Индира и живота в двореца. Съобщих му, че престоят ми в Индия ще е по-дълъг от очакваното. Липсваше ми непоносимо много и впрягах цялото си търпение в грижите за бавното оздравяване на приятелката ми.
	След месец Индира най-сетне започваше да прилича на себе си. Демонстрираше част от обичайната си страст по ежедневния живот и си беше възвърнала достатъчно сили, че да яздим по малко в парка сутрин. В тези ни моменти заедно най-сетне й споделих за любовта си към Доналд и живота, който искахме да си създадем, след като се върна в Англия.
	Споделих й и за тревогите си относно майката на Доналд и предразсъдъците й.
	— Но доколкото разбирам, Доналд не се интересува от мнението на майка си — отбеляза Индира. — Имението е негово и може сам да избира съпругата си.
	— Е, още не е събрал смелост да й каже за мен.
	— Несъмнено и това ще стане, а после двамата ще заживеете щастливо до края на дните си. Да не говорим, че единственото усложнение при теб е нелицеприятна свекърва, а при мен може да е война между две провинции. Такава си късметлийка, Ани, свободна си да правиш каквото си поискаш. — Тя въздъхна.
	Успях да извлека малко утеха от думите на Индира, макар и да съзнавах, че няма как да разбере напълно положението ми. А в момента ме притесняваше едно определено нещо. Бях решила да не му обръщам внимание, надявайки се като всяко момиче в подобна ситуация, че може да греша.
	Същата вечер, след като пожелах лека нощ на Индира, закрачих нервно насам-натам, умувайки как можех да й помогна. Знаех, че ако я принудят да се омъжи за човек, когото не обича, и я затворят в _зенаната_ до края на живота й, просто щеше да залинее отново. А аз нямаше да съм тук, за да й помогна.
	Затова реших да помоля звездите за съвет — майка ми ме беше научила винаги да внимавам, когато се намесвам в съдбите на други хора.
	„Внимавай, малката — беше ме предупредила веднъж, — защото като им помагаш, и ти се превръщаш в част от съдбата им.“
	А и макар да знаех, че какъвто и план да съчинях, _махарани_ — жената, която беше най-близкото нещо до майка, което имах на тази земя — почти със сигурност щеше да го възприеме като предателство, просто нямах друг избор.
	На следващия ден, преди да отида на закуска с Индира, яхнах един от конете и отидох до беседката в парка, където преди шест години бях заровила наследството си. Извадих зеблената кесийка от дупката, която бях изкопала, и с облекчение установих, че трите рубина все още са вътре. Пъхнах двата по-малки в джоба на сарито ми, а най-големия върнах в скривалището му.
	По-късно, по време на следобедната ни разходка, отведох Индира до едно кътче в градината, където знаех, че няма кой да ни чуе. Настаних я на тревата под жасминовото дърво, а тя ме загледа нетърпеливо.
	— Е? Измисли ли план?
	— Не знам дали може да се нарече точно план — отвърнах аз, — но вярвам, че много често в живота, ако поставиш някой пред свършен факт, той рано или късно ще го приеме. Индира, знаеш ли къде е Варун в момента?
	— Мисля, че е някъде в Европа — Индира потри носа си умислено, — но прислугата му така или иначе ще препрати писмото до него.
	— В такъв случай трябва да му пишеш, че до няколко седмици ще отидеш при него в Европа. В Париж например — предложих аз. — Трябва да измислиш ден и място на срещата ви.
	По лицето й се изписа удивление.
	— Казваш ми, че трябва да избягам?
	— Като че ли нямаш друг избор. Ще кажа на майка ти, че според мен едно пътуване до Швейцария би ти се отразило добре. Че свежият планински въздух и промяната на обстановката не само ще ти възвърнат силите, но и ще отвлекат вниманието ти от Варун. Че си се съгласила след този възстановителен период да се върнеш в Индия и да се омъжиш за махараджата на Дхарампур.
	— О, Ани. — Индира стисна ръцете ми в своите. — Но дали мама ще повярва?
	— За съжаление, майка ти ми има пълно доверие, Инди. Аз ще изиграя своята роля и ще й кажа, че съм те склонила да изпълниш дълга си. Но ти също ще трябва да я убедиш, че си готова да приемеш брака.
	— Но аз знам — подхвана Индира, дъвчейки нервно долната си устна, — че в никакъв случай няма да ми дадат благословията си да се омъжа за Варун.
	— Така е, няма. И ако продължаваш по този път, ще трябва просто да се примириш с факта — заявих категорично.
	Наблюдавах я как изучава предложението ми наум. И се запитах дали беше готова да се прости с любовта на родителите си и да понесе неизбежната им ярост. Беше изправена пред ужасна дилема. Но трябваше да е напълно наясно какви ще са последствията от действията й, преди да се съгласи с плана ми.
	— Тоест ще трябва да се омъжа за Варун тайно?
	— Да. И ако Варун е толкова влюбен в теб, колкото ти в него, и той ще трябва да приеме, че това е единственият начин. Може да се лишите от грандиозната церемония по свързването на две провинции, но засега и толкова трябва да ви е достатъчно. Инди — въздъхнах аз, — ако искаш да бъдеш с твоя принц, не бих казала, че имаш друг избор.
	— Но аз си нямам собствени пари. Не мога да си купя дори булчинска рокля! — Индира се засмя нервно, лека-полека проумявайки последиците от тежкото решение пред себе си. — Научат ли, мама и татко несъмнено ще ме оставят без пукната рупия.
	— Имам малко спестени пари — казах й аз, замисляйки се колко иронично беше, че се намирах в дворец, притежание на двама от най-богатите хора в света, а предлагах финансова помощ на дъщеря им.
	— Дали някога ще ми простят?
	— Не мога да ти дам отговор на този въпрос. Просто ще трябва да рискуваш, ако държиш да си с Варун. Един от уроците, които си взех, докато работех като медицинска сестра във Франция, Инди, е, че животът е твърде кратък. И всички трябва да правим жертви, за да тръгнем по пътя, който смятаме за правилен.
	— Е, аз съм сигурна, че с Варун сме създадени един за друг. Затова ще му пиша, че трябва да се срещнем в Париж.
	— Да, а ако се съгласи, аз ще говоря с майка ти.
	Индира стана и закрачи напред-назад, измъчвана от колебания. Накрая спря и се обърна към мен.
	— Ще го направя. Ще му пиша още сега. А ти ще можеш ли да пуснеш писмото този следобед?
	— Разбира се.
	По-късно същия ден, след като бях пуснала писмото на Индира до принц Варун, както и едно от мен до Доналд, излязох от пощата и тръгнах по шумната, пренаселена улица със замаяна глава, опитвайки да се примиря с факта, че ролята ми в измамата на Индира почти несъмнено щеше да ме направи нежелана в двореца.
	Но вече имах нов живот другаде. И като влязох в един бижутерски магазин, любовта ми към Доналд ме въоръжи със сили да дам двата рубина на мъжа зад тезгяха.
	След половин час се върнах при рикшата си, научила от изражението на бижутера колко ценни бяха червените камъчета. Почти със сигурност ми беше платил едва четвърт от истинската им стойност, но в джоба си вече имах достатъчно пари за булчинска рокля на Индира и да преживея цяла година с тях, ако се наложеше. А започвах да осъзнавам, че не беше изключено.
	Повече от две седмици с Индира живеехме в трепетно очакване на писмо от Варун. Когато най-сетне пристигна, моментално го занесох на Индира и тя го отвори с грейнали от вълнение очи. Прочете го набързо и вдигна сияещ от радост поглед към мен.
	— И той е на мнение, че това е единственият начин. Казва, че не може да живее без мен! Е, какво сега?
	— Ще говоря с майка ти при първа възможност.
	— О, Ани! — Индира се хвърли на врата ми. — Как ще ти се отблагодаря за помощта?
	— Сигурна съм, че един ден ще дойде и този момент.
	Същата вечер си поех дълбока глътка въздух и влязох при _махарани_. Казах й каквото трябваше, а докато красивите й тъмни очи се взираха в мен, изпълнени с доверие и благодарност, аз самата останах ужасена от лекотата, с която я бях излъгала. Когато приключих, тя взе ръцете ми в своите и ми се усмихна.
	— Благодаря ти за помощта, Ани. Знаех си, че ти си единственият човек, в когото би се вслушала. Всички сме ти безкрайно признателни.
	Напуснах покоите на _махарани_, чувствайки се омърсена от лъжата си. Изпратих Индира да говори с майка си и тя също изпълни ролята си безпогрешно. На следващия ден си запазихме билети до Европа за след десет дни.
	Междувременно и на мен самата ми беше изникнала спешна ситуация, на която знаех, че трябва да обърна внимание. На следващия ден отидох в _зенаната_ при старата ми приятелка и учителка Зина. Излязохме на разходка в градината, а тя хвана китката ми и премери пулса ми. После вдигна поглед към мен и кимна с глава.
	— Знам защо ме потърси.
	— Предположих. Можеш ли да ми помогнеш? — попитах, чувайки отчаянието в гласа си.
	— Не искаш дете?
	— Искам, но не точно сега. Ще има и други…
	Тя килна глава настрани.
	— Ела при мен следобед и ще видим какво мога да направя.
	Върнах се по-късно, както ми беше заръчала, и й позволих да ме прегледа, разтреперана от нерви. Накрая Зина ме сложи да седна на леглото, погледна ме строго и поклати глава.
	— В дванайсетата седмица си. Ако опитам нещо, ще поставя живота ти в опасност, а не желая да поемам такъв риск. Сама знаеш, че е твърде късно, за да протече манипулацията безопасно.
	Знаех, разбира се. Все пак бях медицинска сестра. Но просто бях заравяла главата си в пясъка, уплашена като всяка друга жена в подобно положение. Зина впери сериозен поглед в мен.
	— Обича ли те бащата?
	— Да.
	— Тогава защо изобщо си тук? — попита с усмивка тя.
	— Ами… сложно е.
	— Любовта винаги е сложна. — Тя се изкиска и отново поклати глава. — Кажи му, че имаш безценен подарък за него. Ако наистина те обича, ще се зарадва.
	Започнах да проумявам в каква ситуация бях изпаднала и ме обзе внезапен ужас.
	— Зина, ти не разбираш. Не знам какво да правя.
	— Ще намериш решение, Анахита, сигурна съм.
	Разделих се с нея със замъглени от сълзи очи. Запътих се право към конюшнята, помолих коняря да ми оседлае един кон и препуснах с бясна скорост, крещейки в задушливия, прашен въздух, възмутена от собствената си глупост. От седмици бях имала съмнения. Защо, _защо_ не бях приела фактите по-скоро? Нали уж бях медицинска сестра, „мъдра“ жена, способна да помага на другите хора, но и да унищожи собствения си живот.
	Докато пришпорвах коня да лети още по-бързо, ми хрумна да се хвърля от гърба му, вместо да се сблъсквам с ужасните последици от съсипаното си бъдеще. Колкото и да ме обичаше Доналд, ако се върнех от Индия бременна, при положение че връзката ни и бездруго беше осеяна с трудности, нямаше ли и той самият да сметне, че това вече е прекалено? Замислих се за майка му, преданата католичка, която несъмнено беше на мнение, че всяко извънбрачно дете трябва да се удавя още при раждането — да не говорим, ако въпросното дете беше рожба на сина й и една индийска „безбожница“.
	Спрях рязко коня, слязох от гърба му и се строполих на колене, ридаейки. Защото знаех, че не мога да виня другиго, освен себе си.
	Накрая се изправих и опитах да намеря известна утеха в мисълта, че поне щях да разполагам с няколко седмици на борда на кораба, в които да измисля какво да правя оттук нататък; освен това имах и парите от рубините, с чиято помощ щях да подпомогна решението си, каквото и да беше то. Единственото сигурно нещо беше, че бебето в утробата ми щеше да се появи на бял свят след шест месеца.
	Често бях повтаряла на пациентите си, че трябва да приемат волята на боговете и да се молят за сила и примирение. Именно на тази мантра трябваше да се отдам сега, ако исках да оцелея.
	На следващата седмица вече отплавахме към Европа. Ръката на Индира намери моята, докато стояхме на палубата на кораба, напускащ пристанището, и Индия лека-полека започваше да се губи от полезрението ни. И двете бяхме в мрачно настроение, всяка потънала в собствените си мисли.
	Индира обаче скоро се ободри и цяла нощ танцува с множеството млади кавалери, търсещи компанията й. А аз най-сетне намерих уединението, което ми беше нужно, за да помисля върху бъдещето си и да съставя плана си на действие.
	Когато корабът акостира в Марсилия, хванахме влака до Париж и си взехме стая в „Риц“. Незабавно изпратих телеграма на _махарани_, в която я уведомявах, че сме пристигнали благополучно и до няколко дни ще се качим на влака до клиниката в Швейцарските Алпи. Принц Варун щеше да пристигне на следващата сутрин и Индира преливаше от щастие, докато пробваше роклите си и ги захвърляше небрежно върху леглото.
	— Нямам какво да облека! От толкова много време не съм пазарувала в Европа. Всичките ми дрехи вече са демоде.
	— Принцът ти ще те хареса както и да му се появиш.
	Тази вечер и двете будувахме по леглата си.
	— Имаш ли представа къде ще отидете след това? — попитах я аз.
	— Беше ми писал, че трябва да се оженим час по-скоро и да останем в Европа, докато нещата у дома се поуталожат. О, Ани, смяташ ли, че постъпвам грешно? Ще вгорча живота на мама и татко.
	— Ще го преглътнат с времето. Както често ти повтарям, Инди, трябва да правим всичко по силите си, за да намерим щастие.
	— Дори така да нараняваме близките си?
	— Понякога да. Но да се надяваме, че няма да е за дълго. Родителите ти те обичат твърде много, за да се откажат от теб, макар че не вярвам майка ти да ми прости някога — казах в тъмнината.
	— Разбира се, че ще ти прости, защото ще реши, че аз съм те подтикнала към това. Мен ще обвинят, Ани, обещавам ти. Ще се постарая да е така.
	— И ще си имаш очарователен принц за съпруг, както и двете си мечтаехме в онази нощ, когато се срещнахме за пръв път.
	— А ти ще се върнеш при своя принц и двете ще заживеем щастливо до края на дните си.
	Въртейки се неспокойно в леглото през дългите часове до зората обаче, осъзнах, че моята приказка стремглаво се превръщаше в кошмар.


	На следващия ден двете с Индира седяхме в очакване на принца й. Накрая вратата на гостната се отвори и той влезе. Индира нададе вик на радост и се хвърли в прегръдките му. Аз самата се оттеглих тактично.
	Като се върнах след няколко часа, намерих Индира седнала на писалището с химикалка в ръка и дълбоко умислен поглед.
	— Слава богу, че се върна, Ани. Нужна ми е помощта ти. Варун каза, че трябва възможно най-скоро да съобщя на родителите ми, че ще се женим. Докато писмото пристигне в Индия, вече ще е късно да ни спрат. Но — челото на Индира се сбърчи от тревожност, — не знам какво да им пиша.
	— Спокойно, ще ти помогна. Но първо ми кажи дали принцът оправда надеждите ти.
	— О, да, да — отвърна замечтано Индира. — Вече ни е уредил разрешително за брак. Казва, че нямаме време за пилеене, тъй като семейството ми има много шпиони в Париж и може да научи за плановете ни. Затова церемонията ще се състои вдругиден. Ще подпишем в кметството и ми трябва свидетел. Искаш ли това да си ти, Ани?
	— Ако е гарга, да е рошава — отвърнах шеговито аз. — Разбира се, че ще ви бъда свидетел. А сега да се заемем с писмото.
	Варун дойде да види Индира на следващия ден и тримата пихме заедно чай в хотелския апартамент, обсъждайки плановете им. Поне бях доволна да видя, че любовта на Индира беше повече от споделена. И двамата сияеха от щастие, че отново бяха заедно.
	— Къде ще заведеш Индира след сватбата ви? — попитах принца.
	— Един добър приятел предложи да използваме къщата му в Сен Рафаел колкото време желаем — обясни Варун. — Семействата и на двама ни ще имат нужда от време да преглътнат постъпката ни. Не искам да ги разстройваме допълнително, парадирайки с брака си в европейските обществени кръгове, затова ще се покрием за момента.
	— Сигурна съм, че повече европейци биха сметнали постъпката ви за изключително романтична — уверих го с усмивка аз. — Принц и принцеса избягват заедно: звучи като същинска приказка, нали?
	— Варун казва, че трябва да напиша мило писмо до изоставения махараджа — обяви намусено Индира откъм писалището. — Какво, за бога, мога да му напиша? „Скъпи стари принце, ти си дебел и грозен и никога не съм те обичала. Опасявам се, че вече се омъжих за друг. Твоя принцеса Индира“?
	Всички се засмяхме дружно, после Варун преметна защитнически ръка през раменете на Индира.
	— Знам, че не искаш да му пишеш, скъпа, но с действията си нараняваме много хора. Трябва да проявим поне някаква почтеност.
	— Да — въздъхна Индира. — Знам.
	Варун стана и се обърна към мен.
	— Благодаря ти Анахита, за всичко, което направи за моята принцеса. И двамата сме ти безкрайно задължени. А сега ме извинете, но и аз трябва да напиша писмо до семейството си. С теб, Индира, ще се видим утре в кметството.
	— _Bon nuit, mon amour_ — отвърна тя, изпращайки му въздушна целувка. После се обърна към мен. — Не мога да повярвам, че утре ще е сватбеният ми ден. Винаги съм си представяла грандиозния венчален обред в Куч Бехар, как принцът ми, облечен в тържествени одежди, пристига в церемониалната зала на гърба на слон. Вместо това ще вземем такси до кметството!
	— Има ли значение за теб? — попитах я.
	— Ни най-малко, нито пък за него.
	— Мисля, че Варун е добър човек, Инди. Голяма си щастливка. А най-важното е, че те обича много.
	— Знам — отвърна сериозно тя. — Когато стана негова съпруга, ще трябва да спра да се държа като разглезена хлапачка, което, както знаем и двете, ми е доста присъщо.
	— Добра идея — казах аз с усмивка, доволна, че най-сетне го е осъзнала. — Е, какво й се вечеря на бъдещата булка?


	На следващия ден, въпреки че не бе претърпяла часове на къпане, обтриване с екзотични масла и обличане в сложните пластове на традиционното сватбено сари и че можеше да разчита само на моята помощ, Индира изглеждаше ослепително в бялата си дантелена рокля и с малки кремави розички в мастиленочерната й коса. Докато седях в потискащата обредна зала на кметството с прислужника на Варун и гледах как най-скъпата ми приятелка се омъжва за принца на мечтите си, осъзнах, че кръгът на невинната ни младост бе завършен. Бъдещето ни не криеше вълшебните приказки, по които бяхме въздишали като малки, лежейки на тревата с погледи, вперени в звездния небосклон; любовта беше докоснала и двете ни и ни беше променила до невъобразима степен.
	След церемонията младоженците си поръчаха шампанско за сватбения апартамент, който Варун им беше наел.
	— Скъпа ми Ани, трябва да ми дадеш адреса си, преди да се разделим — каза Индира.
	— Да, разбира се. Като се прибера в Лондон, ще ти пиша от него до адреса ви в Сен Рафаел.
	Двайсет минути по-късно си взех довиждане с тях, тъй като усещах колко отчаяно искат да останат насаме. Усмихнах се окуражително на Индира, знаейки, че изпитва и вълнение, но и притеснение относно интимността, която щеше да изживее за пръв път с принца си тази нощ. Аз самата си тръгнах със смесено чувство на страх и облекчение при мисълта, че още от следващия ден най-сетне щях да се съсредоточа върху собственото си бъдеще.
	Късно сутринта, когато щастливата двойка излезе от младоженския апартамент, вече бях стегнала багажа си за път. Лицето на Индира посърна при вида на затворения ми куфар.
	— Сигурна ли си, че не искаш да ни погостуваш в Сен Рафаел?
	— Да, струва ми се, че двамата ще сте достатъчно заети един с друг. Не искам да ви се пречкам. Пък и — добавих с повече ведрина, отколкото изпитвах — е време да се върна при моя възлюбен.
	— Разбира се. Не мога да опиша колко съм ти благодарна, че ми помогна да бъда със своя.
	— Е, настъпи моментът да се сбогуваме.
	Прегърнахме се, ронейки сълзи.
	— Бъди щастлива, скъпа ми приятелко — казах аз, когато портиерът дойде да пренесе куфара ми до изхода.
	— Обещавам. Ти също, Ани. Никога няма да забравя какво направи за мен. Не знам дали някога ще успея да ти се отплатя, но ако някога изпиташ нужда от мен, трябва само да ми се обадиш.
	— Благодаря. — Кимнах, онемяла от емоции. — Довиждане.
	Вдишах дълбоко, обърнах се и излязох през вратата. Дори не погледнах назад, съзнавайки, че сторех ли го, щях да рухна напълно.
	Като излязох на Вандомския площад, си дадох няколко минути да се съвзема. После отидох до най-близката пощенска кутия и пъхнах вътре писмото си до Доналд, в което обяснявах, че ще се позабавя още малко. После вдигнах куфара и направих първата си крачка към неизвестното.


>	Естбъри Хол
>	Юли 2011 г.

>>	27

	— Желаеш ли бренди? Аз определено имам нужда — предложи Антъни на Ари, след като госпожа Треватън бе дошла да отсервира чиниите от десерта, нарушавайки мълчанието помежду им.
	— Благодаря — отвърна Ари. Антъни взе гарафата от подноса върху близкия бюфет, сипа бренди в две чаши и му подаде едната.
	— За твое здраве — вдигна тост домакинът.
	— И за твое. Искрено се извинявам, ако историята те е разстроила.
	— Признавам си, че спрях да чета, след като научих за бременността на Анахита. Просто не знам доколко мога да вярвам в изповедта на прабаба ти — каза Антъни.
	— Сигурен съм, че е била напълно откровена. Любовта е странно нещо, бих казал — отвърна умислено Ари.
	— Единственото, което ми звучи съвършено вярно, е описанието й на Мод, моята прабаба. Беше страховита. И двамата с майка ми живеехме в боязън от нея до деня, в който почина.
	— Мога да ти кажа само, че Мод определено е имала своята роля в последвалата трагедия — въздъхна Ари.
	— Е, въпреки това няма нито едно доказателство, което да потвърди връзката на прабаба ти с моя дядо и живота й в Естбъри Хол.
	— Ако Анахита наистина е родила дете от Доналд, не би било учудващо предвид скандала, който би избухнал, всяка следа от нея и сина й да е била заличена.
	Ари видя как събеседникът му потрепери.
	— Но нали детето е починало — ти ми каза, че прабаба ти е получила смъртния му акт от Индира, приятелката си?
	— Да, и досега не съм намерил доказателство, че е бил жив — призна Ари. — В този смисъл почти със сигурност съм дошъл на лов за зелен хайвер. Въпреки това се радвам, че дойдох; приятно ми беше да опозная мястото, изиграло толкова важна роля в живота й.
	— Ще ми се да можех да ти помогна в разследването, но уви — заяви с равен тон Антъни. — Сигурно ти е хрумнало, че голяма част от историята на прабаба ти може да е измислица. Все пак е написана трийсет години по-късно, а както всички знаем, паметта ни предава с времето.
	— Съгласен съм, че е възможно да има някои преувеличени факти. Но остана само още едно нещо, което ми се иска да проуча. По-натам в разказа си Анахита споменава една колиба, където е живяла истински щастливо година-две.
	— Коя точно? На територията на имението има много колиби — каза Антъни.
	— Онази сред пустошта, в долчинката до поточето. С Ребека минахме покрай нея, докато яздихме. Сигурен съм, че за нея е говорила Анахита.
	— Божичко! Та това е абсолютна съборетина, вътре не е останало нищо. Тъкмо се канех да поръчам срутването й.
	— Влизал си вътре? — попита Ари.
	— Да — отвърна лаконично Антъни.
	— Е, при все това, ако е възможно, ми се иска да се възползвам от поканата ти да взема някой кон от конюшнята за една последна обиколка на Дартмор, стига още да важи — добави той.
	— Разбира се — съгласи се Антъни, пресушавайки чашата си. — Е, кога възнамеряваш да се върнеш в Индия?
	— Зависи. Вдругиден ще ме изгонят от хотелчето, в което съм отседнал. Сега е туристическият сезон и собственичката ме предупреди, че едно семейство има двуседмична резервация, така че трябва да си намеря друго място.
	— Е — Антъни стана рязко, — ела да се сбогуваме, преди да заминеш.
	— Задължително! Благодаря.
	Схващайки намека, че вечерта беше приключила и е време да си върви, Ари също стана. Антъни отиде до вратата, после се обърна, сякаш нещо му беше хрумнало внезапно.
	— Ако решиш да изведеш някой от конете ми утре, ще те помоля да ми обещаеш, че няма да влизаш в колибата край реката. Отредена е за събаряне и не поемам отговорност, ако те сполети някоя беда. Разбираш ли?
	— Да. — Ари излезе от гостната с Антъни и тръгна към вестибюла. — Благодаря ти за вечерята.
	— Входната врата е отключена; прости ми, че няма да те изпратя. — Антъни кимна с глава и се отправи към стълбището. — Съжалявам, че пътешествията ти до Естбъри Хол се оказаха безплодни. Лека нощ.
	— Лека нощ.
	Ари прекоси вестибюла и излезе в спокойната, звездна нощ. Докато вървеше към колата си във вътрешния двор, предъвкваше разговора си с Антъни. Не го познаваше достатъчно добре, че да прецени дали просто не живееше в заблуда за миналото на семейството си и впоследствие го защитаваше толкова ревностно, че не можеше да понесе истината. Или пък знаеше много повече, отколкото твърдеше.


	Като се върна в стаята си след дълга вана, Ребека установи, че минава десет часът, а Джак още не се е върнал от вечерята си с Джеймс. Ако я беше предупредил, че ще закъснее, можеше да вечеря с Антъни и Ари. Тя сподави гнева си и опита да се съсредоточи върху сценария.
	В единайсет и половина на вратата й се почука плахо.
	— Влез — провикна се Ребека.
	Главата на госпожа Треватън се подаде в стаята й.
	— Прощавай, че те безпокоя, госпожице Ребека, но приятелят ти ще се върне ли тази вечер, или не?
	— Много съжалявам, госпожо Треватън, но Джак отиде до Ашбъртън с Джеймс Уо. Защо не си легнеш, а аз ще го дочакам?
	— Не е необходимо, скъпа, но ако има намерение да пребивава тук известно време, ще е добре в бъдеще да ме уведомява кога очаква да се прибере вечер.
	— Разбира се. Очаквах отдавна да се е прибрал.
	— Както и да е. Приятни сънища, скъпа, и до утре.
	Госпожа Треватън затвори вратата, а Ребека реши, че ако Джак възнамерява да стои до късно всяка вечер, ще е най-добре да се преместят в хотел. Да, медиите щяха да избухнат с новината, че двамата бяха заедно в Англия, и по всяка вероятност папараците щяха да си устроят лагер пред хотела, но Ребека не искаше да злоупотребява с гостоприемството на Антъни и госпожа Треватън.
	През изминалия ден беше почувствала известен оптимизъм относно връзката им. Радваше се да го види, а и сексът й беше напомнил за пламенните им чувства един към друг. Може би наистина беше подценила неговите. Самият факт, че беше дошъл чак до Англия, за да я намери, беше отявлено свидетелство, че я обичаше.
	В полунощ Ребека се отказа да го чака и изгаси нощната лампа. И тази сутрин я искаха рано на снимачната площадка.
	В малките часове на нощта я събуди тропане в стаята. Тя светна лампата и видя Джак да лежи на пода, очевидно препънал се в масичката за кафе.
	— Извинявай — изкикоти се той. — Опитвах се да бъда тих и да не те събудя.
	Ребека се вгледа в него от леглото и сърцето й моментално се сви. Очевидно беше много пиян.
	— Добре сте си прекарали, доколкото виждам?
	— Джеймс определено знае как да се забавлява. Оставих го с някаква жена, която отиваше да му прави компания в хотелската стая. Така… — Той опита да се изправи, неуспешно първия път, но поне втория успя. Добра се до леглото и се тръсна отгоре по корем, без дори да се съблече, после вдигна поглед към нея. — Знаеш ли колко си красива? — каза заваляно.
	Ребека забеляза издайнически разширените му зеници.
	— Джак, смъркал си кокаин, нали?
	— Съвсем малко. А сега ела при мен. — Той се пресегна към нея, но тя му се изплъзна ловко.
	— Моля те, Джак, имам нужда от сън. Трябва да съм на снимачната площадка след — тя погледна часовника — четири часа.
	— Хайде, миличка, ще съм бърз, обещавам — каза той и бръкна под тениската й.
	— Не, моля те! — Ребека се измъкна от хватката му и се пресегна да изгаси лампата.
	— Разваляш всичко. Просто исках да правя любов с момичето ми. Просто исках да правя любов с момичето ми. Просто…
	Ребека почака, знаейки от опит, че ще заспи до две минути. И наистина скоро чу познатото хъркане.
	В очите й запариха сълзи, но тя ги затвори и се помъчи да поспи.


	Рано следващата сутрин Ари отиде с колата си до конюшнята на Естбъри. Деби му оседла кафявия жребец и двамата препуснаха към хълмовете. Утрото беше превъзходно за езда. Двайсет минути по-късно стигнаха до колибата край рекичката и Ари слезе от коня, запътвайки се към високата дървена ограда с порта срещу едната страна на сградата. Изглеждаше в сравнително по-добро състояние от всичко останало и му хрумна, че може би зад нея се криеше задната врата на колибата. Подръпна черния пръстен в средата й, но тя не поддаде; в следващия момент видя ключалката под него. Затова направи няколко безплодни опита да я прескочи, но се оказа твърде висока.
	Накрая заведе коня до оградата, яхна го и вкопчи ръце във върха й. Набра се, преметна краката си от другата й страна и скочи на земята. Приземи се здраво на крака, огледа се наоколо и установи, че стои в двор, съдържащ няколко малки външни постройки. Обиколи ги набързо, но всичките бяха празни, с изключение на едната, в чийто ъгъл намери стара двуколка за впрегатен кон.
	Затова се насочи към задния вход на колибата и пробва дръжката. Остана смаян, когато тя се завъртя с лекота, отваряйки вратата. Той прекрачи колебливо прага и се озова в кухнята.
	Съдейки по непробиваемата мрежа от бръшлян, покриваща колибата, и по думите на Антъни от предишната вечер, Ари бе очаквал вътрешността й да е мръсна и потънала в паяжини. Но бе грешал. Прокара пръст по дървената маса в центъра на кухнята; по повърхността й се беше натрупал слой прах, но не и мръсотията, присъща на занемарена от цели деветдесет години къща. Тръгна на обиколка из помещението и откри, че чашите бяха грижливо закачени на малки кукички, по вехтата черна кухненска печка не се виждаше ръжда, а чиниите в бюфета бяха пукнати тук-там, но чисти. Като погледна надолу, установи, че обувките му не оставяха следи по плочките, както се очакваше за под, събирал праха дълги години.
	В следващия момент забеляза съвременен електрически чайник върху кухненския плот до готварската печка. Издърпа си един стол от масата и се тръсна в него. Съвсем очевидно това място не беше изоставена съборетина, представляваща такава опасност, че да се налага срутването й, както му беше обяснил Антъни.
	Ставайки, внезапно осъзнал, че в някоя от другите стаи на колибата можеше да се подвизава човек, Ари тръгна тихо към кухненската врата и я отвори. Като излезе на коридора, се ослуша, но не чу нищо. Вратата вляво водеше към малка всекидневна. Вътре беше тъмно заради плетеницата от бръшлян по прозорците и на очите му им беше нужно време, за да се приспособят към мрачината. В камината се виждаше съвсем малко черен прах, наскоро поръсил се от комина. Столът пред нея беше овехтял, но чист.
	Рафтовете за книги бяха отрупани със стари издания на някои от английските литературни класики. Любимите на Анахита.
	Ари тръгна нагоре по тясното стълбище и спря за малко на площадката, преди да побутне плахо една от двете врати. Влезе в спретната спалня с избелели пердета на цветя и протрита шарена кувертюра, метната върху месинговата рамка на леглото. Възглавниците бяха грижливо облечени в калъфки, а чаршафите и одеялото като че ли бяха подготвени за сън. Върху тоалетната масичка бяха подредени всевъзможни женски помади и голямо шише парфюм.
	Ари се почеса смутено по главата. Всичко пред очите му говореше, че колибата имаше настоящ обитател.
	Но кой?
	Това беше съвършеното скривалище, мислеше си Ари, напускайки спалнята, за да надникне в стаята от другата страна на стълбищната площадка. Външният вид на колибата я караше да изглежда напълно необитаема.
	Като отвори вратата на следващата стая, го връхлетя нов прилив на емоции. Ръждясала желязна кушетка заемаше по-голямата част от малкото помещение, а върху дюшека й още седеше проядено от молци бебешко одеялце. Чифт тъжни очи надничаха изпод него и Ари взе вехтото плюшено мече, притискайки го към гърдите си като дете.
	— Боже — прошепна той. Вече знаеше, че историята на прабаба му е била вярна.


>>	28

	Джак не се беше събудил, когато Ребека беше станала от леглото на следващата сутрин. Решена да забрави снощното му поведение, тя облече долнище на анцуг и слезе в импровизираната гримьорна.
	Снимачният ден беше дълъг и тежък и когато се върна в стаята си след шест, се чувстваше капнала от умора.
	— Заминаваш ли? — учуди се тя, заварвайки Джак да връща ризите си в пътническата си чанта.
	— Да, но само ще отскоча до Лондон. Новото ми другарче Джеймс ме просветли за един нов проект на Сам Джефри. Използвах телефона в кабинета да се свържа с агента ми, за да го накарам да му се обади още тази сутрин и да му каже, че съм в Англия. Джефри иска да ме види утре сутринта. Не е ли чудесно, скъпа? Говорим за сериозен млад режисьор, който вече може да се похвали с няколко награди „Бафта“. Затова си извиках такси до Лондон. Ще се върна утре вечерта.
	— Ясно — отвърна смаяно Ребека.
	— Май направих добре, като дойдох да те издирвам в Англия. — Той отиде до нея, прегърна я и я целуна. — Е, пожелай ми успех и ми обещай, че няма да се хвърлиш в обятията на новия ми най-добър приятел, докато ме няма — каза той, взе багажа си и тръгна към вратата. — Знам що за донжуан е. — Джак й смигна и затвори вратата след себе си.
	— Мислех, че си дошъл да видиш мен — прошепна тя на себе си, сядайки зашеметено на леглото.
	След няколкоминутно привикване към идеята за внезапното напускане на Джак, Ребека стана и отиде да си вземе вана. Вечерта беше прекрасна и тъй като цял ден беше стояла вътре, под горещите светлини на прожекторите, реши да се разходи и да подиша малко свеж въздух. Срещна госпожа Треватън на главното стълбище.
	— Не ме подминавай, Ребека. На лош късмет е пътищата ни да се пресекат точно на стълбището — каза тя.
	— Така ли? Явно е английско суеверие — сви рамене тя.
	— Вероятно си права — отвърна госпожа Треватън. Изглеждаше крайно напрегната. — Замина ли си младият ти приятел?
	— Да, но утре ще се върне.
	— Ясно. Да разбирам ли тогава, че ще вечеряш тук днес?
	— Не, благодаря, обядът ми беше доста стабилен.
	— В такъв случай ще ти оставя сандвичи и чай от лайка в стаята за по-късно.
	— Благодаря, госпожо Треватън.
	Снимачният екип беше заминал за вечерните снимки в селото, затова къщата и градината бяха пусти. Ребека отиде да седне на пейката във вътрешната градина. Розите бяха в пълния си разцвет и ухаеха божествено.
	— Здравей. — Гласът на Антъни я изтръгна от унеса й. — Подочух, че приятелят ти е заминал за Лондон.
	— Да. Но се връща утре. И моля те, ако не е удобно, просто кажи и ще се изнесем в някой хотел.
	— Не, не се притеснявай, наистина. Макар че…
	— Какво?
	— Просто не покрива очакванията ми — призна си Антъни. — Прощавай, знам, че точно аз нямам право да изказвам мнение относно връзките между мъже и жени.
	— Няма нищо, Антъни.
	— Важното е да се грижи за теб и да те прави щастлива.
	— Да. — Ребека се въздържа от коментар; точно в момента имаше твърде голяма опасност да каже нещо лошо.
	— Е, какво мислиш за младия ни индийски приятел?
	— Харесвам го — отвърна искрено Ребека.
	— Да, струва ми се свястно момче, но аз лично не мога да повярвам на историята му. Това би променило отношението ми към Доналд и Вайълет, дядо ми и баба ми, а вероятно би ме натъжило — призна си той.
	— Боя се, че не съм запозната с цялата история, но не виждам причина нито той, нито прабаба му да си измислят всичко това — каза Ребека.
	— Така е, освен ако не иска нещо — пророни мрачно Антъни.
	— Какво би могъл да иска?
	— Пари? Право на наследство?
	— Антъни, прочела съм само първите стотина страници, затова не мога да говоря информирано по въпроса. Но Ари ми се струва честен човек. Не мисля, че е дошъл да ти причинява неприятности, а само за да се запознае с миналото на собственото си семейство.
	— Е, дори да преследва пари, вече е напълно наясно, че няма какво да му дам — отвърна свъсено Антъни.
	— Ако съдя по думите му, Ари е преуспял бизнесмен. Наистина не смятам, че е дошъл за твоите пари, Антъни.
	— Така ли смяташ?
	Ребека за пореден път усети почти детинската му нужда от успокоение.
	— Да, така смятам.
	— В такъв случай — продължи Антъни, видимо поотпуснат, — май не се държа особено гостоприемно. Снощи ми каза, че от утре нямало къде да отседне в района. Как мислиш, да му предложа ли стая тук за няколко дни, докато дойде време да се връща в Индия?
	— Мисля, че би било много благороден жест — отвърна тя.
	— Божичко, тази къща не е виждала толкова гости от години — каза Антъни.
	— Приятно ли ти е да имаш компания? — попита го тя.
	— Да, бих казал. Макар че госпожа Треватън не е особено доволна, разбира се. Е, благодаря ти за съвета, Ребека. Ще вляза да се обадя на господин Малик. — Той й се усмихна за кратко и тръгна към къщата.
	Ребека се обърна към парка пред имението. Нужно й беше малко време насаме с мислите й, за да избистри съзнанието си и да реши как да постъпи с Джак. Беше й отнело по-малко от едно денонощие с него да си спомни защо предложението му я беше затруднило. Докато се разхождаше по прошарената от слънчевите лъчи трева между внушителните кестени, осейващи парка, Ребека осъзна, че двете седмици, които бе прекарала в Естбъри Хол, я бяха променили. Вече виждаше нещата много по-ясно, сякаш средата й на живот започваше да намира отражение върху вътрешния й мир. И истината беше, че миналата нощ, когато Джак се беше появил пиян и надрусан в стаята й, буквално я беше отвратил.
	На фона на Естбъри Хол всичко в него изглеждаше и звучеше като стереотипно холивудско клише. В бляскавия дом на киноиндустрията самовлюбеното, снобарско поведение на Джак може и да се възприемаше като нормално. Но в реалния свят — в света, където обикновените хора просто живееха живота си и се бореха с него ден след ден — нещата определено не стояха така. Колкото и да се мъчеше да го оправдае, зависимостта му към наркотиците и алкохола не беше нещо, с което можеше да се примири. Горчивият й опит сочеше, че този път не води никъде.
	Просто нямаше начин да приеме предложението му. И какво толкова, ако светът не разбереше? Не светът щеше да живее с него. Ребека знаеше, че трябва да му съобщи какво ще е решението й, ако не благоволи да се изчисти. Поне ако му го кажеше сега, докато живееше в имението, стените му щяха да я защитават от медийната истерия. Агентът й несъмнено щеше да откачи, но Ребека започваше да проумява, че твърде много хора — повечето мъже — контролираха съдбата й през последните няколко години. Трябваше отново да поеме нещата в свои ръце, каквото и да й костваше.
	Може би отказът й да се омъжи за него щеше да е сигналът, от който Джак се нуждаеше, за да се изправи лице в лице с демоните си. Само дето я съмняваше.
	Ребека вдигна поглед и осъзна, че е стигнала до част от парка, която не беше посещавала досега. Пред нея се виждаше обградена от дървета сграда, напомняща на гръцки храм, някак не на място в пасторалната английска обстановка. Тя я доближи и изкачи стълбите между белите мраморни колони. Очакваше внушителната врата да е заключена и се учуди, когато се отвори с лекота при завъртането на дръжката.
	Влизайки в хладното, мрачно помещение, Ребека си спомни думите на Антъни, че предшествениците му били погребани в мавзолей на територията на парка и по гръбнака й пробягаха тръпки. Инстинктите й нашепваха да си тръгне незабавно, но докато погледът й обхождаше масивните каменни плочи по стените, назоваващи имената на онези, чиито кости лежаха зад тях, любопитството й постепенно се разбуди. Тук почиваха предци на рода Естбъри още от далечния шестнайсети век; съпрузи, положени заедно до края на вечността. Ребека стигна и до по-скорошните паметни плочи, заставайки пред тези на лорд Доналд и лейди Вайълет.
C>
#	ДОНАЛД ЧАРЛС ЕСТБЪРИ
#	р. 1 декември 1897 г. — п. 28 август 1922 г.
#	на 25 години
#	ВАЙЪЛЕТ РОУЗ ЕСТБЪРИ
#	р. 14 ноември 1898 г. — п. 25 юли 1922 г.
#	на 23 години
C$
	Полази я странна тръпка и прочете отново датата на смъртта на Доналд Естбъри. Беше починал толкова млад… и то само месец след Вайълет. Съвпадение ли беше? Изпита отчайваща нужда да разбере. До паметните плочи на Доналд и Вайълет се намираше тази на лейди Мод Естбъри, която бе надживяла сина си с цели трийсет и три години, умирайки на осемдесет и три през 1955-а. Беше погребана при съпруга си, Джордж, който беше починал цели четирийсет и четири години преди нея, през 1911-а. Най-скорошната каменна плоча беше тази на майката на Антъни:
C>
#	ДЕЙЗИ ВАЙЪЛЕТ ЕСТБЪРИ
#	р. 25 юли 1922 г. — п. 2 септември 1986 г.
#	на 64 години
#	АНТЪНИ ДОНАЛД ЕСТБЪРИ
#	р. 20 януари 1952 г. — п.
C$
	Втората дата под името на Антъни още не беше издълбана в камъка.
	Под него стоеше голяма ваза със свежи рози. Ребека приклекна и вдиша аромата им, чудейки се защо ли бащата на Антъни не беше погребан с Дейзи, майка му. Вместо това един ден костите на Антъни щяха да бъдат положени до нейните. Потрепервайки внезапно от хладния въздух в мавзолея, Ребека го напусна с един въпрос в ума си: защо преди двайсет и пет години Антъни бе избрал да бъде погребан заедно с майка си, вместо с жената, за която е можело да се очаква, че ще се ожени?
	Вървейки обратно към имението, Ребека за пореден път се замисли върху сексуалната ориентация на Антъни. А може би просто не се интересуваше и от двата пола и го знаеше още от самото начало.
	Каквито и да бяха сексуалните му предпочитания, посещението в мавзолея й бе изяснило едно нещо — животът беше твърде кратък, за да се тревожиш за последиците от решенията си. Затова когато Джак се върнеше от Лондон, Ребека щеше да му разкрие своето.


>>	29

	На следващата сутрин Ребека изпита вече познатото гадене и наченките на поредното главоболие. Изпи две таблетки ибупрофен с чашата чай от госпожа Треватън и слезе в гримьорната.
	— Пак изглеждаш уморена, Бекс — коментира Джеймс, докато вървяха заедно към гостната, където щяха да заснемат следващата сцена.
	— Просто не мога да се отърва от това главоболие — каза тя, — но иначе съм добре.
	— Знаеш ли, наистина мисля, че Стив трябва да извика доктора да те прегледа. Напоследък не си на себе си, скъпа.
	— Моля те, не казвай нищо — примоли му се Ребека. — Не искам да ме помислят за типичната американска хипохондричка.
	— Едва ли някой би си помислил подобно нещо, предвид настоящото ти състояние — опита да я успокои Джеймс. — Цялата си настръхнала, въпреки че тук е страшна жега.
	— Обещавам да се обърна към доктор, ако не се оправя скоро.
	— Между другото, кога ще се прибере любимецът ми Джак от Лондон?
	— Не съм сигурна. Разбрах, че добре сте си прекарали снощи — отвърна саркастично тя.
	— Да, така беше. Мой тип човек е годеникът ти. Но по отношение на алкохола съм готов да си върна думите за въздържанието на холивудските актьори. Пред Джак изглеждам като аматьор — завърши с усмивка той.
	След обяд Ребека беше свободна чак до вечерта, когато с филмовия екип щяха да се съберат на терасата за празнична вечеря по случай рождения ден на Робърт Хоуп. Затова слезе на долния етаж и се отправи безцелно към библиотеката. Влезе вътре, отиде до камината и впери поглед в портрета на Вайълет Естбъри над нея.
	— Да, приликата наистина е невероятна — обади се нечий глас зад нея.
	Ребека се обърна и видя Ари Малик да й се усмихва иззад високата облегалка на едно кожено кресло.
	— Изплаши ме, изобщо не те видях.
	— Извинявай. — Ари стана, отиде до нея и също вдигна поглед към портрета. — Очевидният въпрос е: имаш ли роднинска връзка с Вайълет Естбъри?
	— Както уверих Антъни, когато ми показа картината, родителите ми са от Чикаго и далеч не са заможни. Така че, доколкото съм запозната, нямаме роднинска връзка.
	— Е, при всяко положение клетият Антъни сигурно има чувството, че семейното му минало го преследва като призрак в момента — въздъхна Ари.
	— Да, снощи си говорихме и определено цялата тази история му влияе зле. Като че ли много цени спомените си за Вайълет и майка си Дейзи — каза Ребека. — С него ли имаш среща днес?
	— Вероятно ще се срещнем по някое време, макар че не съм го виждал, откакто пристигнах. Вчера ми се обади най-неочаквано с поканата да отседна в дома му, докато дойде време да замина за Индия. Естествено, госпожа Треватън не изглеждаше особено доволна от този факт, докато ме водеше към стаята ми.
	— Намери ли онова, което търсеше на територията на имението?
	— Видях достатъчно, за да се убедя, че прабаба ми наистина е живяла тук и че по-голямата част от историята й е вярна. Не съм дошъл тук да причинявам какъвто и да било смут, пък и Антъни разбираемо е много чувствителен що се отнася до разбулването на семейното му минало. Май смята, че имам някакъв скрит мотив.
	— Е, имаш ли?
	— Не — отвърна Ари, клатейки глава. — Интересува ме само дали прабаба ми наистина е живяла тук, в Естбъри Хол, и дали синът й наистина е починал в ранна детска възраст, както пише в смъртния му акт.
	— Смяташ ли, че Антъни знае повече, отколкото разкрива?
	— Понякога ми се струва, че е така, но от друга страна, когато му гостувах за вечеря, след като беше започнал да чете историята на прабаба ми, заяви, че не можел да понесе повече от нея и честно казано, му повярвах. Онези събития са били трагични за всички намесени — въздъхна Ари. — Всъщност смятам, че Антъни може да е прав във виждането си, че смъртта на баба му Вайълет и дядо му Доналд е донесла злата участ на рода Естбъри.
	— Ари, не знам цялата история, но от прочетеното дотук ми се струва, че вероятно връзката между Анахита и Доналд е стояла в корена на всичко случило се след това. Имам ли право?
	— Да — съгласи се Ари.
	— Не искам да се бъркам където не ми е работа, но от това следва ли, че двамата с Антъни имате далечна родствена връзка?
	— Сложно е, Ребека. Този въпрос отваря вратата към множество други.
	— Първият, който ми хрумва, е дали фактът, че е възможно да сте роднини, ти дава законови права върху имението — осмели се тя.
	— Дори не съм се замислял върху това — каза Ари с искрена изненада по лицето.
	— Е, може би Антъни се е замислял. Май не е зле да го увериш, че нямаш такива подбуди. Както виждаш, Естбъри Хол е животът му.
	— Права си. Откровено казано, Антъни ми е съвършено непонятен.
	— Може би темата, която отвори, е твърде болезнена за него. Миналото често е такова — отвърна Ребека.
	— Обещавам да не го притискам повече. Поне има някои неща, които мога да разследвам сам. Както и да е, стига сме говорили за мен и мистериите на миналото. Ти как си? Добре ли вървят снимките? — поинтересува се Ари.
	— Добре съм и да, снимките също вървят добре. Макар че ме измъчва жестока мигрена, откакто дойдох тук.
	— Странно. Имала ли си такива пристъпи преди? — попита той, гледайки я умислено.
	— Не, за пръв път ми се случва. Но съм решена да не позволявам на някакво си главоболие да съсипва престоя ми в Англия.
	— А как е годеникът ти?
	— В момента е в Лондон; говори с един режисьор за новия му филм. Ако трябва да съм откровена с теб, Ари, отношенията ни са доста обтегнати — сподели тя с въздишка.
	— Нали уж каза, че нещата помежду ви изглеждали по-добре, откакто пристигнал тук?
	Ребека поклати бавно глава.
	— Май така ми се е искало да вярвам. А и като че ли е време да започна да вярвам на собствените си инстинкти и сама да вземам решения.
	— Може да се каже, че току-що цитира стих от едно стихотворение, което прочетох наскоро. „Ако“ от Ръдиард Киплинг. Любимото на баща ми. Знаеш ли го?
	— Не — отвърна Ребека, — боя се, че не.
	— Е, прочети го някой път. Цялото е посветено на това, че трябва да бъдем верни на себе си.
	— Ще го намеря — каза тя. — Както и да е, най-добре да вървя. Тази вечер на терасата ще има голяма празнична вечеря в чест на режисьора ни и трябва да се подготвя.
	— Аз пък отивам да огледам местното гробище, за да видя дали случайно няма да намеря гроба на сина на Анахита, а после ще отскоча до Ексетър, за да проверя дали името му присъства в официалния регистър на покойниците. — Той тръгна към вратата и Ребека го последва.
	— Ще ме уведомиш ли, ако попаднеш на нещо? Може да ти прозвучи глупаво, но донякъде се чувствам като част от всичко това. Вероятно заради приликата ми с Вайълет. Познавала ли я е прабаба ти?
	— Да, очевидно я е познавала — отвърна Ари, докато излизаха от библиотеката и се отправяха към вестибюла. — Приятна вечер, Ребека, и ми обещай, че ако главоболието ти не отмине, ще се консултираш с доктор.
	— Добре. Благодаря.
	Ари я погледа как се изкачва с грациозна стъпка по главното стълбище. Разбираше защо Антъни бе толкова повлиян от присъствието й в имението. Дори той самият, страничният наблюдател, намираше приликата й с Вайълет за обезпокоителна. Освен това, независимо от всичките й успехи и слава, в Ребека се усещаше и вродена уязвимост. Ари имаше чувството, че съдбата я беше поставила тук, в Естбъри Хол, като невинна пешка в сложна игра на шах.
	Дори той самият — камо ли Антъни — не можеше да не отчете факта, че историята сякаш се повтаряше: Доналд и Антъни, неоженените наследници на Естбъри Хол, Вайълет и Ребека, красивите, богати американки, и те двамата с Анахита, чужденците, дошли от екзотична, далечна страна…
	Ари погледна нагоре, към големия централен купол, и се замисли, че ако Анахита беше тук, сред духовете, които по нейни думи я бяха ръководили през целия й живот, навярно сега наблюдаваше с интерес как новото поколение играчи изпълняваха ролите си в заплетената игра на живота.


	Въпреки че Ребека беше изпила толкова болкоуспокояващи, колкото бе посмяла, за да се пребори с главобола, рожденият ден на терасата й се струваше същинско изпитание.
	— Много си мълчалива, скъпа — отбеляза Джеймс, слагайки ръка върху рамото й. — Още ли ти е зле?
	— Добре съм, Джеймс, наистина. Благодаря ти за загрижеността.
	— Очакваме палавникът Джак да се върне по-късно тази вечер, нали така?
	— Мисля, че да, но не може да ми се обади, за да ми каже кога ще пристигне.
	— Трябва да се чувстваш горда, че си успяла да опитомиш такъв мъж, Бекс. Снощи в бара жените го нападаха от всички страни, а той не им обръщаше никакво внимание. Наистина те обича, скъпа.
	— Така ли смяташ?
	— Боже, и още как! — Джеймс отпи глътка шампанско. — Така де, аз самият трябва да намеря жена чудо, за да се обвържа с нея за цял живот.
	— Смятам, че мога да приема думите ти като комплимент — каза Ребека. — А сега мисля да се измъкна оттук и да отида да поспя. Ще се видим сутринта.
	Качвайки се по стълбите под звуците на смеха, отекващ откъм терасата, Ребека се замисли върху коментарите на Джеймс. Джак може и да я обичаше, може и да пренебрегваше набезите на други жени — засега, — но това не променяше факта, че имаше проблеми, които ставаха непреодолими, ако не се изправеше лице в лице с тях.
	А дали не го съдеше твърде строго?
	Твърде неразположена за подобни сериозни размисли, но и все така решена да обсъди нещата с него, Ребека се съблече и се хвърли в леглото. Отпи глътка от още топлия чай от лайка на госпожа Треватън, погледна часовника си и се зачуди къде, за бога, се губеше Джак. Изключвайки нощната лампа, донякъде се надяваше изобщо да не го види тази нощ, за да успее да поспи необезпокоявано.
	Някъде след полунощ Джак се появи в стаята й.
	— Здравей, миличка.
	Прекоси бодро стаята, целуна я и преметна ръце през раменете й. Миришеше на вкиснал алкохол и Ребека, на която и без това й се гадеше, извърна лице от него.
	— Добре ли си, Бекс? Имаш нездрав цвят.
	— От главобола е, чак ми се гади. Утре ще ме прегледа доктор, ако още съм така.
	— Да, правилно си решила. — Джак седна на ръба на леглото и взе ръката й в своята. — Горкичката ми тя — изгугука той. — Ей, дали не съм те забременил?
	— Не, Джак, това е невъзможно. Знаеш, че пия противозачатъчни.
	— Знам, но не би ли било прекрасно? Сигурно ще родиш най-красивото дете на света. И ако се окаже, че си бременна, бъди сигурна, че много ще се радвам. О, да. Крайно време е да стана татко.
	— Джак, почти сигурно е, че не съм — отвърна вяло Ребека. — Е, как мина срещата?
	— Чудесно. С режисьорчето се спогодихме идеално. След това отидохме на обяд и се отдадохме на мъжко сплотяване, така да се каже — обясни той с доволна усмивка на лице.
	— Е, кога ще разбереш дали си одобрен за ролята?
	— През следващите няколко дни. Така, отивам да покисна в оная стара вана в другия край на коридора, понеже тук си нямат душ. Божичко, колко откачено място. — Той я целуна по носа. — Ти си почини, докато ме няма.
	Ребека кимна и затвори очи, а Джак взе тоалетната си чантичка и излезе от стаята.
	Върна се след петнайсет минути и легна в леглото до нея.
	— Ще намериш ли енергията да си направим бебе тази вечер? — прошепна той, плъзвайки ръце по тялото й.
	— Моля те, Джак, наистина не ми е добре. Ще ме оставиш ли да поспя, ако обичаш?
	— Пак разваляш всичко. — Когато се надвеси над нея, за да я целуне, за свой ужас Ребека видя белия прашец от вътрешната страна на едната му ноздра. — Съжалявам, Бекс, но трябва да разбереш, че влизам в леглото на жена, толкова красива, че всеки мъж в западния свят мечтае да си легне с нея. Никак не е изненадващо, че ме възбуждаш.
	— Моля те! Казах ти, че не се чувствам добре и имам нужда от сън.
	— Извинявай — отвърна обидено той, а Ребека се отдръпна от него и изгаси нощната лампа.


	На сутринта Ребека помоли Стив да извика доктор. Тъй като не искаше да го посреща в леглото, където годеникът й лежеше в несвяст от злоупотребата с наркотици и алкохол, слезе мудно на долния етаж и седна да го изчака в гостната.
	Двайсет минути по-късно висок мъж на средна възраст с кожена докторска чанта влезе в стаята заедно със Стив.
	— Ще ви оставя насаме — каза организаторът от вратата, а докторът влезе и седна до нея.
	— Здравейте, госпожице Брадли. Казвам се доктор Трефусис. Какви оплаквания имате?
	Ребека му описа симптомите си, след което докторът я подложи на щателен преглед.
	— Така — каза накрая. — Пулсът ви е доста ускорен, а и кръвното ви е по-високо от нормалното. Но това често се дължи на стрес, особено когато човек има среща с непознат доктор, който трябва да изкаже диагноза — добави той с добронамерена усмивка.
	— Просто не разбирам, много рядко боледувам — каза тя с въздишка.
	— Е, за жалост, сме хора и се случва на всички ни. А сега ще ви помоля да ми дадете урина. Ще направя и няколко кръвни теста, за да отхвърля няколко вероятности. Но моля ви, опитайте да не се тревожите, госпожице Брадли. Почти със сигурност сте пипнала някакъв вирус. Нямате температура, но това може да е от ибупрофена, който ми казахте, че сте пили по-рано.
	Ребека отиде до тоалетната със стерилното бурканче, дадено й от доктора, и изпълни молбата му, а когато заби иглата във вената й, извърна поглед. Гледката й напомняше за майка й.
	— Така, готови сме. Това е номерът на мобилния ми телефон, в случай че се почувствате по-зле. Ще се свържа с вас веднага щом получа резултатите от тестовете. Но имайте предвид, че може да отнеме няколко дни. Дотогава искам да пазите леглото. Пийте много течности, вземайте ибупрофен при нужда и дано състоянието ви се подобри.
	— Да пазя леглото? Невъзможно! Снимачният ми график е пълен през следващите два дни, докторе, а нямам намерение да задържам снимките — каза ужасена от мисълта Ребека.
	— Не сте болна по своя воля, госпожице Брадли. В момента определено не сте в състояние да снимате каквото и да било. Нека говоря с младежа, който ме покани. Ще му обясня ситуацията. — Доктор Трефусис затвори чантата си и тръгна към вратата, но преди да излезе, спря, сякаш внезапно се беше сетил нещо. — Има ли някаква вероятност да сте бременна?
	— Пия противозачатъчно — отговори Ребека.
	— Въпреки това ще направим и тест за бременност от уриновата ви проба, за да изключим тази възможност със сигурност. Довиждане, госпожице Брадли.
	Ребека легна на дивана, чувствайки се зле _и_ гузна, задето се чувстваше зле в равни дози. Искаше й се да се върне в стаята си на горния етаж, да дръпне пердетата и да заспи. Но мисълта да се сблъска с Джак, докато беше толкова уязвима, не й се нравеше.
	Десет минути по-късно Стив влезе в стаята.
	— Така, всичко е уредено, скъпа. Говорих с Робърт и в момента пренареждаме графика, за да можеш да си починеш няколко дни и да се възстановиш.
	— Съжалявам, Стив, много ми е неприятно, че ви спъвам така.
	— Ребека, престани да си въобразяваш разни неща. Всички от екипа те харесват и вече видяха колко си всеотдайна и трудолюбива. Просто съжаляваме, че не се чувстваш добре. Както и да е, да се надяваме, че след няколко дни почивка ще си като нова.
	— Да — отвърна признателно тя. — Благодаря ти.
	— А сега защо не се качиш в стаята си, за да се опиташ да поспиш? — предложи Стив.
	— Джак още не се е събудил. Беше изтощен след пътуването си до Лондон. Ще постоя тук, докато се наспи.
	— Добре — Стив й хвърли странен поглед, — но ти си ни най-важна и искам да знам, че спиш на удобно място. Ще попитам госпожа Треватън дали не може да ни подсигури друга стая, която да използваш междувременно.
	Той излезе от стаята, а Ребека се сгърчи от срам. Не стига, че на нея самата й беше твърде лошо, за да работи, ами и спящият й приятел създаваше допълнителна пречка.
	— Здравей, гълъбче. — Госпожа Треватън пристигна в гостната няколко минути по-късно със състрадателен поглед в очите. — Как се чувстваш?
	— Ужасно — отвърна Ребека, изоставяйки сдържаността си пред майчинската фигура на икономката. Очите й плувнаха в сълзи и тя ги избърса с ръка.
	— Недей така, скъпа. — Госпожа Треватън сложи съчувствено ръка върху нейната. — Стив ми обясни положението, затова ти приготвих друга стая.
	Половин час по-късно Ребека вече лежеше в огромно легло с балдахин, докато госпожа Треватън кръжеше край нея с вода, чай и препечени филийки и дори няколко списания, с които да се занимава.
	— Мисля, че в няколко от тях има статии за теб — подхвърли шеговито тя.
	— Тази стая е прекрасна. Май току-що ме повиши — коментира Ребека с окаяна усмивка.
	— Хубава е, нали? Това е апартаментът на лейди Вайълет Естбъри и да ти кажа, през четирийсетте ми години в имението не съм настанявала никого тук. Господарят сам предложи да те поканя именно тук, когато го попитах къде предпочита да те сложа за тази сутрин. Стаята има най-хубавия изглед към градината и хълмовете в цялата къща и е единствената със собствена баня. Освен това отвъд онази врата има лична всекидневна и дори будоар — добави тя, сочейки.
	— Е, ще те помоля да благодариш на Антъни от мое име. Обещавам, че няма да се задържам тук; само докато Джак се събуди.
	— Ако бях на твое място, бих останала тук, докато не се почувствам по-добре. А сега поспи малко, скъпа.
	— Много ти благодаря за грижите.
	— Не ставай глупава, затова съм тук. — Госпожа Треватън й се усмихна и излезе от стаята.


	Ребека се събуди малко по-отпочинала и седна в леглото, пийвайки чая, който й бе донесла госпожа Треватън. Чак сега успяваше да огледа новата си стая. Беше й трудно да повярва, че е стояла необитаема толкова дълго време. Всичко в нея й се струваше безупречно — дори боята по первазите на дюшемето изглеждаше свежа. Очите й попаднаха върху излъсканата до съвършенство тоалетна масичка в стил ар деко, на която имаше шишенца парфюм и четка за коса; от едното ъгълче на трикрилото огледало пред нея висеше броеница. Ребека стана от леглото, отиде до нея, взе едното шишенце и го подуши. Познатият аромат на парфюма я стресна… беше същото леко, цветно ухание, което бе усещала няколко нощи в стаята си.
	Прекоси стаята с боси крака и влезе в банята. И тук цареше смайваща чистота. Ваната беше стара, но без нито следа от дългогодишната употреба, която личеше по всички други части от къщата. Дълга редица от гардероби с огледални врати заемаше цялото продължение на едната стена. Ребека отвори произволна вратичка и зърна внушителния брой красиви дрехи, старателно съхранени в прозрачни найлонови калъфи.
	— Дрехите на Вайълет — пророни тя.
	Затвори бързо вратата и се върна в спалнята, прекосявайки я до отсрещната врата. Отвъд нея се намираше малка, но стилно обзаведена всекидневна. Върху едно бюро бяха подредени снимки в сребърни рамки, от които я гледаше лицето на Вайълет — собственото й лице. До нея се виждаше красив млад мъж в официален костюм; вероятно беше Доналд, дядото на Антъни.
	Другата врата водеше към скромно обзаведена по-малка стая — мъжко помещение, очевидно недокоснато от женска ръка. Навярно виждаше личната стаичка на Доналд, оборудвана с тясно дървено легло, махагонов дрешник, скрин и препълнена библиотека. Ребека огледа заглавията по рафтовете — имаше какви ли не книги — от детски книжки до романи на Томас Харди. Един дебел том с кожена подвързия грабна вниманието й: на гръбчето му с релефни златисти букви бе изписано „Ръдиард Киплинг — Ако“. Спомняйки си, че едва вчера Ари й беше препоръчал стихотворение на име „Ако“, написано от прочутия автор, тя извади внимателно книгата. Предната й корица бе украсена със заплетен златист символ. Ребека седна на леглото и я отвори бавно. От вътрешната й страна имаше надпис с избледняло мастило:
C>
	Коледа, 1910 г.
	Скъпи ми Доналд, този изключително ценен подарък ми беше поднесен от Негово Височество махараджата на Куч Бехар, когато дойде време да отпътувам за Англия след петте ми години резидентство там. Поръчал я е специално за мен, тъй като знае, че Ръдиард Киплинг е любимият ми писател и поет. Книгата започва с красиво изписано стихотворение, но всъщност представлява дневник. Използвай я както желаеш.
	Твой любящ баща,
@	Джордж
C$
	Ребека си спомни една от каменните плочи в мавзолея — Джордж Естбъри беше починал само няколко седмици по-късно, през януари 1911-а.
	Тя отвори на първата пожълтяла страница и видя стихотворението, изписано на ръка, както бе пояснил бащата на Доналд, и разположено сред красива златиста украса. Прочете го и веднага осъзна, че не можеше да се сети за по-трогателен последен подарък от баща към сина му.
	Думите на листа, макар и прочетени сто години по-късно, успяха да насърчат дори нея. Тя стана с намерението да върне книгата на рафта й, когато едно мастилено петно в долната част на една от следващите страници я накара да обърне на нея.
	Седна отново и зачете първото попълнение в дневника, изписано с безупречен почерк.
C>
	Януари, 1911 г.
	Баща ми почина преди четири дни. Съобщиха ми новината в училище и се прибрах за погребението. Майка ми прекарва повечето си време в параклиса и настоява да ходим с нея. Честно казано, точно в момента не изпитвам силна вяра в НЕГО, но ще направя всичко по силите си да я утеша в скръбта й. Селина също е много разстроена. Съзнавам, че вече аз съм мъжът в къщата и трябва да съм смел и силен. Татко, липсваш ми ужасно и не знам как да утеша жените.
C$
	Останалата част от страницата беше празна, но като обърна, Ребека установи, че Доналд е продължил да води дневника си чак през 1912-а, вписвайки по нещо от време навреме през следващите три години, след което е започнал отново през февруари 1919-а — точно след края на Първата световна война, осъзна Ребека.
	Някой извика името й. Тя върна дневника на рафта и се върна в спалнята с бързи крачки.
	— Как се чувстваш, скъпа? — поинтересува се госпожа Треватън, която току-що беше влязла в стаята.
	— Малко по-добре.
	— Е, поне бузите ти са придобили малко по-здрав цвят. Ребека, Джак е буден и желае да те види. Казах му, че в момента спиш. Първо исках да те попитам дали си в настроение за посетители. — В очите на госпожа Треватън имаше разбиращ поглед.
	— Всъщност не съм — отвърна искрено Ребека.
	— Е, искаш ли да се погрижа да е зает до утре? Бих могла да му предложа да отиде до хотела в Ашбъртън с онзи актьор. Между другото по-рано днес господин Джеймс се поинтересува как си и ти пожелава скорошно оздравяване — добави тя.
	— Би било много мило от твоя страна. Но ако Джак излезе с Джеймс, вероятно ще се прибере късно. А…
	— Да, скъпа, знам — прекъсна я госпожа Треватън. — Не се безпокой, аз ще се погрижа за него.
	— Моля те, ако ти причинява грижи, изпрати го при мен.
	— Уверявам те, че съм се справяла с много по-тежки случаи през живота си — вметна ведро икономката. — Е, оставила съм ти вечеря и много вода. Също така и чаша топло мляко по настояване на господаря. Той също ти изпраща много поздрави и ти желае бързо възстановяване. О, и господинът от Индия, който ни гостува, също изяви голяма загриженост за теб и желание да те види — добави тя. — А аз ще се погрижа никой от обожателите ти да не те притеснява тази вечер. — Очите на госпожа Треватън просветнаха. — Ако имаш нужда от нещо, дръпни шнурчето на звънчето от онази страна на леглото ти.
	Ребека го погледна.
	— Още ли работи?
	— О, да, скъпа, работи — увери я госпожа Треватън. — А сега те съветвам да си вземеш една дълга вана и да си легнеш рано. Мога да ти донеса някои неща от предишната ти стая.
	— Благодаря ти. И си права, наистина имам нужда от малко спокойствие.
	— Знам, съкровище, личи ти. Както вече казах, остави нещата в мои ръце.
	Най-спонтанно Ребека отиде до госпожа Треватън и я прегърна.
	— Благодаря ти.
	Видимо изненадана и смутена от израза й на емоции, госпожа Треватън побърза да се измъкне от прегръдките й и тръгна чевръсто към вратата.
	— Лека нощ, скъпа, приятни сънища.
	— Благодаря.
	Поуспокоена от мисълта, че Джак нямаше да се появи всеки момент, Ребека си взе вана, после отново извади дневника от стаята на Доналд. Настани се в леглото и запрелиства страниците до края на Първата световна война. Първата описана случка беше качването на „А“ на кораба за Индия.
	„По всяка вероятност — помисли си Ребека — тук говори за Анахита.“
	Ако наистина беше така, то тази невинна наглед книга, крила се сред останалите десетилетия наред, може би съдържаше доказателствата, от които Ари се нуждаеше, за да потвърди историята на Анахита.
	Само след още две страници Ребека вече знаеше със сигурност, че въпросната „А“ наистина беше Анахита. Тя вдигна поглед към тавана и се усмихна иронично.
	— Ти доведе и двама ни тук, Ани, и ето, аз го намерих — прошепна тя и се настани удобно в леглото, позволявайки на редовете от дневника на Доналд да я пренесат в миналото…


>	Доналд
>	Февруари 1919 г.

>>	30

C>
	1 февруари
	Днес А. отплава с кораба, който ще я отведе до Индия. Не мога да опиша с думи тъгата си. Тази жена е съвършена във всяко едно отношение — сърдечна, мъдра, различна от всички други момичета, които някога съм срещал. Не знам как ще преживея без нея следващите няколко седмици. Утре трябва да се върна в Естбъри Хол, за да съобщя на майка ми, че се налага да продадем имението. Откровено казано, ме е страх да си помисля как ще реагира.


	19 февруари
	В Естбъри Хол съм. Майка ми все още отказва да излезе от стаята си, твърдейки, че умира от жестока болест, но докторът не открива нищо нередно. Всички обитатели на имението са наясно, че още се сърди заради брака на Селина и Хенри. Получих прекрасна телеграма от А., която преди три дни навърши деветнайсет години на борда на кораба. Любовните й думи ми вдъхват сили. До две седмици ще пристигне в Калкута. Дано да се прибере възможно най-скоро. Отговорих й с телеграма, в която й казвам колко много я обичам. Както и да е, днес вече ще говоря с майка ми, независимо от резултата. Нещата не може да продължават така.
C$
	Стисвайки зъби, Доналд почука на вратата на майка си. Дочу дрънченето на порцелан от другата й страна, последвано от немощно „Влез“.
	— Здравей, майко, позволяваш ли да дръпна едно от пердетата? Толкова е тъмно тук, че дори не мога да те видя.
	— Щом се налага, но имай предвид, че очите ме болят от светлината — отвърна Мод с треперлив глас.
	Доналд дръпна едно от пердетата и отиде до леглото на майка си.
	— Може ли да седна?
	— Издърпай си един стол. — Тя посочи мудно с пръстите си, отпуснати върху чаршафа.
	Доналд се подчини.
	— Как се чувстваш?
	— Все така.
	— Поне вече не си толкова бледа.
	— Вероятно е от ружа, който помолих да ми сложи Беси тази сутрин — отвърна рязко Мод. — Чувствам се по-зле с всеки изминал ден.
	Доналд вдиша дълбоко.
	— Майко, разбирам, че не си добре, но се налага да обсъдим едни важни въпроси.
	— Като например брака на сестра ти за онзи противен дребен французин? Баща ти сигурно се е обърнал в гроба си.
	Доналд се замисли за сърдечния си, любящ баща и си представи колко щастлив би бил, че Селина е намерила човек, с когото да сподели живота си след ужасната трагедия, която я беше сполетяла.
	— Стореното — сторено, майко. Никой от двама ни не може да направи нищо по въпроса. Селина е голяма жена и има право сама да решава.
	— Ако и ти не одобряваш постъпката й, защо ще присъстваш на мизерната им сватбица? — попита Мод. — Никой от висшето лондонско общество няма да я удостои с присъствие, бъди сигурен.
	— Тя ми е сестра, майко. И в интерес на истината харесвам Хенри. Мисля, че обича Селина и ще се грижи добре за нея и Елинор.
	— В такъв случай по кой въпрос искаш да говориш с мен? — промени темата Мод.
	Той свика всичката си смелост, за да й съобщи нужното.
	— Майко, имението е в тежка финансова криза и ако не направя нещо в най-скоро време, къщата буквално ще се срути край нас. Дотолкова сме потънали в дългове, че дори е възможно банката да я приватизира.
	Майка му не каза нищо, затова Доналд продължи напред.
	— Колкото и да е трагично, нямам друг избор, освен да я продам. И да се моля, че ще намеря купувач с достатъчно средства, за да види потенциала й и да се нагърби с реставрацията й.
	В този момент Мод стрелна очи към сина си. Дори в смътната светлина Доналд видя същинския ужас в тях.
	— Искаш да _продадеш_ Естбъри Хол?
	После отметна глава назад и прихна в смях.
	— Доналд, съзнавам, че къщата се нуждае от сериозни ремонти, но смятам, че преувеличаваш. В никакъв случай няма да я продадем! Родът ни живее тук от седемнайсети век!
	— Е, майко, прекарах последния месец в разговори с банкери, счетоводители и управници, всички от които пеят една и съща песен. Имението официално е в несъстоятелност, и толкова. Съжалявам, но така стоят нещата.
	— Доналд — гласът на Мод се извиси внезапно от дълбините на обезсилващата я болест, — мога да понеса много неща, но за нищо на света не бих се съгласила да продадем Естбъри Хол.
	— Майко — отвърна с възможно най-спокойния си тон Доналд, — навярно си спомняш, че преди три месеца, когато навърших пълнолетие, наследих имението. Затова аз решавам как е най-разумно да се постъпи. Колкото и тъжна и неприятна да е ситуацията за всички, трябва да го продадем. Другият вариант е съдебните пристави да ни го отнемат принудително.
	При тези му думи Мод се отпусна назад върху възглавниците и се хвана за сърцето.
	— Как може да си толкова жесток? Не те ли е срам да носиш такава новина на болна жена?! Имам ужасни болки в гърдите; моля те, извикай Беси, обадете се на доктора…
	Доналд я погледна и видя, че лицето й наистина бе придобило плашеща бледост.
	— Майко, моля те, не искам да те разстройвам, но наистина нямаме друг избор.
	Мод вече пъхтеше, мъчейки се да си поеме въздух. Доналд стана.
	— Ще извикам доктор Трефусис. Съжалявам, че те притесних така. — И той напусна стаята с безсилна въздишка.


	Доктор Трефусис дойде незабавно. Прегледа Мод, после се върна при Доналд, който чакаше тревожно пред стаята й.
	— Получила е нервен пристъп. Дадох й приспивателно лекарство и ще намина да я видя сутринта. Но за доброто на всички ни — натърти той — те съветвам да оставиш темата, която си подхванал по-рано, за друг ден.
C>
	10 март
	Получих телеграма от А., в която ме уведомява, че корабът е акостирал благополучно в Индия и тя вече пътува към двореца на Куч Бехар. Майка ми все още отказва да излиза от стаята си и да ме допусне в нея, затова кръстосвам имението с натежало от тревога и отчаяние сърце. Този следобед написах дълго писмо до А., за да се поуспокоя. Мрачната атмосфера, обзела Естбъри Хол, е напълно осезаема. Прислужниците винаги първи надушват неприятностите и май всички усещат, че нещо не е наред. Тази сутрин получих обаждане от един брокер на недвижими имоти. Имението е било оценено на отчайващо малка стойност, предвид всички ценни вещи в него. Но поне ще успея да погася банковия си дълг и да купя на двама ни с А. по-малка къщичка в провинцията. И една за майка ми.
C$
	Април настъпи и Доналд се радваше на слънчевите пролетни дни, които съживиха градината и накараха прещипа по хълмовете да разцъфне в искрящо жълто. Но една сутрин, докато извеждаше Глори от конюшнята, го връхлетя натрапчив страх. Почти месец не беше получавал вест от Ани, още откакто бе пристигнала в двореца на Куч Бехар. Като препусна с Глори по хълмовете, малки демони започнаха да дълбаят дупки в увереността му.
	Дали завръщайки се в Индия, не беше срещнала друг мъж? Все пак ставаше дума за красива, преуспяла жена — не принцеса, но аристократка с образование, поведение и интелект, които всеки мъж би намерил за привлекателни. Той самият беше английски лорд, да, но обеднял такъв, а след продажбата на Естбъри Хол щеше да остане и без свое кралство.
	През последния месец Доналд бе започнал да осъзнава, че образованието му го беше подготвило единствено да стане член на висшето общество и да ръководи владенията и персонала си. Освен ако не се върнеше в армията — която мисъл го ужасяваше, — какво щеше да прави с бъдещето си след продажбата на имението? Той слезе от коня при рекичката, където двамата с Ани си бяха приказвали онова първо лято, и легна на тревата, за да помисли.
	След преживяното във войната, не виждаше смисъл да живее идилично, без цел и посока. Освен това се чувстваше виновен — виновен, защото точно на него се падаше да заличи стотици години семейна история в Естбъри Хол. За пореден път се замисли дали наистина нямаше начин да спаси имението, но в главата му не изникваха осъществими идеи. Знаеше, че ако изобщо съществуваше някакъв шанс, щеше да го грабне, не само заради семейното си минало, но и защото така щеше да е полезен на обществото, давайки препитание на около двестате местни служители и живеещи в имението фермери. Освен това така щеше да помогне и на майка си, която, независимо от цялото си театралничене в момента, наистина щеше да е съсипана, ако се наложеше да напусне имението.
	Доналд стана и отново яхна Глори. Каза си, че просто ще трябва да приеме съдбата си и да се съсредоточи върху новото си бъдеще с Ани, в което рано или късно щеше да намери своята нова цел в живота.
C>
	15 май
	Вчера (най-сетне) майка ми излезе от стаята си. Но А. не ми е писала от почти десет седмици. Изпратих й безброй писма в двореца, но още нямам отговор. Къде може да е? Никога не съм се чувствал толкова потиснат. Може би ме е забравила. Може би и тя като приятелката си Индира е срещнала някой индийски принц и е избягала с него…
C$
	Доналд хвърли химикала, стана и впери мрачен поглед през прозореца на спалнята си. Слънцето се издигаше високо в небето и денят беше красив, но той не можеше да му се зарадва. Ужасни мисли за Ани и причините, поради които не му отговаряше, се рояха непрестанно в съзнанието му. А може би, разсъждаваше той, писмата й просто не го достигаха. Пощенските услуги между Англия и Индия бяха прочути с ненадеждността си. Въпреки това съзнаваше, че няма да му олекне, докато не получи вест от нея.
	Като слезе на долния етаж за закуска, намери майка си да се труди върху пълна чиния с бекон и яйца.
	— Радвам се да те видя толкова ведра, майко.
	С усилие извика стегната усмивка на устните си.
	— Е, знаеш как ми влияе зимата. Но лятото наближава и ме чака много работа.
	— Така ли? — учуди се Доналд, питайки се какво ли имаше предвид.
	— Да. — Мод му плъзна едно писмо през кухненската маса. — Едни стари приятели на баща ти попитаха дали ще е удобно да ни погостуват. Аз, разбира се, ги поканих.
	Доналд прочете писмото, на чийто плик имаше нюйоркски адрес.
	— Тук пише, че ще пристигнат след седем седмици. И кои са тези Дръмнър?
	— Ралф Дръмнър е главата на едно от най-старите и заможни семейства в Ню Йорк. Доколкото знам, е собственик на банка, а съпругата му, Сиси, съм запомнила като прекрасна жена. Освен това имат дъщеря, Вайълет, която ти е връстница. Обясниха ми, че в момента обикаля Европа, но ще се присъедини към нас по някое време през лятото.
	Доналд остана изненадан от видимия й ентусиазъм. Мод възприемаше повечето американци като „елементарни“ хора.
	— Е, щом се чувстваш достатъчно добре да посрещаш гости, майко, се радвам, че мисълта за срещата със стари приятели те е ободрила така.
	— Да, може да се каже. — Мод се усмихна доволно на сина си.
	Понеже рядко я виждаше в толкова добро настроение, Доналд реши да подхване темата за Селина.
	— Може би е добра идея да поканим и Селина, докато приятелите ти гостуват в имението. Сигурен съм, че на малката Елинор й липсват и баба й, и Естбъри Хол.
	— Както много добре знаеш, Доналд, докато е омъжена за онзи французин, сестра ти не е добре дошла в дома ми. Ясно ли е?
	Доналд въздъхна, съзнавайки, че като настоящият лорд Естбъри и законен собственик на имението имаше пълното право да пренебрегне желанието й и да покани сестра си, когато решеше.
	Но неизбежните последици от обезпокояването на майка му точно сега, когато изглеждаше толкова позитивно настроена, не бяха нещо, с което имаше сили да се бори в момента.
C>
	9 юни
	Отново ходих в Лондон на среща със семейния банков уредник.
	Още лоши новини — времето изтича и трябва възможно най-скоро да пусна имението за продажба. Освен това посетих старшата сестра от Лондонската болница в Уайтчапъл, която ми каза, че и тя не е получавала нито дума от Ани. Видях се със Селина за кратко и тя ми сподели, че срещнала Индира и новия й съпруг в Южна Франция. На тръгване от Париж през месец май Ани казала на Индира, че се връща директно в Англия. Вече наистина ще се побъркам от тревога. Какво ми остава без нея?


	14 юли
	Ралф Дръмнър и съпругата му, Сиси, пристигнаха в Естбъри Хол преди седмица. Струват ми се много симпатични и независимо от западналото състояние на къщата, са изключително щастливи, че гостуват в истинско имение, и то в присъствието на истински английски лорд. Сиси дори ми направи реверанс, като пристигнаха! Мисля, че Ралф Дръмнър е много по-хитър, отколкото изглежда. Очевидно е въшлив от пари; Сиси се облича по последна парижка мода и от глава до пети е окичена в диаманти. Ще останат тук два месеца, през които се надяват да „опознаят Англия“, както те се изразяват. Утре пристига и дъщеря им Вайълет. Още не съм получил новини от А. Сърцето ми бавно се вледенява, защото си представям една-единствена причина да не се е свързала още с мен.
C$
	— Семейство Дръмнър ще се върнат в три и половина за следобедния чай — обяви Мод. — Предлагам да го изпием на терасата. Предполагам знаеш, че отидоха да вземат дъщеря си от Лондон? Снощи е пристигнала от Париж.
	— Да, майко — отвърна разсеяно Доналд, ядейки закуската си.
	— Тъй като двамата сте почти връстници, ще съм ти благодарна, ако се присъединиш към нас, за да й правиш компания.
	Доналд сгъна вестника си и стана от масата.
	— Не се безпокой, ще се явя на парада.
	Същия следобед Доналд поязди из територията на имението. Поне фермерите, които посети, изглеждаха щастливи заради идеалните климатични условия, благоприятствали изобилна пшеничена реколта, която щяха да съберат до няколко седмици. Очакваха новината да зарадва и него; само че не подозираха какво им е приготвила съдбата.
	На хоризонта се беше появил потенциален купувач на имението. Господин Кингхорн, корнуолец по рождение, беше бизнесмен, чиито фабрики за добив на калай бяха процъфтели в периода на войната. Изглеждаше свестен и имаше огромно желание да се изкачи по обществената стълбица, сдобивайки се с Естбъри Хол. И щеше да го купи на безценица по простата причина че нямаше голяма конкуренция в тежките следвоенни години. Доналд още не беше приключил продажбата. Но поне, утешаваше се той, докато връщаше кобилата си на коняря, отправяйки се обратно към имението, знаеше, че Естбъри Хол вероятно щеше да бъде управляван по много по-ефективен и практичен начин под зоркото око на новия си собственик.
	Като влезе в градината, Доналд видя семейство Дръмнър и майка му да пият чай на терасата и осъзна, че е закъснял. Но беше по-добре да го гледат по панталони за езда, отколкото да понесе поредната доза недоволство от страна на майка му. Докато изкачваше стълбите, младата жена на масата хвана окото му. Мъжът в него веднага определи Вайълет Дръмнър като голяма красавица. Стройното й тяло беше облечено в симпатична лятна рокля, а русата й коса беше подстригана в модерна къса прическа. Като я доближи, видя искрящите й кафяви очи и съвършено оформени устни, разположени сред разкошна млечнобяла кожа.
	— Добър ден — каза Доналд, като доближи масата. — Майко, Ралф, Сиси, простете, че закъснявам, а вие, госпожице Дръмнър — добави той, обръщайки вниманието си към младата жена, — добре дошли в Естбъри Хол. Позволявате ли да ви наричам Вайълет?
	— Да, разбира се. — Тя се усмихна, разкривайки изящните си зъби.
	— Приятно ми е да се запознаем — каза той, сядайки на масата, и прислужничката се спусна да му налее чай. — Добре ли пътува, Вайълет?
	— Прекрасно — отвърна тя. — Досега не бях излизала от Лондон. Всички танцови забави, които посещавах в Англия в началото на лятото, се състояха в града.
	— Вайълет дебютира в нюйоркското общество миналата година — вметна Сиси.
	— Чудесно — коментира Мод, вдигайки веждите си почти незабележимо.
	— Хареса ли ти тукашният дебютантски сезон?
	— О, да! Срещнах се с толкова много интересни хора. Обожавам Англия — добави Вайълет с ведър нюйоркски тон.
	— Вайълет несъмнено беше принцесата на лондонския сезон — обади се Ралф. — Преследваха я цял куп млади благородници. Не отричай, Вайълет.
	— О, татко. — Бузите й поруменяха чаровно. — Всички момичета си имаха обожатели.
	— А някой младеж успя ли да спечели вниманието ти? — попита Мод.
	— Мисля, че още съм твърде млада, за да си избирам съпруг — отвърна дипломатично тя.
	— Яздиш ли, Вайълет? — поинтересува се Доналд, сменяйки темата.
	— О, да. Много често в Сентръл Парк, а и когато ходим в лятната ни вила в Нюпорт. Там си имам свой собствен кон.
	— В такъв случай трябва да ми позволиш да те изведа на езда в Дартмор.
	— Много бих се радвала, Доналд.
C>
	24 юли
	Тази сутрин отново водих В. на езда. Има техника, но язди като момиче, докато А. яздеше като мъж. Въпреки това е мила, интелигентна и добре образована, а възторгът й от Англия ме кара да се усмихвам. Освен това е много красива и понякога, като я гледам, си мисля в колко голям контраст са бледата й кожа и руса коса с екзотичния, смугъл вид на А. Поне присъствието й тук ми помогна да отклоня мислите си от А., тъй като естествената й енергия е заразна.
C$
	Доналд осъзна, че през последните две седмици в крачката му имаше малко повече живина. С типично американския си ентусиазъм семейство Дръмнър бяха разсеяли мрачната атмосфера, която тегнеше над имението напоследък. Майка му се беше оживила и даже беше поканила няколко от местните големци на официална вечеря. Дори прислужниците останаха доволни от допълнителната работа, която им създаваха гостите. Препускаха нагоре-надолу по стълбищата, подготвяйки ваните на двете американки и грижейки се за внушителните им гардероби. Коридорът на стаите за гости непрекъснато ухаеше на парфюма на Вайълет, деликатен и летен, като нея самата.
	Онази сутрин грейналите им лица го посрещнаха на масата, а после Ралф сподели разпалено за плана им да опознаят Корнуол през идните няколко дни.
	— Майко — обади се Вайълет, — би ли възразила, ако не ви придружа? Ейми Венабълс организира бал в Лондон и ми изпрати покана. Много ще се радвам да видя някои от английските ми приятели от дебютантския сезон поне още веднъж, преди да заминем за Ню Йорк.
	— Несъмнено, скъпа, но не можем да те изпратим в Лондон съвсем сама. Напълно изключено — отвърна Сиси.
	— Лондонският ни дом е свободен — обяви Мод. — Можеш да отседнеш там, Вайълет, скъпа.
	— Много мило от ваша страна, лейди Естбъри.
	— А ти не спомена ли, че трябва да пътуваш до Лондон през идните няколко дни, Доналд? — додаде Мод.
	— Ами… да, ще се наложи — отвърна неловко той; не искаше да прозвучи грубо.
	— Е, чудесно. Тъкмо ще може да ме придружиш на бала! Сигурна съм, че Ейми Венабълс не би възразила — каза Вайълет, плясвайки с ръце.
	— Прекрасна идея! — каза Мод. — Ето, въпросът е уреден. — Тя се усмихна на всички около масата.
	Слез закуска Доналд се оттегли в библиотеката с днешния „Таймс“, но така и не успя да се съсредоточи върху него. Въпреки че бяха минали цели пет месеца от последното писмо на Ани, мисълта да придружи Вайълет на бала го притесняваше. Но като че ли майка му го беше надхитрила и щеше да е невъзпитано от негова страна да откаже.
	Замисляйки се за пръв път върху внезапното оживление на майка си и необичайно приветливото й поведение, Доналд се зачуди дали спонтанното гостуване на семейство Дръмнър в имението наистина бе спонтанно. Все пак бяха видимо заможни, а и онзи ден Ралф бе споменал за тръстовия фонд, който Вайълет щеше да усвои, след като навършеше пълнолетие след три месеца — същата тази сума, разбира се, щеше да остане нейно притежание и след като се омъжеше.
	— Проклета да си, майко! — Доналд хвърли вестника на масата, стана и отиде до прозореца. Смъмри се за собствената си наивност; как не бе успял да види тънката мрежа, в която го беше оплитала майка му?
	— Няма да ти позволя да ме манипулираш — процеди той през стиснати зъби, гледайки парка, окъпан от меката светлина на топлото августовско слънце. Но Мод нямаше контрол върху едно нещо — чувствата на Вайълет към него. Като се имаха предвид богатството й, приветливият й характер и безспорната й красота, Доналд предполагаше, че може да притежава всеки мъж, когото си избереше. Едва ли щеше да прояви интерес точно към него. И все пак бе забелязал как му се усмихва изпод дългите си мигли, как с видимо желание приема всяка негова покана…


	По време на дългото пътуване с влак до Лондон, Вайълет бърбореше за живота си в Ню Йорк, красивата къща на Парк Авеню, където живееше с родителите си, и прекрасните неща, които бе видяла по време на екскурзията си из Европа.
	— Боя се, че ще ми е изключително трудно да се върна у дома. Повечето американци са толкова тесногръди — добави тя, сякаш тримесечните й преживявания в Европа я бяха направили гражданка на света.
	— Значи предпочиташ Англия? — попита от вежливост Доналд.
	— О, да, винаги съм била огромна почитателка на литературата ви. А и тукашната провинция е превъзходна. Всичко е толкова чаровно.
	Като пристигнаха в къщата на площада „Белгрейв“, прислужничката заведе Вайълет в стаята й на горния етаж, а Доналд отиде в гостната, където намери Селина да пише писмо на бюрото.
	— Доналд. — Лицето й се озари и тя стана да го прегърне.
	— Как си, Селина?
	— Току-що пристигам от шатото на Хенри във Франция. Той остана там, тъй като има малко работа. Двете с Елинор ще поживеем тук известно време, докато новата ни къща в Кенсингтън е готова да се нанесем. Чай?
	— С удоволствие — каза Доналд и седна в един стол, а Селина извика прислужничката със звънчето.
	— Е, как вървят нещата в Естбъри Хол? — попита го тя.
	— Ами, майка ни определено се възстановява; направо кипи от живот в сравнение с онзи момент, когато ти я видя за последно. — Доналд вдигна вежда многозначително.
	— Има ли някакъв шанс да ми прости в скоро време?
	— Откровено казано, не съм подхващал темата отдавна. Толкова е ведра напоследък, че не исках да развалям настроението й.
	— Пък и сигурно си бил зает да развеждаш младата си американска наследница по множеството забележителности на Девън.
	— Определено изпълнявам дълга си — съгласи се той. — Тази вечер трябва да я придружа на някакъв ужасяващ бал с всичките й приятелки дебютантки от породата инженю.
	— Харесваш ли Вайълет, Доналд? Нямам търпение да се запозная с нея.
	— Да, много мило момиче е. Но — лицето на Доналд помръкна, — предполагам разбираш, че не е нищо повече за мен.
	— Да, разбирам. Имаш ли вести от Ани?
	— Нито дума. — Той въздъхна. — Писах дори до Скотланд Ярд с молба да проведат разследване относно местонахождението й, но и те не откриха нищо. Буквално е потънала вдън земя.
	— Е, това е добре, нали? — утеши го Селина. — Поне можем да приемем, че не е мъртва.
	— Селина, може да е навсякъде. Възможно е дори да не се е върнала в Англия, както е казала на Индира. Всъщност започвам да си мисля, че е решила да остане в Индия и просто не е намерила смелост да ми го съобщи.
	Двамата се умълчаха замислено. Прислужничката влезе с подноса и Селина наля чай на двама им, наблюдавайки угрижено брат си.
	— Доналд, скъпи, не ми се иска да го казвам, но…
	— Знам, моля те, не го казвай — спря я той. — И аз самият започвам да осъзнавам, че май е дошло време да продължа напред.
	— Да, боя се, че е така — съгласи се Селина. — Знам колко я обичаше, но…
	— _Обичам_ — прекъсна я Доналд.
	— Да, колко я обичаш — поправи се Селина, — но така или иначе бракът ви нямаше да е лесен. Познаваш английското общество; двамата щяхте да бъдете низвергнати.
	— Това не ме интересува — заяви гневно Доналд. — В окопите стоях рамо до рамо с мъже с различни вероизповедания и цвят на кожата, а всички притежаваха еднаква храброст. И умираха в същите мъки като белокожите ни братя.
	— Е — отвърна с тих глас Селина, — похвално е, че нямаш расови предразсъдъци, но отлично знаеш колко малко хора разсъждават като теб.
	— Да не би да твърдиш, че Ани ме е напуснала, за да ме предпази от това?
	— Не, просто обмислям възможните причини. И съм не по-малко изумена от теб самия, че още не се е свързала с теб.
	— Искрено се надявам Ани да не е имала подобни съображения относно цвета на кожата си.
	— Доналд, миличък — опита да го успокои Селина, — не казвам, че ги е имала по отношение на теб, но може би по отношение на другите. Вземи собствената ни майка за пример. Ами ако бяхте си направили деца? Щяха да са смесени и…
	— Достатъчно! — Доналд блъсна чашата си в чинийката й на масата.
	— Извинявай. — Селина беше на ръба на сълзите. — Просто се опитвах да ти изброя трудностите, с които щяхте да се сблъсквате, ако планът ви беше проработил.
	— Никоя от тях нямаше да е от значение, ако бяхме заедно. — Доналд стана. — Ще отида да се преоблека за онова проклето парти.
	Той се качи в стаята си на горния етаж, просна се на леглото и зарови глава в ръцете си. Дали в теорията на Селина нямаше нещо вярно? Дали Ани не беше решила да се отдръпне от него, за да го спаси от собствените му действия?
	Доналд отказваше да повярва в това. Беше дал на Ани да разбере, че е твърдо против всякакви предразсъдъци.
	Размислите му отново и отново го навеждаха на едно и също заключение. Ани беше осъзнала, че не го обича толкова, колкото си е мислила преди. А може би просто обичаше някой друг мъж повече от него. Идеята го накара да изтръпне от ужас.
	В очите му запариха сълзи и за пръв път опита да си представи бъдещето без нея. И осъзна, че започва да губи надежда.


>>	31

C>
	25 август
	На снощния бал се забавлявах повече, отколкото бях очаквал. Срещнах двама стари приятели от „Хароу“, придружаващи две от момичетата. Много се зарадвах да ги видя и цяла вечер си разказвахме спомени от едно време. И двамата ще се женят в рамките на няколко седмици и ме поканиха на сватбите си. Естествено, не ми спестиха закачките относно В., наричайки ме късметлия, задето танцувах с най-красивото момиче в залата…
C$
	Вайълет реши да се задържи в Лондон по-дълго от първоначалните планове. Доналд също нямаше желание да се връща в Девън, където трябваше да съобщи на господин Кингхорн крайното си решение относно продажбата на имението, затова реши да поотложи неизбежното. Когато не придружаваше Вайълет на някой от множеството приеми и на разходки из Лондон, Доналд посещаваше клуба си на улица „Пел Мел“. Приятно му беше да се среща със стари познати и да си говорят до късно вечерта за войната.
	Все повече и повече осъзнаваше, че когато бе идвал в Лондон точно след Примирието, целият му свят се бе въртял около Ани и любовта му към нея. Нищо друго не бе имало значение, освен да бъде с нея, и не беше имал нито време, нито желание да се занимава с нещо различно. Сякаш бе живял в капсула. Но сега поне можеше да отвлича вниманието си от мъката по нея със социални контакти.
	Ако трябваше да е откровен, извличаше удоволствие от факта, че приятелите му завиждаха за Вайълет, която наистина се оказваше принцесата на лондонското общество. Беше красива, остроумна и, както установяваше Доналд, откакто общуваше с нея извън задушаващата компания на родителите й, имаше цветущ характер и пиперливо чувство за хумор.
	Дори той започваше да се чувства запленен от умението й да се весели и истинската наслада, която извличаше от живота. Докато Ани имаше философска, пламенна, тъмна натура, тази на Вайълет беше жизнерадостна, лекомислена и бодра. Освен това му правеше впечатление, че е безкрайно благородна по душа и често организираше трогателни изненади, за да зарадва множеството си приятели.
	Поканите за приеми и танцови забави валяха непрестанно и Вайълет беше добре дошла на всяка лондонска маса, а мъжете се състезаваха да сядат до нея, за да се насладят на компанията й. Доналд я съпровождаше по социални сбирки почти всяка вечер и, ако трябваше да е откровен, започваше да му харесва.
	Към края на нейния престой в Лондон ги поканиха на вечеря в дома на лорд и лейди Чарлсуърт, който се намираше в близост до Хайд Парк. Синът им, Хари, беше наследник на едно от най-големите и прочути имения в страната. Освен това беше изключително чаровен и надарен с обаятелен, темпераментен характер. Както обичайно, принцесата Вайълет бе настанена до младия си домакин и Доналд цяла вечер ги наблюдава как интимничат един с друг. Беше очевидно, че Хари е запленен от гостенката си, както и тя от него. Докато хапваха пудинг, остро собственическо чувство проряза сърцето на Доналд и за своя изненада той осъзна, че ревнува.
	Уплашен от внезапното си прозрение, Доналд потъна в мрачни размишления по пътя към дома. Вайълет беше в обичайното си ведро настроение и през цялото време бърбореше за Хари и поканата му да посети провинциалното му имение в Дарбингър след няколко дни, когато започваше ловният сезон.
	На следващата сутрин върху подноса във фоайето се появи писмо за Вайълет. На път към масата за закуска Доналд го взе и видя клеймото на семейство Чарлсуърт на гърба му. Същата вечер Вайълет не покани Доналд да я придружи както обичайно; вместо това дойде да я вземе една от приятелките й и Вайълет излезе в зашеметяваща нова рокля на Жан Пакен и опияняващ облак от парфюм. Доналд не успя да заспи, докато не чу леките й стъпки по стълбището в малките часове на нощта.
	На следващата сутрин Вайълет не слезе за закуска, но на обяд присъстваше на масата, прозявайки се през цялото време.
	— Добре ли прекара снощи? — попита я вежливо Доналд.
	— Прекрасно — отвърна замечтано тя. — Хари знае кои са най-добрите клубове в Лондон. Заведе ме на едно място, където свиреше страхотна джаз музика! Танцувахме цяла нощ. Представи си, щом сега ме болят краката. А и приятелите му са невероятни.
	— Пак ли ще се срещате?
	— Много се надявам. Толкова е забавен.
	— Е, аз трябва да се връщам в Девън. Да те оставя ли в Лондон? — предложи Доналд. — Струваш ми се повече от способна да се грижиш за себе си.
	Тя го погледна изпод дългите си мигли, внезапно придобила уязвимо изражение.
	— Не знам доколко ще ми е приятно да пропътувам целия път към Девън сама.
	— За нищо на света не бих помрачил настроението ти — отвърна той, чувствайки се двойно по-възрастен. — Какво ще кажеш да изберем компромисен вариант и да заминем за Девън в края на седмицата?
	— Да, би било идеално! Толкова хубаво си прекарвам в Лондон. Благодаря ти, Доналд.
	— Няма защо. Радвам се, че се забавляваш. А сега, ако нямаш нищо против, имам уговорка в клуба ми. — Доналд стана и тръгна към вратата, после спря и се обърна към нея. — Може преди да си тръгнем да ме заведеш на някое от хубавите места, които Хари знае.
	— О, Доналд, с най-голямо удоволствие!


	И внезапно нещата се промениха. В желанието си да забавлява Вайълет през следващите три вечери Доналд се научи да танцува на новата джаз музика, която вече беше нашумяла в Америка и започваше да придобива популярност даже в Англия. Прибираха се в къщата на площад „Белгрейв“ преди съмване, потни и хихикащи се като деца. Доналд я целуваше скромно за лека нощ в дъното на стълбището, а тя му се усмихваше и се отправяше към стаята си с естествено женствената си походка.
	На последната им нощ в Лондон, след като Вайълет се беше оттеглила в стаята си, Доналд влезе в гостната, за да си налее чаша бренди. Отпи глътка, замисляйки се, че тази нощ бе искал да я целуне истински. С въздишка установи, че всъщност нямаше търпение да отпътуват за Девън на сутринта, за да си върне пълното й внимание.
	— Ани — прошепна той на въздуха, отпускайки се гузно в креслото. — Прости ми!
	По време на пътуването към Девън Вайълет, очевидно изтощена от бурния лондонски живот, спа почти през целия път, а Доналд се възползва от свободното време да подреди чувствата си.
	Не можеше да прецени дали нарастващото му увлечение по Вайълет беше просто резултат от тъгата му по Ани, но нямаше как да пренебрегне факта, че от красивите й очи надничаше друг ключ към бъдещето му. Ако продадеше Естбъри Хол, щеше да остане без цел в живота си. При първоначалните му размисли по този въпрос Ани неизменно бе присъствала в уравнението и мисълта да започне живота си отначало с нея му беше давала надежда. Но сега, помисли си с въздишка Доналд, ако продадеше имението и останеше сам, какъв смисъл щеше да има животът му?
	От друга страна, нима щеше да е лошо, ако се оженеше за Вайълет, към която беше привързан и която несъмнено щеше да съживи Естбъри Хол с парите си, темперамента си и социалните си връзки?
	А и може би, продължаваше с размислите той, Селина бе права до известна степен. В няколкото месеца след войната Доналд се бе чувствал психически и емоционално съсипан, белязан от ужасяващите неща, на които бе станал свидетел. Споделянето на болката с друг потърпевш безспорно му беше помогнало. Но в дългосрочен план… Доналд впери поглед през прозореца на влака и си зададе един директен въпрос: Бяха ли имали шанс изобщо? Или просто бе живял в заблуда?
	Освен това призна пред себе си, че през последния месец в Лондон беше извлякъл истинско удоволствие от срещата с някогашния си свят. Колкото и безсмислен да му се струваше понякога, поне се чувстваше част от него. Беше сигурен, че никога няма да обикне друга жена, както обичаше Ани, но нима някой от неговата класа можеше да се надява на брак по любов? Случаят на родителите му определено не беше такъв — двамата просто бяха сключили успешно партньорство.
	А и дори не можеше да си мечтае за по-красива съпруга, размишляваше Доналд, наблюдавайки спящата Вайълет от другата страна на масата в купето им първа класа. Едва ли щеше да му е особено трудно да прави любов с нея. Безспорно вече я желаеше физически.
	Разбира се, беше наясно, че има голяма вероятност Вайълет да отхвърли предложението му. Той беше само един от множеството й обожатели, и то почти обеднял такъв.
	Докато влакът стигна до Ексетър, Доналд вече беше взел решение.


	На вечеря семейство Дръмнър говориха за прибирането си у дома след седмица.
	— Много ще ни е тъжно да напуснем английските брегове. Нали, Вайълет? — попита Сиси дъщеря си.
	— Безкрайно тъжно — съгласи се Вайълет с въздишка. — Толкова ми харесва тук.
	— А и Англия определено ти понася добре — чу се да казва Доналд с усмивка.
	По-късно, докато с Ралф Дръмнър се наслаждаваха на бренди и пури в библиотеката, Доналд свика куража си да изрече намислените думи.
	— Господин Дръмнър…
	— Моля ви, лорд Естбъри, викайте ми Ралф.
	— В такъв случай и ти трябва да ми викаш Доналд — отвърна той. — Ралф, едва ли ти е убягнало колко съм се привързал към Вайълет.
	Ралф вдигна едната си вежда.
	— Така ли? Значи явно взаимоотношенията ви са достигнали друго ниво през изминалия месец.
	— Да, може да се каже — потвърди Доналд. — Вайълет е необикновено момиче и — Доналд подбра внимателно следващите си думи, — успя да спечели симпатиите ми в много отношения.
	— Наистина е необикновена. — Ралф проучи лицето му с поглед. — Освен това е притежателка на доста солидно наследство. Предполагам разбираш, че не искам никой да се възползва от нея.
	— Напълно те разбирам — побърза да се съгласи Доналд, — и мога да те уверя, че подобно нещо не ми е в природата.
	— Въпреки че в момента семейството ти се нуждае от стабилна финансова инжекция? — погледна го изпитателно Ралф. — Повярвай ми, Доналд, не съм нито сляп, нито глупав. Отделих малко време да огледам имението и видях със собствените си очи от колко пари се нуждае, за да се върне към някогашния си блясък.
	— Ралф, прости ми, но ти говоря за чувствата си към дъщеря ти, не за финансовото си положение — отвърна с уравновесен тон Доналд. — Истината е, че вече съм намерил купувач за имението и в момента сериозно обмислям да приема офертата му.
	При тези му думи по изражението на Ралф се изписа искрено изумление.
	— Сериозно ли? Готов си да продадеш наследството си, историята на собственото си семейство? Това място, което, ако не греша, принадлежи на рода ти още от седемнайсети век?
	— Ако се стигне дотам, да. Понастоящем имението е като въже около шията ми и ако не успея да намеря средства, с които да изплатя дълговете ни и да го реставрирам, предпочитам да постъпя реалистично и просто да го продам.
	Ралф се умълча и Доналд усети, че премисля нещата.
	— Къде ще живееш, ако продадеш имението?
	— Нямам представа, но откровено казано, за мен е по-важно да подсигуря на двама ни с майка ми и на бъдещото ми семейство финансова сигурност.
	— Явно съм те подценявал, млади момко. Всеки божи ден взимам трудни финансови решения, които в никакъв случай не бива да бъдат повлиявани от човешки емоции. През годините съм срещал малко хора, които успяват да подходят прагматично към подобни трудности. Особено когато са свързани със семейния дом.
	— Мога да те уверя единствено, Ралф, че в края на тази седмица имам среща с господин Кингхорн, потенциалния ми купувач. Възнамерявам да му дам окончателното си решение.
	— Което е да продадеш имението?
	— Да — отвърна Доналд. — Направо казано, нямам друг избор.
	— Но това ще разбие сърцето на майка ти.
	— Както сам каза, не бива да позволявам на емоциите да повлияват решението ми. Трябва да действам прагматично.
	— Споменал ли си за тази ситуация на Вайълет? — попита Ралф.
	— Не, подхождам с увереността, че ако избере да се омъжи за мен, ще ме обича достатъчно, че да не я интересува къде бихме живели.
	Доналд се усмихна на собственото си изказване.
	— Разбира се — съгласи се Ралф след кратка пауза. — Но след като изплатиш дълговете си, ще ти остане ли нещо от продажбата на Естбъри Хол?
	— Достатъчно да купя сносна къща в провинцията и да запазя лондонския ни дом.
	— Разбирам.
	— Надявам се, че това би задоволило бъдещите нужди на дъщеря ти — добави Доналд.
	— Да приемам ли, че искаш ръката на дъщеря ми?
	— Да — потвърди Доналд. — Но след този ни разговор, ще разбера, ако сметнеш за неразумно да ми я дадеш. Все пак не мога да й предоставя онова, което много от другите й обожатели биха могли.
	— Е, чуй, синко, независимо от нещата, които ти казах преди малко, дори аз съм наясно, че парите не са най-важният аспект на въпроса. За мен са важни сърцето и бъдещето на дъщеря ми. Разкрил ли си й чувствата си?
	— Не, сметнах, че е неуместно преди да съм разговарял с теб.
	— Е, Доналд, определено ми даде сериозна тема за размисъл. Но мисля, че в крайна сметка решението е на Вайълет.
	— Тоест имам разрешението ти да я попитам?
	— Да. Но предпочитам да не й споделяш за намеренията си да продадеш Естбъри Хол. И двамата знаем, че това няма да се случи, ако тя приеме предложението ти. Аз съм баща и искам момиченцето ми да получи най-доброто от живота — Ралф пресуши чашата си и впи сериозен поглед в Доналд. — Млади момко, трябва да ти призная, че не знаех какво да мисля за теб, но прямотата ти ме спечели. Смятам, че би станал добър съпруг на дъщеря ми.
	— Благодаря ти, Ралф. Радвам се, че мислиш така.
	— Ако момичето ми е щастливо, и аз ще съм щастлив. А сега какво ще кажеш да се присъединим към дамите в гостната?
	Може би беше емоционална осмоза, но и трите жени ги погледнаха с очакване, като се върнаха в стаята.
	— Готов съм за лягане. Сиси, ще ме придружиш ли? — натърти Ралф на жена си.
	— Разбира се — отвърна Сиси и целуна Вайълет за лека нощ, преди да излезе от стаята.
	Мод последва примера им, пожелавайки на Вайълет и Доналд приятни сънища.
	— И така — каза неловко Доналд, когато най-сетне останаха насаме.
	— И така — повтори Вайълет.
	Доналд седна в стола срещу нея.
	— Знаеш ли, току-що казвах на баща ти колко ще ми липсва компанията ти, когато се върнеш в Ню Йорк идната седмица.
	— Наистина ли? — попита учудено Вайълет. — О, боже!
	— Да, наистина. Навярно си забелязала, че през последния месец се привързах дълбоко към теб.
	— О, много мило от твоя страна, Доналд, благодаря ти.
	— И току-що обсъждах с баща ти дали няма начин да те убедя да останеш по-дълго.
	— Като например?
	— Ами… — Доналд си пое дълбока глътка въздух. — Вайълет, ще разбера, ако сметнеш предложението ми за неуместно, тъй като нямам представа какви чувства изпитваш към мен. Но аз самият установих, че се влюбвам в теб. Затова се питах дали… ъм… би приела да станеш моя съпруга?
	Тя го погледна с лека усмивка върху устните си.
	— Доналд Естбъри, брак ли ми предлагаш?
	— Да, и се извинявам, ако звуча малко нескопосано. Не правя подобни неща всеки ден, да ти кажа. — Доналд вдиша дълбоко още веднъж и падна на коляно пред Вайълет. Взе ръцете й в своите. — Вайълет Дръмнър, питам те дали си съгласна да ме направиш най-щастливия мъж на земята, като се омъжиш за мен.
	Тя го гледаше, без да му отговаря.
	Засрамен и посмутен от спусналото се помежду им мълчание, Доналд продължи:
	— Напълно ще разбера, ако някой друг е откраднал сърцето ти и обещавам да приема отказа ти като мъж.
	При тези му думи Вайълет отметна глава назад и прихна в смях.
	— За Хари Чарлсуърт ли говориш?
	— Да, в интерес на истината, за него говоря — отвърна той с напълно сериозен тон.
	— О, Доналд, прости ми. — Вайълет опита да се съвземе. — Хари не проявява абсолютно никакъв романтичен интерес към мен. Всъщност не проявява интерес към което и да било момиче, ако разбираш какво се опитвам да ти кажа.
	— Искаш да кажеш, че е гей?
	— Ами да! Разбира се. Не е ли очевидно?
	— Не и за мен.
	— Както и да е — продължи Вайълет, възвръщайки си хладнокръвието, — Хари несъмнено ще си остане един от най-добрите ми приятели в бъдеще. В интерес на истината с него доста си говорихме за теб. — Очите й внезапно придобиха сериозен вид. — Каза ми, че си тъмен субект.
	— Така значи?
	— О, да, очевидно миналата година в Лондон се носела някаква мълва за теб.
	— Наистина?
	— Да, нещо за мистериозна жена, която си криел.
	— Божичко. — Доналд даде израз на откровената си изненада. — Не знаех, че някой е наблюдавал действията ми толкова отблизо.
	— Доналд Естбъри! — нахока го тя. — Ти си благородник, и то добра партия за женитба. Естествено, че хората те наблюдават. Затова, преди да ти дам отговора си, искам да знам дали е истина. Имаш ли тайна любима?
	Доналд опита да измисли красноречив отговор, съзнавайки колко важно беше в случая.
	— Имаше жена, с която бях много близък, да. Но ти се заклевам, Вайълет, всичко приключи отдавна.
	— Сигурен ли си?
	— Напълно. — За пръв път Доналд наистина повярва в това.
	— Е, да си призная, изненадана съм от предложението ти. Имах чувството, че изобщо не представлявам интерес за теб — сподели Вайълет.
	— Така ли?
	— Да, все пак — бузите й поруменяха чаровно, — вероятно си усетил още преди време, че аз самата бях започнала да се увличам по теб.
	— В такъв случай въпросът е още ли изпитваш подобни чувства?
	— Ах, Доналд! Как може да се съмняваш в това? През последните няколко седмици направих всичко по силите си да ти го демонстрирам. Наистина ли не си забелязал нищо?
	— Ако трябва да съм откровен, реших, че си се влюбила в приятеля ни Хари Чарлсуърт.
	— Не, глупчо такъв! През повечето ни време заедно му се жалвах, че _ти_ не ми обръщаш внимание. И то при положение че цял Лондон знае колко съм влюбена в теб.
	— Наистина ли си влюбена в мен? — попита смаяно Доналд.
	— Разбира се, и то още от първия момент, в който те видях да стъпваш на терасата по панталони за езда! — Тя сведе кокетно очи.
	— Е, да разбирам ли, че ще обмислиш предложението ми да станеш моя съпруга?
	— Да. Всъщност много бих се радвала да ти дам отговора си още на мига: да.
	— В такъв случай и аз се радвам. — Доналд вдигна Вайълет и я прегърна. — Е, щом можем да се считаме за сгодени, позволяваш ли да те целуна?
	— Мисля, че да, но все пак трябва да те попитам още нещо: ще получа ли пръстен?
	— Вайълет — втрещи се Доналд, — на горния етаж е, мога да отскоча още сега. Аз…
	Вайълет долепи пръст до устните на Доналд.
	— Тихо, просто се шегувах.
	Тогава Доналд докосна с устни нейните, които бяха меки и топли. Не изпита онази бурна страст, която винаги пламваше помежду им с Ани, но осезаемото й желание го удовлетвори. Накрая се откъсна от нея и вдигна брадичката й, за да я погледне в очите.
	— Е, какво ще кажеш утре да съобщим на останалите, че лорд Естбъри е намерил бъдещата си „лейди“?
	— Би било прекрасно. Но едва ли ще останат изненадани. С другите дами предположихме, че причината с татко да пиете толкова време брендито си е, че си искал ръката ми от него. Родителите ми несъмнено ще са щастливи. Майка ми знае какво изпитвам към теб, а от внезапното желание на татко да си легне толкова рано ми става ясно, че не е възразил, когато си го попитал. А щом татко е доволен, мисля, че работата е опечена.
	— Е, май така изглежда — отвърна Доналд, усмихвайки се заради избора й на думи. После се прозя внезапно. — Извинявай, Вайълет, капнал съм от умора. Сигурно е от напрежението около разговора с баща ти. Ще си лягаме ли? — Той й предложи ръката си и тя пъхна фините си, хладни пръсти в неговите. Излязоха от гостната, стигнаха до вестибюла и се спряха под стълбището.
	— Не мога да повярвам, че това ще е новият ми дом — каза с удивление тя, вдигайки поглед към внушителния купол над себе си. — Но май плаче за пребоядисване, не смяташ ли? — попита тя, докато се изкачваха бавно по стълбището.
	— Определено.
	— А и се обзалагам, че няма централно отопление и сигурно става много студено през зимата.
	— Отново си права — потвърди той, като достигнаха върха на стълбището. — Е, лека нощ, красива ми Вайълет.
	— Лека нощ — отвърна тихо тя и се обърна да тръгне по коридора към стаята си.
	Доналд се завъртя в обратна посока и тръгна към своята. Като влезе вътре, седна на тясното легло и впери поглед през прозореца, към облятото в лунна светлина небе.
	— Ани, където и да си, моля те, знай, че ще те обичам вечно. Прости ми.
	После зарови лице в дланите си и зарида.


>>	32

C>
	30 септември
	Родителите на В. скоро ще заминат за Ню Йорк. Татко Дръмнър има бизнес ангажименти — вероятно да брои милионите си. Вайълет ще остане в имението, за да помогне на майка ми в организацията на сватбата. Ако съм се надявал на скромно събитие, ще остана разочарован. Като се има предвид колко гости е решила да покани В., всички ще решат, че е кралска сватба. Слава богу, че татко Дръмнър е развързал кесията за малкото си момиченце. Снощи ме извика в библиотеката за разговор на четири очи…
C$
	— Е — подхвана Ралф, след като си наля голямо бренди, седна в едно кресло и запали пура, — сърцето ми се стопля, като виждам малкото ми момиченце да сияе от радост.
	— Ще направя всичко по силите си, за да се уверя, че ще си остане така, сър — каза Доналд, сядайки срещу него.
	— Добре, да обсъдим подробностите — в частност въпроса за наследството на Вайълет. Ще го усвои след шест седмици, на двайсет и първия си рожден ден. Сумата е солидна, но съм наясно, че голяма част от нея ще отиде по погасяването на дълговете ви и ремонтирането на бъдещия й дом.
	— Ралф, както ти казах още вечерта, когато поисках ръката на Вайълет, ако тези обстоятелства те притесняват, съм готов да съобщя на господин Кингхорн, че имението е негово. Може да се преместим в много по-малка къща.
	— Както сам се досещаш, млади момко, косата на дъщеря ми ще настръхне при мисълта — отвърна Дръмнър. — Да говорим сериозно: искам да знам колко точно дължите. Към тях трябва да добавим още петдесет хиляди за интериора. Сам ще се убедиш, че дъщеря ми е свикнала само на най-хубавото. Ще ми предоставиш ли цифрата, синко?
	— Ще направя каквото мога да ти дам някаква представа — съгласи се Доналд.
	— Е, не се стеснявай. Вярвам в уреждането на нещата още от самото начало и искам Вайълет да живее в най-хубавата къща в цяла Англия. Колкото и средства да са необходими, уверявам те, мога да ги уредя. И да ги надхвърля — добави Ралф. — Инвестициите й пожънаха страшни успехи след войната. Вайълет е много богата жена. От теб искам единствено да направиш момиченцето ми щастливо. Ако ме разочароваш, ако кръшкаш — знаеш какво имам предвид, — няма да съм доволен. Разбираш ли ме?
	— Да — потвърди Доналд, установявайки, че Ралф Дръмнър определено не се боеше да загърби и етикета, и емоциите.
	— Ако мислим еднакво, нямам нищо против този брак. Е, може да се каже, че ти е възложен проект, а тъй като аз ще пиша чековете като съветник на Вайълет, предлагам да започнеш с изчисляването на сумите възможно най-скоро.
	— Разбира се.


	Докато Доналд разузнаваше колко средства щяха да са му необходими за възстановяването на старата сграда, Вайълет се занимаваше с интериорния дизайн. Домът им се напълни с мостри на платове за пердета и лондонски търговци, предлагащи съвременни мебели, пъстроцветни килими, абажури и нови дюшеци за всички легла, които Вайълет настояваше да изпробват заедно с Доналд.
	— Все пак ще ни гостуват приятели през уикендите, а не може да ги поканим на толкова неудобни дюшеци. А и сигурно са пълни с разни гадинки. — Вайълет изтръпна и стана от дюшека, сложен на пода в гостната. Грабна мостра от златист жакард и я вдигна до прозореца. — Не смяташ ли, че този цвят ще стои превъзходно тук? Ще придаде такава топлина на стаята. Или пък — тя наложи парчето плат върху русите си коси — да ушият булчинското ми було от него? — Тя отиде при него и го целуна нежно по бузата. — Ще е прекрасно, ако успеем да приведем къщата в спретнат вид, преди сватбените гости да заприиждат.
	Доналд знаеше, че ако някой бе способен да въдвори ред в дома му толкова бързо, това беше Вайълет. Из цялото имение вече стърчаха вдигнати подови дъски и водопроводчици и електротехници прокарваха централно отопление и съвременно осветление. Художници се събираха и обсъждаха мащабната мисия по украсяването на стаите след извършването на основните ремонти. Доналд изпращаше безбожните сметки по пощата или телеграфа на Ралф. Досега не беше получил никакви възражения.
	Вайълет вече беше наела интериорен дизайнер на име Винсент Плезънс, препоръчан й от някоя от модерните й лондонски приятелки. Доналд лично не можеше да понася Винсент, който сновеше из имението му и възхваляваше пред Вайълет представата си за новия вид на Естбъри Хол.
	— Божичко — каза Мод на закуска една сутрин, докато Вайълет и Винсент умуваха как да преустроят главната спалня. — Не е ли чела приказката за новите дрехи на царя? Доналд, ако не внимаваш, онова гнусно малко човече ще те сложи да спиш нощем в будоар на проститутка.
	— Предупредих го да не докосва моята стая, майко. Казах му, че си я харесвам такава.
	— Дано те послуша. Вайълет предложи да поканим Винсент и в Дауър Хаус, за да я „обнови“, преди да се нанеса там. Естествено отказах. Харесва си ми и така.
	Сватбата щеше да се състои в началото на април, 1920-а. Доналд избяга в Лондон, оставяйки Вайълет да организира ремонтните дейности и церемонията. Бъдещата му съпруга беше неуморна в желанието си да не пропусне дори най-малката подробност и Доналд реши, че е най-разумно просто да напусне сцената.
	В клуба си получи множество потупвания по гърба и бутилки шампанско.
	— Качествена жена си намерил, приятелю!
	— Ще върти и теб, и всички в Девън на малкото си пръстче!
	— Ненадмината хубавица е, нямам търпение да я видя на сватбата, предполагам ти също, а?
C>
	14 октомври
	Миналия уикенд се върнах в Девън, за да обсъдя с управника на имението от какво оборудване се нуждае. Домът ми гъмжи от търговци и работници, а В. се разпорежда като същинска кралица. Възхищавам й се; упоритостта й и отказът да приеме „не“ за отговор са толкова неанглийски. Но честно казано, понякога се питам дали не обича Естбъри Хол повече от мен самия…
C$
	Семейство Дръмнър дойдоха от Ню Йорк за Коледа и Доналд веднага разбра, че са впечатлени от намесата на дъщеря им. Доналд бе отказал да коментира килима, който беше избрала за гостната. Състоеше се от осемнайсет леопардови кожи, съшити една за друга от прочут италиански дизайнер. Въпреки това не успя да сдържи усмивката си, като видя изражението на Мод при първата й среща с модното чудо.
	— Какво ще кажеш, майко? — Вайълет вече беше започнала да се обръща към нея така.
	— Е, аз самата не бих избрала точно такъв — отбеляза сравнително тактично Мод.
	— Приказен е, скъпа — коментира Сиси, сядайки на тапицирания с червена кожа диван. — Създала си много уютна атмосфера.
	— На теб харесва ли ти, Доналд? — обърна се тревожно към годеника си Вайълет. — Животинските кожи са последният писък на модата.
	— Мисля, че е… удивителен — отвърна дипломатично той.
	Планът беше по-голямата част от строителните работи да се предприемат, докато Доналд и Вайълет бяха на дългото си сватбено пътешествие след венчавката през април. Първо щяха да минат през Ню Йорк, за да представят Доналд на тамошното висше общество. След това, тъй като Вайълет беше изявила огромно желание да се върне в Европа, щяха да си наемат вила в Италия, където да прекарат лятото.
	— Представи си колко ще е романтично да се разхождаме сами из Венеция — беше възкликнала Вайълет, когато му беше предложила идеята си.
	Като познаваше Вайълет, на Доналд не му се вярваше да останат сами за дълго. Вече беше споменала за свои приятели, които щели да летуват наблизо. Той самият обаче не беше голям любител на бурния социален живот, затова силно се надяваше, като се върнеха в Естбъри Хол след медения си месец, Вайълет да се поукроти. Но остави и тази надежда, когато през уикендите започнаха да се точат върволици от лондонските й приятели и по коридорите ехтяха смях и музика от грамофон.
	— Трябва да наемем повече прислужници, Дони — обяви Вайълет една февруарска сутрин, когато и последните гости си тръгнаха след един особено шумен уикенд. — Настоящата прислуга просто не може да се справя.
	— Разбира се — отвърна той, после изведе Глори на езда по хълмовете. Седна на любимото си място край реката, треперейки в мразовития утринен въздух, и се зачуди дали някога щеше да намери смелостта да й откаже. Нима можеше, при положение че тя плащаше за всичко?
	Студът не му позволи да остане дълго време на едно място, затова Доналд стана и закрачи напред-назад, питайки се _какво ли_ щеше да остане от някогашния Естбъри Хол, след като Вайълет си свършеше работата. В момента беше съсредоточила вниманието си върху нова декорация на стените. Тази сутрин дори бе изразила неодобрение относно семейните портрети край стълбището.
	— Толкова са скучни, миличък! А се продават чудесни творби от съвременни художници, които биха вдъхнали нов живот на старата къща. Направо съм влюбена в Пикасо — беше казала замечтано тя. — Намекнах на татко, че много харесвам картините му, така че се надявам да ни купи някоя като сватбен подарък. Би било прекрасно, нали? — беше възкликнала тя, прегръщайки го.
	Той бе стиснал устни с намерението да не подхваща подобни спорове, преди да се върнат от медения месец, когато ремонтът щеше да е приключил.
	Доналд подритна унило една замръзнала буца пръст, обрасла с груба трева. През изминалите две седмици не спеше особено добре — будеше се посред нощ, плувнал в пот и обзет от внезапна паника за бъдещето си. Държеше го единствено мисълта, че имението щеше да е в добро състояние за поне още няколко поколения, пък все някак щеше да изтърпи приятелите на Вайълет.
	Доналд въздъхна. Имаше чувството, че за да спаси имението, бе пожертвал себе си. Но знаеше, че няма какво да се направи. Влакът беглец беше потеглил и набираше бясна скорост.
C>
	2 април
	Утре ще се венчая за В. В имението цари бурно вълнение и безпокойство, а В. постоянно търчи насам-натам, уверявайки се, че всичко, от цветята на масата в балната зала до прическите на шаферките й, е в абсолютно съвършен вид. Вчера изпадна в истерия и върна брошурите с програмата, защото шрифтът не й бил по вкуса. Понякога се надявам да не се окаже, че и аз не съм й по вкуса…
C$
	Доналд затвори дневника и го върна на рафта при другите си книги. Имаше чувството, че единствено в неговите страници можеше да изрази страховете си за бъдещето — определено нямаше с кого да ги сподели. Беше наблюдавал как майка му вдига вежди отново и отново, възмутена от вулгарния, панаирджийски вкус на Вайълет. Но тъй като тя самата беше причината за този цирк, който в крайна сметка щеше да отведе сина й до олтара в параклисчето, нямаше как да се оплаква.
	Доналд легна в единичното си легло на неженен мъж за последен път. Утре вечерта щеше да се пренесе в новообзаведения им брачен апартамент — съдържащ вътрешни врати към отделна всекидневна и баня, — където щеше да споделя леглото и живота си с Вайълет.
	Будува чак до малките часове на нощта, копнеейки за спокойната, разумна сила на Ани. И смуглата й, карамелена кожа. Колко му се искаше утре да отведе нея до олтара, а после и в леглото си…
	Гузен заради внезапната възбуда, породена от тези му мисли, Доналд се завъртя в леглото и се помъчи да заспи.


	Месеци след това сватбата на Вайълет Дръмнър и лорд Доналд Естбъри се обсъждаше с благоговение. Гостите, имали щастието да присъстват, разказваха възторжено за изобилието от разкошни цветя, с които бе отрупан параклисът, за пищната сватбена закуска и танците в дългия салон под изпълненията на музикантите от квартет „Савой“, пристигнали от Лондон специално за случая.
	Както и, разбира се, за булката, прелестна в роклята си от ръчно избродираната френска дантела и шлейф, дълъг почти колкото пътеката на параклиса. Списание „Татлър“ удостои сватбата с дълга цели осем страници статия, съдържаща снимки на каймака на американското и английското висше общество — внушителен сбор от политици и бляскави звезди от театралната сцена и киноекрана.
	На следващата сутрин, като слезе за закуска, Доналд завари семейство Дръмнър да се възхищават на снимките по всички национални вестници.
	— Май скромното ни тържество е привлякло голямо внимание, синко — коментира Ралф, ухилен до уши.
	— Вайълет изглежда приказно на снимките, а и ти си голям красавец, Доналд. Е — продължи Сиси с многозначително смигване, — как е момиченцето ми тази сутрин?
	— Много добре, бих казал. Прислужницата й донесе поднос със закуска, а аз я оставих да се приготви на спокойствие.
	— Умно момче — пророни Ралф. — Вече научаваш правилата на брака.
	Когато гостите, преспали в имението, започнаха да прииждат в трапезарията, Доналд се измъкна и се качи в личната си стая.
C>
	4 април
	Е, вече съм женен за В. Всички останаха доволни от сватбата и аз самият съм впечатлен от уменията на В.
C$
	Той спря и вдигна поглед към прозореца, обмисляйки как да изрази чувствата си с думи.
C>
	Първата ни брачна нощ мина добре. В. изглеждаше божествено в копринената си нощница — хареса ми повече от планината от дантела, в която се омъжи за мен — и смятам, че всичко протече задоволително. Разбира се, не както с А., но вече започвам да се примирявам с факта, че нищо няма да е като с нея. От сега нататък съм женен мъж и ще направя всичко по силите си да се представям като достоен съпруг. В. е мило момиче и го заслужава. Започвам да стягам багажа си, защото рано утре сутринта заминаваме за Америка с Мама и Татко Дръмнър.
C$


	Един месец по-късно Селина седеше в гостната на лондонската къща, разглеждайки снимките на Доналд и новата му съпруга в „Татлър“.
	Преди сватбата беше дошъл да й каже, че бил настоял пред майка си да поканят трима им с Хенри и Елинор. А тя го беше попитала дали е щастлив.
	— Достатъчно щастлив — беше отвърнал той, побързвайки да смени темата.
	Селина беше дошла в къщата на площад „Белгрейв“ само за следобеда, за да вземе последните вещи, които щяха да отнесат в новия си дом в Кенсингтън. Когато Доналд и Вайълет се върнаха от медения си месец, щяха да заживеят тук сами и в момента една прислужница събираше притежанията й от някогашната й спалня.
	Селина чу звънеца, но не отиде да отвори. Три минути по-късно на вратата на гостната се почука и икономката надникна иззад нея.
	— Простете, графиньо, но пристигна една… чужденка, която иска да говори с вас. Намина и вчера, твърдейки, че е оставила нещо в къщата преди няколко месеца, но аз я отпратих.
	— Така ли? Как се казва?
	— Представи се като Анахита.
	Сърцето на Селина прескочи.
	— Ясно — каза тя, опитвайки да дойде на себе си. — Покани я.
	Когато Ани влезе в гостната, Селина стана на крака. Веднага й направи впечатление колко е измършавяла.
	— Здравей, Селина. Дойдох да взема куфара си. Оставих го тук, преди да замина.
	— Моля те, Ани — каза Селина, — ела да седнеш. Ще поръчам чай.
	— Благодаря.
	Тя седна, а след като прислужницата напусна стаята, Селина каза:
	— Ани, какво ти се е случило? Къде се загуби? Изглеждаш ужасно. С Доналд се поболяхме от тревоги по теб.
	— Дълга история. Разболях се, докато бях във Франция. Върнах се в Англия и лежах в болница месеци наред.
	— Ани, защо не се свърза с мен? Знаеш, че щях да ти помогна.
	— Да, Селина, знам и съм ти благодарна, но по онова време бях неадекватна. Някои неща се случват… неочаквано. — Ани въздъхна.
	— Много съжалявам да чуя, че си боледувала.
	— Благодаря. С всеки изминал ден си възвръщам силите — увери я Ани, усмихвайки се за пръв път, откакто беше дошла.
	— Къде живееш в момента? — попита Селина, макар и да усещаше, че каквато и да беше истината около изчезването й, Ани нямаше желание да я обсъжда.
	— В Йоркшир, при една приятелка от училищните години на име Шарлот. Беше така добра да ми предложи дом, където да живея, докато се възстановя. Надявам се скоро, като се почувствам по-добре, да се върна в Лондон и пак да работя като медицинска сестра.
	— Трябваше поне да се свържеш с някого от нас — каза Селина, докато прислужницата им носеше чая.
	— Но, Селина, аз изпратих дълго писмо от Париж, в което съобщавах на Доналд, че ще се позабавя и го молех да ме чака. Неотдавна изпратих още няколко писма. Не ги ли е получавал?
	— Не, Ани, нито едно. Всъщност не е получил и дума от теб повече от година, откакто отплава от Калкута. — Пред очите на Селина Ани пребледня и дългите й, тънки пръсти се стегнаха около чаената чаша.
	— Как е Доналд? — попита тя.
	— Добре, много добре. В момента е… в чужбина за лятото — добави Селина, неспособна да разкрие истината на тъжната, крехка жена пред себе си.
	— О, разбирам. Значи явно ще трябва да изчакам още няколко месеца, за да го видя. — Тя се усмихна вяло на Селина. — Е, и двамата чакахме досега; какво са още няколко седмици?
	— Разбира се. — Селина беше на ръба на сълзите от отчаяние.
	Ани отпи малка глътка чай.
	— Е, къде точно е Доналд?
	— За момента в Ню Йорк, но ще прекара остатъка от лятото в Европа.
	— Предполагам е продал имението и е имал нужда да се оттегли за малко?
	— Не, Ани, нямаше продажба.
	— Наистина? В такъв случай се радвам за него. Знам колко тъжно му ставаше при мисълта.
	— Да. Между другото извади късмет, че ме намираш тук. Дойдох само за да събера нещата си, тъй като с Хенри ще се пренасяме в новата ни къща в Кенсингтън. Очакваме още едно дете.
	— Селина! — Очите на Ани заискряха от щастие. — Явно любовта ви, макар и трудна в началото, е имала щастлива развръзка.
	— Да, така е.
	Гледайки как Ани пие от чая си, Селина взе едно решение. Нямаше право да съобщава на това момиче, което бе писало на Доналд с молба да я изчака, че мъжът, когото обичаше, се е оженил за друга.
	— Би ли помолила прислужничката си да донесе куфара ми от горния етаж? — попита Ани. — Доколкото знам, Доналд го е държал в неговата стая.
	— Разбира се. И защо не ми оставиш адреса си, а аз ще го дам на Доналд, като се върне. Сигурна съм, че ще се свърже с теб незабавно, скъпа Ани.
	— Благодаря.
	Селина изпрати прислужничката да намери куфара, а тя самата потърси лист и молив в чекмеджето на бюрото.
	— Ани, кажи ми честно, нуждаеш ли се от пари?
	— Не, благодаря ти, имам достатъчно — отвърна горделиво тя.
	Селина й подаде листа и молива.
	— Моля те, напиши ми твоя адрес, а аз ще ти дам този на новата ми къща в Кенсингтън. Ако се нуждаеш от нещо, докато Доналд го няма, не се колебай да ми пишеш. Обещаваш ли?
	— Да, но както казах, очаквам да се върна на работа съвсем скоро — отвърна тя, докато прислужничката влизаше с куфара й. — Имаш ли адреса на Доналд в Ню Йорк? Иска ми се да му изпратя писмо. Сигурно е много притеснен, щом не е получил предишните ми.
	— Така е, но за жалост, нямам адреса му в Ню Йорк, мести се постоянно — излъга Селина. — При следващото му обаждане ще му кажа, че си наминала. Много ще му олекне, като разбере, че си жива и здрава.
	Ани остави чашата си на масата. И списанието „Татлър“, отворено на сватбените снимки, привлече погледа й.
	— Това Доналд ли е? — попита тя, привеждайки се напред, за да огледа снимката по-отблизо.
	— Да, на някакъв прием…
	Но беше твърде късно. Ани бе грабнала списанието в ръцете си.
C>
#	Списание „Татлър“ ви запознава със сватбата на годината:
#	Лорд Доналд Естбъри и Вайълет Роуз Дръмнър
C$
	Ани прегледа снимките, после се облегна рязко назад с притъмнели от болка очи.
	— Оженил се е? — пророни тя през стегнато гърло. — Оженил се е… и… защо не ми каза? Как можа да скриеш от мен?!
	— Ани, аз…
	— Не мога да повярвам, че се е оженил. Казах му да ме изчака… — Тя отпусна глава в ръцете си, които сви в юмруци, блъскайки челото си с тях.
	— Ани, моля те, Доналд не е получил и дума от теб месеци наред. Приятелката ти Индира каза, че се връщаш право в Англия от Париж. Когато така и не се появи, в главата му се загнезди мисълта, че не го искаш вече. Моля те, разбери, минаха цели петнайсет месеца, откакто замина за Индия. Много съжалявам, Ани, не заслужаваш такова нещо — завърши безпомощно Селина, останала без утешителни думи.
	— Трябва да вървя — каза Ани, изправяйки се немощно на крака. — Довиждане. — И тръгна към вратата на гостната.
	— Ани, кълна ти се, той не я обича, познавам го. Винаги е обичал само теб!
	Вратата се тръшна и Ани изчезна.
C>
	21 август
	Е, върнахме се в Естбъри Хол. Не че интериорът му имаше нещо общо с някогашния ми дом. В наше отсъствие работните пчели бяха продължили с мисията си и като гледам гостната и трапезарията, и коридорите, имам чувството, че съм отседнал в някой луксозен хотел. Ще ми е нужно известно време да свикна, но да си призная, съм впечатлен от организационните умения на В. В Ню Йорк беше прекрасно, а семейството и приятелите на Вайълет ме приеха с отворени обятия. Нищо чудно, че е толкова активна — енергията на родния й град е несравнима с нищо друго. Сърцето му тупти бясно през цялото денонощие, а оживлението по улиците му кара Лондон да изглежда направо педантично, дори скучно.
	Европа ми се видя толкова цивилизована, колкото си я спомнях, а Вайълет организираше партита и приеми всяка вечер, за да ни забавлява. Тя е прекрасна и всички я боготворят. Дори принц Хенри, малкият син на крал Джордж, намери време да се възползва от гостоприемството й, за което вече се носеха легенди дори в Италия.
	За щастие, започвам да се привързвам все повече и повече към нея, тъй като намирам вечната й любознателност и страстта й по живота за очарователни, макар и да ме кара да се чувствам като старец. Понякога не мога да повярвам, че сме връстници. Тя е като свръхактивно дете, нуждаещо се от закрила и напътствия, и поне се чувствам полезен, като й ги подсигурявам. Досега не съм я виждал уплашена или депресирана. Каквато и трудност да изникне, тя просто си поставя за цел да я преодолее. Достатъчно е да кажа, че много от страховете, зародили се в душата ми преди сватбата, вече се разсеяха.
	И слава богу, вече вярвам, че духовете от миналото най-сетне ме напускат…
C$
	Доналд седна на бюрото в библиотеката и се зае да отваря камарата писма, които бяха пристигнали за него през последните четири месеца. Всички сметки вече трупаше в купчината, която директно препращаше до бащата на Вайълет. В стаята цареше непоносима горещина — за пръв път се изкушаваше да отвори един от прозорците, за да пусне малко прохлада. Вайълет изпробваше новата отоплителна система и въздухът беше пропит с миризмата на прясна боя. Доналд зарови обувките си в килима, който беше толкова дебел, че имаше нужда от косене, и отпи глътка кафе от новата чаша от лиможки порцелан. Всичко в къщата бе предвидено да действа успокояващо на обитателите, от меките нови дюшеци по леглата до новите вани с лъскави позлатени кранове, които пускаха вряла вода по всяко време на деня. Връщайки вниманието си към пощата, Доналд разпозна почерка на Селина и отвори писмото от нея.
C>
	__Пит Стрийт 21__
	__Кенсингтън, Лондон__
	__15 август 1920 г.__

	Скъпи Доналд,
	Надявам се писмото ми да те намира в добро настроение след пътешествията ти. Благодаря ти за картичките от всички прекрасни места, които си имал щастието да посетиш. Може би ще намериш време да ни погостуваш в новия ни дом в Кенсингтън. Едва ли може да се сравнява с разкоша на обновения Естбъри Хол, но искам да те видя възможно най-скоро. Посети ме човек, когото и двамата познаваме. Моля, обади ми се и ела при първа възможност. Може да комбинираш идването си с някой друг ангажимент.
	Изпращам ти любовта си, Доналд, а Елинор ти изпраща целувка.
@	Селина
C$
	Доналд препрочете писмото, за да се увери, че не си е внушил тънкия намек, но веднага разбра, че не е. Облегна се назад в стола си и без да отлага вдигна слушалката на новия телефон, набра номера на телефонна станция и даде на операторката този на Селина.
	Два дни по-късно Доналд отпътува за Лондон, където директно посети новата къща на Селина.
	— Дошла е в къщата на площада „Белгрейв“? Видяла си я? Как изглеждаше? Къде е била през цялото това време? Как…
	— Доналд, успокой се, моля те, ще ти разкажа всичко — каза Селина, — но първо нека седнем в гостната, където ще можем да поговорим на четири очи.
	— Извинявай, Селина, но не съм мигнал през последните четирийсет и осем часа — въздъхна той.
	— Разбирам. Свечерява се, така че какво ще кажеш за един джин?
	— Ще ми е нужен ли?
	— Определено. — Селина въздъхна и помоли прислужника да им донесе питиета.
	След като затвори вратата на стаята, Селина огледа внимателно брат си.
	— Първо трябва да ти кажа, Доналд, че изглеждаш невероятно. Добре ли си прекара? — попита тя, сядайки с известна трудност, в който момент Доналд забеляза изпъкналия й корем.
	— Да, но, Селина! Ти си бременна. Колко прекрасно! — Той се спусна към сестра си и я прегърна. — Поздравления. Кога се очаква да родиш?
	— След около два месеца и откровено казано, ми се ще да минат по-бързо. Преживях дълго, знойно лято в Лондон. Хенри не позволи да пътуваме до Франция, за да не пострада бебето.
	— Е, изглеждаш ослепително, Селина.
	— Да, страшно съм щастлива. И имам чувството, че това затваря кръга. Ще е прекрасно с Хенри да си имаме наше дете.
	— Разбира се. А и къщата ви е чудесна.
	— Преместихме се тук, за да могат децата да тичат из градината, докато сме в Лондон — обясни тя. — Наскоро осъзнах какви късметлии сме били да израснем в заобиколения от толкова полета и хълмове Естбъри Хол.
	Прислужникът дойде да им налее питиетата и Доналд отпи стабилна глътка от джина си. Когато отново останаха сами, реши да сложи край на напрежението.
	— Хайде, Селина, кажи ми, добре ли е Ани?
	— Е, жива е, но… о, боже, изглеждаше ужасно, Доналд. Беше слаба като вейка. Каза ми, че е била в болница.
	— Господи. — Кръвта замръзна във вените на Доналд. — Възстановила ли се е?
	— Не мога да ти отговоря. Кълна се, не й продумах и дума за събитията в живота ти, но тя видя снимките от сватбата ти в списанието, което беше отворено върху масичката за кафе. И се боя, че направо избяга оттук. — Селина прехапа долната си устна.
	Доналд отпусна глава в дланите си.
	— Нима има по-ужасен начин да разбере новината? Каза ли защо не ми е писала?
	— Каза, че ти е писала, Доналд, за да знаеш, че ще се забави повече от очакваното. И — очите на Селина се изпълниха със сълзи при мисълта, — и да те помоли да я изчакаш. Аз й казах, че не си получавал подобно писмо, или поне не си ми споменавал. Е, получавал ли си?
	— Не. — Доналд поклати категорично глава. — Знаеш, че щях да ти кажа. Ако бях получил такова писмо, щях да изпълня молбата й. Имаш ли представа къде е в момента?
	— Даде ми адреса си, преди „Татлър“ да развали всичко. Обещах да ти го предам веднага щом се върнеш от Европа.
	— Къде живее?
	Селина стана и отиде до писалището. Извади някакъв лист от чекмеджето и го даде на Доналд.
	— Това е адресът й. Живее някъде в Йоркшир, в дома на нейна приятелка от училищните години.
	— Какво прави там, по дяволите? Много добре знае, че ако й е трябвала помощ, съм щял да се отзова. _Знае_ колко я обичах и че бях готов на всичко да…
	— Доналд, моля те, прости ми, но откакто я видях преди три месеца не съм преставала да си задавам същите въпроси. — Селина закърши тревожно ръце. — Сигурна съм, че е имала своите причини.
	— Да, разбира се, трябва да отида при нея възможно най-скоро. Ще поемаш ли обажданията от вкъщи? — помоли я той.
	— Да, но не е сигурно дали още живее там. Може вече да се е преместила.
	— Поне ще могат да ми кажат къде. Божичко, Селина, защо не съм получавал писмата й?
	— И аз мислих по въпроса — каза Селина, виждайки агонията в очите на брат си, — и се опасявам, че вината може да е моя.
	— От къде на къде, за бога? — учуди се Доналд.
	— Точно преди ужасяващата кавга около сватбата ми с Хенри неволно споменах пред майка ни, че си срещнал Ани във Франция след края на войната. И че Ани ни е гостувала в къщата на „Белгрейв“ — додаде гузно тя.
	При тези й думи Доналд се тръсна в близкия стол, незабавно прозрял идеята на сестра си.
	— Ясно — каза той.
	— Разбира се, не мога да съм сигурна, но като се има предвид, че майка ни знаеше за тогавашните финансови трудности около имението, едва ли й е допадала идеята да продадеш семейния ни дом и да се ожениш за индийка.
	— Селина, твърдиш, че майка ни е крила писмата от Ани? — попита втрещено Доналд.
	— О, това е въпрос, който трябва да отправиш лично към нея, ако имаш смелостта, разбира се. Но несъмнено, ако са били адресирани до теб и с клеймо от Индия или някоя друга страна, не й е било трудно да се досети. А когато е видяла, че си оставил всяка надежда Ани да се върне при теб, скъпата ни майчица е поканила красивата наследница Вайълет Дръмнър да излекува разбитото ти сърце и да напълни хазната на рода Естбъри.
	— Не мога да повярвам, че би постъпила толкова манипулативно — поклати глава Доналд.
	— Така ли? Е, ако наистина е криела писмата от Ани, бих казала, че е постъпила напълно в свой стил. Животът й винаги се е въртял единствено около самата нея, не смяташ ли? За жалост, Доналд, вярвам, че е способна на всичко. Поне вече знам какъв родител не бива да бъда. Един бог знае как я е търпял татко. — Селина поклати глава. — Винаги е била студенокръвна.
	— Ако наистина го е направила, Селина — Доналд стисна юмруци в отчаянието си, — кълна се, има голяма вероятност да вляза в затвора заради убийство. Няма ли сърце тази жена!?
	— Само колкото да е жива. Но едно трябва да й се признае: и на нея й се е наложило да направи голяма саможертва, за да спаси имението. Едва ли й е било приятно да гледа как новата ти съпруга завзема свидния й дом. На сватбата се носеха легенди за потресаващия килим на „Шапарели“, ушит от осемнайсет леопардови кожи.
	— Доста е кичозен. — Лицето на Доналд се изкриви в кисела гримаса. — Ами сега, Селина, какво да правя, за бога?
	— Не знам, Доналд. Едва ли Ани ще се свърже с теб при положение че знае за брака ти. Винаги е пазила достойнството си.
	— Да, а и истината е, че макар и в началото да имах доста колебания относно брака ми с Вайълет, се разбирахме доста добре през последните няколко седмици — призна си Доналд. — Не искам да я нараня. В деня на сватбата ни се заклех, че ще й бъда верен съпруг. Може и да не я обичам толкова силно, колкото обичах Ани, но тя не е виновна за нищо.
	Селина сложи ръка на рамото му.
	— Разбирам. Е, може би е най-добре да оставиш нещата такива, каквито са.
	Доналд вдигна изпълнени с тъга очи към нея.
	— И двамата знаем, че не мога да сторя подобно нещо.


>>	33

C>
	1 септември
	Още не мога да се съвзема от новината, че А. е посетила Селина в лондонската къща. И най-лошото: че ми е писала. Ако майка ми наистина е криела писмата от нея, както се съмнява Селина, ще я намразя завинаги. Но докато не й отправя въпроса очи в очи, няма да знам със сигурност. Това обаче ще трябва да почака, тъй като най-важното нещо в момента е да открия А. Дори вече да не живее на адреса, който е оставила на Селина, се надявам приятелката й да ми даде новия й. Казах на В., че отивам да огледам някаква нова селскостопанска машина за фермата. Не ми е приятно да я лъжа, но трябва да намеря А. на всяка цена…
C$
	Доналд паркира пред дома на енорийския пастор в Оксенхоуп, китно йоркширско селце, кацнало насред хълмистата пустош. Слезе от колата и се запъти към дървената порта с разтуптяно сърце. Загледа къщата, дори не смеейки да се надява, че жената, обсебвала сънищата му през изминалите деветнайсет месеца, можеше да е вътре.
	— Моля те, боже, нека е тук — пророни тихо той.
	После свика всичкия си кураж и позвъни на вратата. Само след секунди я отвори една прислужничка.
	— Мога ли да ви помогна?
	— Да, търся Анахита Чаван. Една приятелка ми каза, че живее тук.
	— Съжалявам, но никога не съм чувала това име, сър. В момента тук живеят преподобният Брукнър и дъщеря му. Работя за тях само от два месеца, но доколкото знам тази къща открай време е тяхна собственост.
	— Разбирам. Случайно преподобният или дъщеря му да са вкъщи?
	— Преподобният излезе по енорийска работа, но госпожица Брукнър е в градината.
	— В такъв случай може ли да я видя? — Той й подаде визитната си картичка.
	Прислужницата я прочете, после отстъпи встрани, за да пусне Доналд в къщата. Покани го в тъмна гостна.
	— Моля, изчакайте тук, докато извикам госпожица Брукнър.
	— Благодаря.
	Доналд зачака Шарлот, почти загубил надежда. Накрая обикновена на вид млада жена с топли, интелигентни очи влезе в стаята.
	— Лорд Естбъри? — попита тя, затваряйки вратата след себе си. — Поне така предполагам, щом сте дошъл да търсите Анахита.
	— Да — потвърди той, протягайки ръка да стисне нейната. — А вие сте госпожица Брукнър, приятелката на Ани?
	— Да. Заповядайте, седнете.
	— Благодаря. Предполагам знаете защо съм дошъл? — каза Доналд, сядайки напрегнато в един стол.
	— Да, може да се каже. — Тя го погледна с тъга в кафявите си очи.
	— Знаете ли къде е?
	— Да, но се заклех да не издавам.
	— Поне добре ли е? Сестра ми каза, че е боледувала.
	— Изглеждаше добре, когато я видях за последно.
	— Казала е на сестра ми, че много сте й помогнала.
	— Направих каквото можах предвид… сложните обстоятелства. Но когато баща ми се върна от Африка преди два месеца, ситуацията налагаше Ани да се изнесе оттук.
	— Може ли да попитам за каква ситуация говорите?
	— Баща ми е духовно лице, лорд Естбъри, и макар да съчувства на всички бедни души, изпаднали в беда, приютяването на жена в подобно положение нямаше да се приеме добре от по-тесногръдите му енориаши. Това е малко йоркширско селце, не Лондон. — Шарлот се умисли за миг, после додаде: — Да си призная, изненадвам се, че сте дошли.
	— Повярвайте ми, ако бях получавал писмата, които излиза, че ми е пращала, щях да дойда още преди много месеци. За жалост — сви рамене Доналд, — не са стигали до мен.
	— Аз мога да потвърдя, че Ани ви пишеше, лорд Естбъри. Аз самата изпратих едно от писмата й до вас, когато беше прикована към леглото на горния етаж.
	— Мога единствено да ви уверя, че казвам истината. Не получих нито едно писмо от нея в продължение на повече от година.
	— Ако трябва да съм откровена, след всичките месеци, в които Ани не получи отговор от вас, загубих надежда, че някога ще се появите. Затова и казах на Ани, че тя трябва да се откаже от вас. Тя не се съгласи с мен, а вместо това реши да отиде в Лондон да ви търси.
	— Да. — Доналд усети нотка на враждебност в любезното отношение на Шарлот.
	— Вие обаче сте били на медения си месец — добави мрачно тя. — Добре ли си прекарахте?
	— Да, аз… вижте, госпожице Брукнър — Шарлот — трябва да ми кажете къде е Ани. Трябва поне да й обясня, че не съм пренебрегвал писмата й. Обезумях от тревоги по нея. Не знаех дори дали е жива. За нищо на света не бих се оженил за друга, ако не вярвах най-откровено, че съм загубил Ани.
	— Тя ви обичаше повече от всичко и не позволяваше да се продума лошо за вас. Колкото и да я уверявах, че го заслужавате.
	— Напълно разбирам, че ме смятате за мерзавец, който я е изоставил…
	— Не, лорд Естбъри, смятам, че в крайна сметка социалното ви положение не би ви позволило да се ожените за индийка — отвърна прямо тя.
	— Ани несъмнено ви е казала, че й предложих да се омъжи за мен, преди да замине за Индия.
	— Да, каза ми, разбира се. Но изобщо не се изненадах, че когато сте осъзнали какво ви очаква всъщност, сте размислил.
	— Това не е вярно! — отбрани се той. — В интерес на истината съм почти сигурен, че собствената ми майка е крадяла писмата, които Ани ми е изпращала след завръщането си от Индия. На нея _определено_ нямаше да й хареса, ако се бях оженил за Ани. Или ако бях продал Естбъри Хол, каквито бяха тогавашните ми намерения.
	— Затова няколко месеца по-късно сте се оженили за американска наследница?
	— Да, но след като повече от година чаках вест от любимата. В крайна сметка реших, че няма значение коя жена ще ми стане съпруга, щом няма да е Ани. — Очите му неволно се изпълниха със сълзи. — За бога, госпожице Брукнър, трябва да ми повярвате. Съжалявам, но…
	Виждайки искрената тъга на Доналд, Шарлот като че ли промени отношението си към него. Протегна ръка и колебливо потупа неговата.
	— Ако казвате истината, то нещата наистина са се стекли трагично. Тъжното е, че вече не виждам начин да ги поправите.
	— Умолявам ви, кажете ми къде е, за да решим заедно какво ни чака оттук нататък.
	— Заклех се да не…
	— Но _трябва_! — настоя Доналд.
	Накрая Шарлот кимна с глава.
	— Добре, ще ви кажа. Дори Ани да не иска да ви вижда, мисля, че заслужавате шанс поне да й обясните. Макар и всичкото страдание да не може да бъде заличено, може да й е от помощ да разбере защо нещата са се развили така.
	— Благодаря ви — прошепна с облекчение Доналд, а Шарлот стана и отиде до бюрото в ъгъла на стаята. Извади от него тефтер с адреси и лист хартия, върху който преписа няколко реда.
	— Живее в Кийтли, малко индустриално градче на около четирийсет и пет минути път оттук. Да си призная, не съм я посещавала, откакто се изнесе от дома ни. Бях доста заета с грижи за баща ми, който се върна почти инвалид от Африка.
	Доналд вече беше на крака.
	— Не знам как да ви се отблагодаря, че ми отделихте време и ми дадохте адреса й, госпожице Брукнър — каза той, пъхвайки листа в джоба си. — Незабавно тръгвам към нея.
	— После ще ми кажете ли как е? — попита тя, докато го изпращаше до вратата. — Нямам представа как живее в момента. Толкова е горда. Предложих й пари, но тя отказа да ги вземе.
	— Да, такава си е — въздъхна Доналд. — Довиждане, госпожице Брукнър, и още веднъж благодаря.
	Доналд пропътува краткото разстояние през йоркширската пустош и потрепери, наближавайки мрачния индустриален град Кийтли. Паркира колата и тръгна пеша по лабиринта от тесни улички, обточени с къщи, чиито стени бяха почернени от саждите, бълвани от памучните фабрики. Мърляви деца седяха по стълбищата пред домовете си, а краката им бяха боси, въпреки че септемврийската нощ беше хладовита.
	След като няколко пъти попита за посоката, Доналд най-сетне се озова на Лънд Стрийт и тръгна по нея, докато не намери правилния номер. Почука на вратата и му отвори изпита жена с бебе в едната ръка и по-голямо детенце, щипнато за полата й. Тя го огледа подозрително.
	— Дано не сте новият хазяин. На предишния му казах, че ще си платя в петък. Току-що уволниха мъжа ми от фабриката.
	— Не, казаха ми, че Анахита Чаван живее на този адрес — обясни Доналд. — Може би съм сбъркал номера.
	— Не, не сте, Ани живее под наем при нас, ама да не вземеш да кажеш на хазяина. Не ни е позволено да пускаме други хора, ама като имаме да храним седем гърла… Приятел сте й, така ли?
	— Да, казвам се Доналд. Вкъщи ли си е?
	— Почти не излиза нашата Ани, не общува много с хора. Добро момиче е. Влезте, влезте — каза жената и покани Доналд по тясно коридорче, въвеждайки го в малка стая, която явно служеше за кухня. — Седнете тук, господине, а аз ще ида да я извикам.
	След като жената излезе от стаята, Доналд видя няколко чифта ярки очи да го наблюдават с интерес откъм коридора.
	— Как се казваш, господине? — попита едно от децата, момченце на около седем години.
	— Доналд? Ти?
	— Аз съм Том — отговори момчето, приближавайки се. — Говориш много префърцунено и дрехите ти са хубавички. Да не би да имаш фабрика?
	— Не, нямам фабрика.
	— Аз като порасна, ще си имам фабрика — заяви Том, — и ще съм много богат, също като теб.
	Едно малко момиченце допълзя до крака на Доналд и опита да се изправи, използвайки крачола му за опора и оставяйки мазни следи с мръсните си ръчички.
	— Джоана, махни се от горкия човек! — нахока я майка й, като се върна в кухнята. — Ани ще слезе ей сега и каза да я чакаш в предната стая. Само дето не ми се видя много щастлива, като разбра, че сте дошъл. Хайде, елате с мен.
	— Благодаря — каза Доналд.
	Жената го поведе по коридорчето и го покани в сравнително тиха гостна. Като затвори вратата, Доналд изтръпна — на какво ужасно място бе принудена да живее Ани.
	Вратата се отвори и Ани застана на входа, а екзотичната й красота веднага изпъкна на фона на потискащата сивост на стаята. От загубата на тегло скулите й и огромните й кехлибарени очи се открояваха още повече върху лицето й.
	Тя затвори вратата с едно елегантно движение — Доналд си спомняше съвсем отчетливо колко грациозна беше във всичко, което правеше, — и застана неподвижно до нея.
	— Ани, тук съм. — Доналд се смъмри, задето бе изтъкнал такъв очевиден факт в толкова важен момент, но просто не знаеше какво друго да каже.
	— Да — отвърна тя накрая. — Тук си.
	— А… добре ли си?
	— Добре съм — отвърна студено тя. — Ти?
	— Да, да. Ани… — Доналд седна рязко, усещайки, че краката му се подкосяват. — Не знам какво да кажа. — И зарови глава в ръцете си.
	— Да, предполагам, че не знаеш.
	— Трябва да разбереш, че не съм получил нито едно от писмата ти още от момента, в който слезе от кораба. Нямах представа дали изобщо си жива. Дори отидох до болницата, в която работеше, и се свързах със Скотланд Ярд. Бях се отчаял. А накрая просто ми се наложи да повярвам, че вече не ме искаш. И че си намерила друг мъж в Индия.
	— Затова се ожени за друга? — попита тя със сурови, насечени думи, толкова нетипични за обичайния й кротък тон.
	— Да — потвърди унило той. — Щом не можех да се оженя за теб, не ме интересуваше коя жена ще ми стане съпруга. Ако трябва да съм честен, поне парите й спасиха имението.
	— Прочетох в списанието, че новата ти съпруга е богата наследница. Дано сте много щастливи заедно — каза тя със същия равен тон.
	— Разбира се, че не съм щастлив!
	— На снимките изглеждаше доста щастлив.
	— Да, може и така да е било — съгласи се Доналд. — Но всички трябваше да се усмихваме пред фотоапаратите.
	Помежду им се спусна мълчание, през което време погледът на Ани го избягваше, докато неговият я изпиваше.
	— Какво си дошъл да ми кажеш?
	— Нямам представа! — От гърлото му се изтръгна хрипав смях. — Исках да ти обясня, че несъмнено майка ми е криела писмата от теб.
	— Доналд, дори да не бях получила нито дума от теб, щях да те чакам цяла вечност и да не погледна друг мъж. Но какво значение има това?
	Студенината, която струеше от нея, му беше напълно непозната. Умираше от желание да я издърпа в прегръдките си, да намери пламенната, жизнена жена, която някога бе познавал.
	— Не може ли поне да отидем някъде, където да поговорим на спокойствие? — примоли й се той. — Тук е нетърпимо.
	— В този град няма хотели, където да пием чай — отвърна тя с нотка на сарказъм в гласа си. — Пък и това е домът ми сега.
	— Ани, моля те, знам колко си страдала и колко ме мразиш в момента, но искам да те уверя в едно: през изминалите осемнайсет месеца не съм спирал да те обичам и да мисля за теб.
	Анахита продължи да го гледа все така безучастно.
	— Каквото и да се е случило в миналото ни, Доналд, сега аз съм тук, а ти си там, женен за друга.
	— Независимо от всичко това чувствата ми към теб си остават непроменени. Моля те, с мен говориш — каза жално той. — Познаваш ме по-добре от всеки друг.
	— И аз така си мислех някога. Но какъв е смисълът вече?
	— Смисълът, скъпа, е, че след всички тези ужасни месеци успях да те намеря и вече си пред очите ми. Не разбираш ли колко е важно това за мен?
	Тя не отговори. На вратата се почука плахо и някой я отвори. Хазяйката на Ани влезе с пищящо дете в ръце.
	— Извинявай, че ви безпокоя, Ани, но малкият крещи като луд в кухнята и направо не се живее.
	Ани пое детето в ръцете си.
	— Благодаря ти — каза на хазяйката, която погледна подозрително първо Доналд, после бебето и излезе от стаята.
	Доналд се взираше неразбиращо.
	— Това нейното бебе ли е?
	Ани впери сериозен поглед в него, сякаш премисляше нещо. Накрая въздъхна.
	— Не, мое е.
	Доналд се вторачи в бебето и мозъкът му бавно започна да наслагва едно след друго красивата му медена кожа, буйната му тъмна косица и яркосините очички, вперили въпросителен поглед в него.
	Накрая намери гласа си.
	— Но… той…
	— Да, Доналд, това е Мох, твоят син.


>>	34

C>
	4 септември
	След това, използвайки здравето и благополучието на сина ми като основание и не приемайки отказите й, убедих А. да събере малкото си притежания. После качих двама им със сина ми в колата си и ги откарах надалеч от ужасната къща, в която ги бях намерил. Тази нощ отседнахме в хотел, а на сутринта потеглихме на юг. Нямах особена представа накъде ги водя. Просто знаех, че повече никога няма да я изоставя. Някогашната й пламенност като че ли я беше напуснала и сега изглеждаше празна отвътре, сякаш вече нищо нямаше значение за нея.
	По време на дългото пътуване отрони само броени думи, и то едносрични отговори на мои въпроси.
C$
	— Гладна ли си? — попита я Доналд, докато минаваха през Дарбишърските долини.
	— Не. Но трябва да сменя пеленката на бебето.
	— Разбира се.
	Доналд спря пред един хотел в покрайнините на Матлок и тримата слязоха от колата. Докато чакаше Ани в ресторанта, попита дали хотелът разполага с телефон, тъй като трябваше да направи обаждане. По време на дългото, безмълвно пътуване в главата му беше започнал да се оформя план. Щеше да остави и трима им на благоволението на Селина, която несъмнено щеше да предложи временно убежище на Ани и детето в кенсингтънския си дом. Само това му хрумваше за момента, пък и поне така можеше да е сигурен, че Ани нямаше да изчезне отново, докато живееше под покрива на сестра му.
	Келнерът каза, че имало телефон и Доналд отиде да го използва. Като се върна в ресторанта, Ани вече седеше на масата със спящо бебе в ръце.
	— Току-що разговарях със Селина и ще можеш да отседнеш у тях, докато измисля окончателно решение — каза Доналд.
	— Разбирам — отвърна Ани, без да демонстрира по какъвто и да било начин дали уговорката я устройва, или не.
	— Поръчах супа и сандвичи, достатъчно ли ще са ни?
	— Благодаря.
	Доналд протегна отчаяно ръка към нейната.
	— Ани, моля те, дори не мога да си представя какво си преживяла и колко ли ме мразиш, но сега съм с теб и се кълна, че повече никога няма да те разочаровам. Умолявам те да ми се довериш, че ако не бях повярвал в сърцето си, че повече никога няма да те видя, за нищо на света нямаше да се оженя за Вайълет.
	Ани вдигна бавно очи към него.
	— Обичаш ли я?
	— Привързах се към нея, да — отвърна искрено той. — Много е мила и много млада по душа, въпреки че е по-възрастна от теб, и определено не бих искал да я нараня. Но отговорът ми е не: не я обичам и никога не съм я обичал. В общи линии това беше уреден брак, също като в Индия.
	— Много е красива.
	— Да, красива е, но… за бога. — Доналд поклати смутено глава. — Не мога да обсъждам отново и отново причините да се оженя за нея. Всички правим неща, за които съжаляваме с времето.
	Ани изяде супата си в мълчание, а после опита сандвича. Храната като че ли я оживи, върна малко от цвета в бузите й. Доналд предположи, че вероятно е страдала от недохранване.
	Върнаха се в колата и Ани и бебето спаха до края на пътуването. Доналд ги събуди внимателно, когато пристигнаха пред къщата на Селина в Кенсингтън.
	— Пристигнахме ли? — попита Ани.
	— Да. Да ти помогна ли с малкия?
	— Не! — Внезапен страх пробяга по лицето на Ани. — Знае ли Селина за детето? Не й съобщих при последната ни среща в Лондон.
	— Аз й казах и тя далеч не остана изненадана — успокои я Доналд. — Вече разбира защо си изчезнала.
	Докато прислужничката настаняваше Ани и бебето в една от стаите на горния етаж, Селина покани Доналд на джин в гостната.
	— О, Доналд, каква трагедия само. Представям си как ли се е почувствала Ани. Сигурно е била ужасена. А аз си живея като царкиня, малкото ми момиченце е на сигурно в детската си стая и скоро семейството ни ще се сдобие с второ. Контрастът е повече от ярък, не смяташ ли?
	Той въздъхна.
	— Да. Божичко, Селина, да беше видяла къде живееше Ани — същински бордей.
	— Е, Ани и бебето могат да останат тук временно, разбира се, но какво, за бога, ще правиш по-натам? — попита тя. — Все пак Мох е твой син и, докато двамата с Вайълет не си направите свое дете, той се счита за твой наследник. Но просто не ми се мисли какво ще стане, ако Вайълет научи за него.
	— В сериозна каша съм се забъркал. Но най-важното е, че намерих Ани. Обичам я, Селина. Исках единствено да изведа двама им с малкия от онзи коптор. Нямах много време да мисля за последиците от това. Едно от решенията ще е да ги настаня в някоя къща в Лондон и да ги виждам, когато идвам тук, но не искам да постъпвам с Ани сякаш ми е любовница и съм сигурен, че тя също няма да е съгласна.
	— А казала ли ти е на _какво_ би се съгласила? — попита Селина.
	— Почти не говори с мен — отвърна тъжно Доналд. — През изминалите няколко месеца единствено се е борила да оцелее. Несъмнено ще й е нужно известно време да се възстанови, както психически, така и физически.
	— Е, поне мога да й подсигуря топло легло, качествена храна и бавачка, която ще се занимава с бебето, за да си почива тя. Просто ще настаним малчугана в детската стая на Елинор. — Селина се усмихна. — Все пак са братовчеди.
	— И толкова ми се иска да не беше тайна.
	— Да, но е, и толкова. Горката Вайълет няма вина за нищо и макар да не ми се вярва някога да станем близки, не бих й пожелала да изживее позора, който би донесло знанието, че съпругът й има — Селина се въздържа да опише нещата с истинските им думи — дете от друга жена.
	— Права си, естествено — отвърна Доналд, сипвайки си още една чаша джин от подноса. — Засега възнамерявам да се върна в Девън и да си поговоря сериозно с майка ни. Трябва да знам със сигурност дали наистина тя ни е въвлякла в тази ситуация.
	— Ще й кажеш ли за детето?
	— О, да — усмихна се злорадо Доналд. — Не се сещам за друго нещо, което би я ядосало повече от това да научи, че има незаконен внук метис, когото бих могъл да припозная като наследник на Естбъри Хол.
	— Господи, Доналд. Тази новина като нищо ще я довърши!
	— Съмнявам се. Макар и да се държи като осемдесетгодишна, не бива да забравяме, че скъпата ни майка е едва на петдесет — напомни й Доналд. — Всъщност е жилава като вол и няма да се учудя, ако надживее всички ни. По всяка вероятност тази потресаваща ситуация е нейно дело. Вече няма да се страхувам от нея.
	Ани заяви, че е твърде уморена да вечеря със Селина и Доналд, затова прислужничката й занесе храна в стаята. Преди да си легне, Доналд се качи на горния етаж и почука на вратата й.
	— Кой е?
	— Доналд. Може ли да вляза?
	Тъй като не получи отговор, направо отвори вратата и намери Ани да кърми бебето в леглото.
	— Извинявам се — каза тя, откъсвайки Мох от себе си и покривайки се с одеялото.
	— Напротив — каза Доналд. — Мисля, че е прекрасно. Повечето жени, които познавам, не кърмят бебетата си.
	— Аз нямах избор, не можех да си позволя да купувам мляко. Но вече порасна — следващият месец ще навърши годинка — и кърмата ми не му е достатъчна. Мисля, че затова плачеше толкова често, докато живеехме в Кийтли.
	— О, Ани — въздъхна Доналд, — може ли да седна до теб?
	— Ако желаеш.
	Доналд седна на ръба на леглото и загледа бебето, заспало в обятията на Ани с пълно засега коремче.
	— Може ли да го подържа?
	— Разбира се — отвърна Ани и му подаде Мох.
	Доналд подуши топлото, млечно ухание на кожата му и приятния аромат на пудрата, с която го беше напудрила бавачката след банята му. Докато се взираше в личицето на сина си, го обля толкова силна любов, че очите му се насълзиха.
	— Не мога да повярвам, че е наш.
	— Всяко дете е чудо, какъвто и живот да му е писано да живее — каза Ани.
	— Ани, мразиш ли ме.
	Тя не отговори веднага.
	— Искало ми се е, Доналд, много пъти. Може и да си ми черен в момента, но те обичам от деня, в който те срещнах.
	— А сега, когато отново сме заедно, вярваш ли ми да се грижа за двама ви?
	— Нима имам избор? — попита го тъжно тя.


	На следващия ден Доналд остави Ани и Мох в надеждните ръце на Селина и бавачката и потегли на юг към Естбъри Хол. Веднага щом пристигна, отиде в Дауър Хаус, къщата в единия край на парка, където живееше майка му сега.
	— Тук ли е майка ми, Беси? — попита той стреснатата прислужничка, влетявайки в къщата.
	— Почива си на горния етаж, милорд.
	Доналд изкачи стълбите по две наведнъж и почука на вратата на майка си.
	— Влез — обади се гласът й отвътре и Доналд отвори вратата. Мод седеше в креслото до камината и четеше книга.
	— Доналд, какво правиш тук, за бога? — попита тя с неодобрителна гримаса.
	— Двамата с теб трябва да си поговорим. Остави книгата, ако обичаш, майко. Държа да ми отговориш на няколко въпроса — каза Доналд, сядайки в креслото срещу нея.
	Уплашена от яростта в думите на сина си, Мод му се подчини.
	— Какво има? — попита тя.
	— Наскоро открих, че известен брой писма, адресирани до мен, са се загубили в имението миналата година и имам основание да вярвам, че ти си се постарала да не ги получавам.
	— Писма ли? — престори се на невинна майка му.
	— Да, майко, писма. Писма от Индия, от Париж и после от Йоркшир, изпратени от една млада дама, към която някак си ти си разбрала, че изпитвам чувства. В която, майко, винаги съм бил и ще продължавам да бъда влюбен.
	— Ох… недей така, Доналд, получаваме толкова много писма от цял свят. Не е ли редно да обвиниш пощенските услуги, ако не си получавал точно тези? Не виждам причина да виниш мен за изчезването им.
	— О, аз пък виждам, майко. И би ми било много лесно да отида при прислужниците от имението — които, нека ти напомня, са _мои_ работници в момента, — и да ги попитам как стоят нещата.
	Доналд понечи да стане, но Мод веднага го принуди да остане в стола си.
	— Да не си обезумял? Последното нещо, което ни трябва, е прислужниците да разпространяват слухове за личните ни отношения — изсъска тя.
	— Не ме е грижа.
	— Дори ако достигнат ушите на Вайълет?
	— Дори така да стане, все пак най-сетне открих Анахита. Настаних я в лондонския дом на Селина, докато реша как да постъпя. — Доналд едвам сдържа импулса си да прихне в смях, като видя ужасеното изражение по лицето на Мод.
	— Какво имаш предвид, как да постъпиш? — повтори Мод. — Нали не възнамеряваш да кажеш на Вайълет за… връзката си с онази индийка?
	— Още не съм решил, но ако не си признаеш, че именно ти си криела писмата на Анахита, вероятно ще се изкуша.
	— Боже мой, Доналд! Къде ти е умът? Ще съсипеш семейството ни. Вайълет незабавно ще се разведе с теб и тогава какво ще се случи с Естбъри Хол?
	— Да не мислиш, че ме интересува? Че изобщо някога ме е интересувало? — отвърна рязко той. — Отлично знаеш, че бях готов да го продам и дори му бях намерил купувач. Но това нямаше да ти хареса, нали, майко? Признай си, преди да разкрия всичко пред Вайълет. Повярвай ми — той впи очи в нея, — аз самият няма да загубя абсолютно нищо. Продажбата на Естбъри Хол беше моя идея. Напълно достатъчно ще ми е да водя спокоен живот с жената, която обичам. И между другото — каза Доналд, изигравайки коза си, — неотдавна Ани е станала майка на детето ни. Аз имам син, а ти — внук.
	Мод се срина пред очите му. Въпреки това Доналд продължи:
	— Е, кажи, майко, искаш ли да споделя всичко това с настоящата ми съпруга? Представяш ли си какъв скандал ще настане?
	— Спри! Спри! Как може да си толкова безмилостен? Та аз съм ти майка! — простена тя.
	— Да, майка, която поставя своите нужди и желания пред тези на собствения й син. Ани е образована жена от аристократско индийско семейство. Не някаква си селянка от местния бардак!
	— _Моля те!_
	— И вероятно ще ти е интересно да научиш, че сред английското висше общество вече има много смесени бракове. Но не, майко, твоите предразсъдъци не позволиха на сина ти да се ожени за такава жена. Ти си и винаги си била безсърдечна, пресметлива и тесногръда. И…
	— _Престани!_ Достатъчно! — изкрещя Мод и внезапно рухна в сълзи.
	Плачът й мигновено сложи край на тирадата му.
	— Недей така, майко, спри да плачеш. — Той й предложи неловко носната кърпичка от джоба си и тя я прие.
	— Прав си — изхриптя накрая Мод. — Аз крих писмата, или поне бях накарала прислужниците да носят пощата директно при мен, за да ги преглеждам. Но не разбираш ли, че просто се опитвах да те защитя? Твърдиш, че вече е приемливо да си вземеш такава съпруга. Не знам, може и така да е. Но отгоре на това ти искаше да продадеш имението. Какво щеше да имаш тогава: индийска съпруга и никакво наследство?
	— Щях да имам любов, майко — отвърна тихо Доналд. — Щях да съм щастлив. Но не мога да очаквам точно ти да ме разбереш.
	Тя не отвърна, потънала в собствените си мисли.
	— Благодаря ти, че си призна за писмата — каза накрая Доналд. — Сега ще трябва да намеря решение на ситуацията, в която изпаднах.
	— Какво ще правиш?
	— Е, нека те зарадвам, че нямам намерение да наранявам Вайълет. Тя няма вина за нищо. — Доналд впери поглед в майка си и тя благоволи поне да се изчерви. — Но в същото време не искам да принуждавам жената, която обичам, и детето, което ми е родила, да се крият като мръсна тайна на място, където да не мога да гледам как синът ми расте. Затова ще предложа на Ани двамата с Мох да се пренесат наблизо. Ще им подсигуря дом на територията на имението.
	— Но, Доналд, какво ще стане, ако Вайълет научи истината? — попита втрещено Мод.
	— Само пет човека на света я знаят. Мога да гарантирам, че никой от тях няма да пророни и дума. Това е единственият начин, по който съм готов да живея лъжовния живот, скроен ми от теб.
	— Ти взе решението да се ожениш за Вайълет, Доналд — парира го Мод. — Не съм те принудила.
	— Не, майко, не ме принуди — каза Доналд. — Но когато човек загуби всякаква надежда, бъдещето спира да го интересува. Е, постигнахме ли съгласие?
	— Да — отвърна тя с разтреперан глас и сведени очи.
	— Хубаво. В такъв случай ще потърся подходящ дом на Ани. И — каза той, отправяйки се към вратата, — може би един ден ще изявиш желание да се запознаеш с внука си. Има твоите очи.


>	Естбъри Хол
>	Юли 2011 г.

>>	35

	Ребека се събуди седнала в леглото с дневника на Доналд в ръка. Нямаше представа кога е заспала, но сънищата й отново бяха неспокойни и изпълнени със странна, пронизителна песен. Прелиствайки страниците, Ребека установи, че дневникът приключваше внезапно след септември, което я разочарова, защото искаше да узнае още, особено за Вайълет. Погледна часовника си и видя, че минава девет сутринта.
	Стана от леглото и влезе в банята, където изми ръцете си, гледайки лицето си в огледалото. Думите, с които Доналд описваше Вайълет, несъмнено можеха да се използват и за нея самата.
	Ребека потрепери внезапно. Но, за жалост, от дневника се разбираше, че Доналд не беше обичал Вайълет, а красива, екзотична индийка, дошла от друг свят. Ребека се разходи из красивия апартамент, докосвайки притежанията на Вайълет, вдъхвайки вече познатия аромат на парфюма й, неспособна да се отърси от странното чувство на нереалност, което я обземаше все повече и повече.
	Това беше леглото на Вайълет, онова, което някога бе споделяла с Доналд. Носеше дрехите й всеки ден, пресъздавайки на лента света, в който тя бе живяла…
	— Божичко. — Ребека се отпусна в един от столовете във всекидневната, питайки се каква ли странна приумица на съдбата я беше довела точно тук, в Естбъри Хол. Беше невъзможно да пренебрегне сходствата помежду им.
	— Бекс, тук ли си?
	Познат глас проникна в унеса й.
	— Да — обади се тя и след няколко секунди Джак влетя през вратата, последван от госпожа Треватън, чието лице направо гореше.
	— Здравей, миличка — каза той, тръгвайки към нея.
	— Съжалявам, Ребека, знам, че ти трябва почивка и опитах да обясня на господин Хейуърд, че не бива да те безпокои.
	— Благодаря, госпожо Треватън — отвърна спокойно Ребека, — но не се тревожи. Днес се чувствам по-добре.
	— Разбирам. Просто изпълнявах желанията ти — каза тя, обърна се и затвори вратата след себе си.
	— Благодаря. — Джак се стовари в един стол и въздъхна драматично. — За каква се има тази жена, по дяволите? За майка ти? От къде на къде ще ми пречи да видя годеницата си? А сега, ела да ме прегърнеш.
	Ребека не помръдна от мястото си. Вместо това впери студен поглед в кървясалите му очи и мазна, несресана коса. Очевидно беше излизал на поредния гуляй с Джеймс.
	— Добре ли си прекара снощи?
	— Да, много забавно беше.
	— Радвам се за теб.
	Джак я изгледа колебливо, мъчейки се да разтълкува какво се криеше зад думите й. Когато най-сетне отчете сарказма й, се впусна в атака.
	— Престани да се отнасяш с мен като с дете, Бекс! Това ти е проблемът на теб — каза той, размахвайки пръст срещу нея. — Госпожица Съвършена, която не пие, не пуши и не прави нищо забавно. Която се мисли за много повече от всички нас, простосмъртните, които си го позволяваме.
	— Нямах това предвид, Джак — отвърна уморено тя. — Виж какво. Трябва да си поговорим сериозно.
	— О, боже, пак се почва! Поредното конско, защото съм бил лошо момче. Е, да чуем тогава, мамче, и да не забравиш да ме нашляпаш по дупето — каза хапливо той.
	— Имаш проблем и трябва да се справиш с него, Джак — каза тихо Ребека. — Казвам го само защото ме е грижа за теб и се боя, че ако не спреш, нещата ще се влошат още повече.
	— И какъв е този проблем?
	— Не се шегувай с мен, Джак. И двамата знаем, че пиеш без мярка още откакто те познавам и смъркаш кокаин през цялото време. Ти си зависим, Джак. И докато не направиш нещо по въпроса — Ребека свика смелостта си за следващите думи, — не мога да имам връзка с теб.
	Джак отметна глава назад и се разсмя.
	— О, Бекс, ще ме съсипеш! Още откакто замина за Англия, знаех, че нещо не е наред. Че може би си спряла да ме обичаш или си срещнала друг. А ти се опитваш да минеш с такъв стар номер: обвиняваш мен и използваш някакъв си проблем, който дори не съществува, като оправдание да скъсаме. О, да — Джак кимна с престорено проникновение, — напълно те разбирам.
	— Джак, кълна се, че единственият проблем, който имам с теб, са пиенето и наркотиците. Когато си трезвен, си прекрасен и те обичам. Но когато не си, което се случва все по-често и по-често, просто не мога да те търпя. Затова ти предлагам да се върнеш в Ел Ей и да направиш нещо по въпроса. Ако решиш да постъпиш така, ще съм до теб през цялото време. Ако ли не… — Думите й увиснаха във въздуха.
	— Значи ми поставяш ултиматум? — Джак се изправи пред нея със скръстени на гърдите ръце. — Или да разреша несъществуващия си проблем, или с връзката ни е приключено. Правилно ли разбирам?
	— Не, много добре знаеш, че нямам това предвид. Но кой друг би ти казал истината? — продължи с умилителен тон тя. — Не разбираш ли, че положението ни е толкова тежко за мен, колкото и за теб? Не искам да се разделяме, Джак. Обикнах те още от момента, в който те видях. Единствената причина да не приема предложението ти за брак е, че не мога да живея така.
	— Значи — Джак закрачи напред-назад из стаята, — искаш от мен да започна рехабилитация, само и само за да докажа любовта си към теб?
	— О, Джак, с каквито и думи да представиш нещата, не мога да продължавам така. Болна съм, снимам филм и каквото и да се случи занапред, искам да потърсиш помощ. Може би като се върна у дома, ще поговорим и ще видим в какво състояние си.
	— Божичко, Бекс! Ще престанеш ли да ми говориш толкова снизходително? — Джак се тръсна тежко в стола. — В интерес на истината, има голям шанс да започна снимки по филма на онзи тип, с когото се срещнахме наскоро. А и агентът ми се обади да ми съобщи, че току-що е получил няколко страхотни сценария. Така че вероятно няма да успея да включа рехабилитацията в графика си, дори за да угодя на теб.
	— Радвам се, че са ти изникнали такива възможности, Джак — отвърна изтощено тя.
	— Да, излиза, че приятелят ти не е толкова пропаднал, колкото ти му натякваш, че е. И ако съм прекалявал с алкохола, то е било от скука, не от друго. Е — Джак впери поглед в нея, — сериозно ли говориш? Наистина ли искаш да скъсаме?
	— Не, не искам, но имам чувството, че не ми се предлага друг избор.
	— Добре! — Джак плесна бедрото си с длан и стана. — Край с оправданията. Щом това искаш, това ще получиш.
	— Съжалявам, Джак, наистина. — Очите на Ребека се изпълниха със сълзи.
	— Несъмнено — озъби й се той. — Но мисля, че е редно да се запиташ има ли нужда да се държиш така с мен само защото обичам да се забавлявам. Не съм нафирканата ти майка, Бекс, и не заслужавам да се отнасяш с мен като с нея. Ако си въобразяваш, че така ще ме смачкаш, само гледай. А и май ще ти е по-добре със свещеник, отколкото с темпераментен мъж като мен. Но това вече не е мой проблем. Затова ти казвам довиждане и всичко хубаво.
	Ребека се почувства като зашлевена през лицето от жестоките му думи. Остана безмълвна на мястото си, неспособна да му отвърне.
	— А, и още нещо — добави Джак, — тъй като аз съм изоставеният, изпратен вкъщи палавник, май е най-справедливо аз да съобщя новината на медиите. Ще помоля агента ми да разпространи кратко известие. Става ли?
	— Да, представи го както желаеш.
	— Така и ще направя. И дано не съжаляваш за стореното днес. Сбогом, Бекс.
	Вратата се затръшна след него. Ребека затвори очи и отпусна лице върху хладната копринена тапицерия на креслото, потресена от безмилостните думи на Джак по адрес на майка й. Да, готова беше да си признае, че навярно имаше право. Преживяванията й от детството я бяха направили свръхчувствителна към всички форми на злоупотреба с опиати.
	Но това по никакъв начин не оправдаваше поведението на Джак.
	Като осъзна какво е направила току-що и че този път няма връщане назад, в очите й отново запариха сълзи. Джак беше свикнал жените да припадат по него. Едва ли някога беше зарязван и несъмнено щеше да й намери заместничка за отрицателно време. Когато видеше снимковите доказателства за това по вестниците, щеше страшно да я заболи. Но просто трябваше да се примири с факта, че онзи Джак, в когото се беше влюбила, вече го нямаше.
	— Добре ли си, скъпа?
	Ребека вдигна поглед и видя госпожа Треватън до вратата. После сви безмълвно рамене.
	— Не ми влиза в работата, но смятам, че постъпваш правилно — каза загрижено госпожа Треватън. — Както обичаше да казва майка ми, има още много риби в морето, особено за красавица като теб.
	— Благодаря ти за милите думи — пророни дрезгаво Ребека. — Ще бъдеш ли така добра да ми кажеш, като напусне къщата?
	— Разбира се, съкровище. — Тя й се усмихна състрадателно и излезе от стаята.
	Половин час по-късно госпожа Треватън пристигна с чай и препечени филийки и новината, че Джак си е тръгнал.
	— Как се чувстваш?
	— Малко поразтърсена. Дано наистина съм постъпила правилно.
	— Ако е някакво успокоение, едно време и аз бях омъжена за човек като Джак. Издържахме година, преди да го напусна. Не твърдя, че твоят Джак е насилник като някогашния ми съпруг, но когато не пускат шишето ден след ден, не се знае какво може да им хрумне.
	— Така е. Ти обичаше ли съпруга си?
	— Разбира се. — Тя въздъхна тъжно. — Поне в началото. Към края вече не можех да го понасям. Повярвай ми, Ребека, колкото и да ти е тежко сега, няма да съжаляваш за постъпката си в бъдеще.
	— Благодаря, госпожо Треватън — каза Ребека.
	— И така, доста хора изявиха желание да те посетят, но аз им казах, че в момента си почиваш. Нали така, гълъбче?
	— Да, ще им обърна внимание по-късно.
	— Боли ли те главата?
	— Днес съм по-добре, благодаря.
	— Е, все още си бледа, но това не ме изненадва — продължи с майчински тон икономката. — Ще се върна по-късно и тогава ще ми кажеш дали си в настроение за посетители.
	Напълно изтощена, Ребека спа няколко часа и се събуди по-отпочинала. Изми се, облече се и тъй като се чувстваше малко виновна, задето бе държала всички настрана, помоли госпожа Треватън да извика Стив, който разбираемо бе настоял да я види.
	— Извинявай, че те безпокоя, скъпа, но просто исках да проверя как си — каза той, влизайки във всекидневничката.
	— Главоболът поотшумя, така че вероятно ще мога да започна работа от утре — увери го тя.
	— Радвам се да го чуя, Ребека. Сигурен съм, че стресът от изминалите няколко дни не ти е помогнал особено.
	— Какво имаш предвид? — попита невинно Ребека.
	— Скъпа, това е снимачна площадка. На никого от нас не му убягна малкият проблем на Джак. Още при първата ни среща ме попита дали случайно не ми се намира бял прашец.
	— О, боже, съжалявам, Стив.
	— Недей, не си виновна ти. Видях го преди няколко часа, когато поиска да му намеря шофьор, който да го откара до Лондон. Няма да те питам как стоят нещата помежду ви, но ако съдя по изражението му, на планета Джак и Ребека се вихри буря.
	— Вярно е — потвърди Ребека, решавайки, че е най-добре веднага да му изясни положението. — Казах му, че с нас е свършено, ако не остави алкохола и наркотиците. Но за момента предпочитам да не се разчува.
	— За жалост, всички вече се досетиха — каза Стив. — Знаеш колко бързо се разпространяват клюките на снимачната площадка. Както и да е, Ребека, в момента сте важни ти и здравето ти. Дано сега, когато Джак вече го няма, успееш да се съсредоточиш върху възстановяването си.
	— Да, и обещавам да съм свежа за утрешните снимки.
	— Е, ще видим. Предвидили сме ти само една сцена, и то за късния следобед. Горе главата, миличка — добави той през рамо, излизайки от стаята.
	Половин час по-късно на вратата на всекидневната отново се почука и влезе Антъни. Той я погледа за момент, после въздъхна гневно и се усмихна насила.
	— Просто исках да те видя — каза сприхаво той. — Как се чувстваш?
	— По-добре — отвърна Ребека. — Много ти благодаря, че ми позволи да използвам този прекрасен апартамент.
	— Е, не се сещам за по-подходящ обитател от теб — каза сковано той. — Разбрах, че приятелят ти си е тръгнал?
	— Да, и няма да се върне.
	— Ясно. — Той продължаваше да се взира в нея. — Днес отново ще вечерям с младия ни индийски приятел — отбеляза след известно време.
	— Така ли? — отвърна объркано Ребека.
	— Е, дано утре се чувстваш по-добре.
	— Надявам се. Благодаря, че намина.
	— Довиждане — каза Антъни, после се обърна и си тръгна.
	Като остана сама, Ребека си взе една дълга вана. Тъй като беше спала до късно, вече се чувстваше напълно свежа. Когато госпожа Треватън дойде с чай и кифлички, Ребека ги изяде с голям апетит.
	— Наистина започвам да се възстановявам — отбеляза тя.
	— Радвам се да го чуя, скъпа.
	— Тук ли е господин Малик? — попита тя.
	— Излезе по-рано днес, но мисля, че е някъде наблизо. Довечера ще вечеря с господаря.
	— Ако случайно го срещнеш, би ли го помолила да се качи при мен за малко?
	— Ще му предам — каза госпожа Треватън на излизане от стаята.
	Двайсет минути по-късно на вратата й се почука.
	— Влез — обади се Ребека.
	— Здравей, Ребека, искала си да ме видиш?
	— Да, Ари, заповядай. Как мина разходката ти до местната църква? — поинтересува се тя.
	— Ами, пообиколих гробището, но не намерих паметна плоча с името Мох. После отидох до Ексетър, за да го потърся в главния регистър на ражданията и смъртните случаи, но и там не намерих нищо. Поредната задънена улица, опасявам се.
	— Странно, не смяташ ли? — замисли се Ребека. — Не би ли трябвало всеки смъртен акт да бъде отчетен в регистъра?
	— И на мен така ми се струва.
	— Ари, вчера се натъкнах на нещо в този апартамент, което е абсолютно доказателство, че Анахита е живяла в Естбъри Хол.
	— Така ли? Какво?
	— Дневникът на Доналд Естбъри. Вероятно вече подозираш какво ще намериш вътре, но той е и доказателство за това, че Доналд е обичал прабаба ти и че двамата наистина са имали дете.
	— Ребека, това е невероятно! С удоволствие бих го прочел — възкликна Ари.
	— Мисля, че ще останеш смаян само като го видиш. Ще отида да го донеса. — Ребека влезе в стаята на Доналд и взе дневника от библиотеката. — Заповядай — подаде му го тя.
	Ари прочете надписа на гръбчето и огледа символа на предната корица. Като я отвори, видя посланието и стихотворението.
	— О, боже — пророни той, — това е стихотворението, за което ти казах едва преди няколко дни.
	— Знам, именно затова посегнах към точно тази книга в библиотеката. Сякаш нещо ни е водило към нея.
	— Да. Знаеш ли, Ребека, никога не съм вярвал на „измишльотините“ на прабаба ми, както някога ги наричах, но вече — той погледна книгата в ръцете си — започвам да виждам нещата другояче. Дали Антъни го е прочел?
	— Едва ли — каза Ребека. — През всичките тези години дневникът е бил просто поредната книга на рафта.
	— Може ли да го взема, за да го прочета довечера?
	— Е, не е мой, за да ти давам подобно разрешение.
	— Така е, но не ми се рискува да питам Антъни. — Ари вдигна едната си вежда. — Благодаря, Ребека.
	— Ще те помоля за една услуга в замяна, Ари.
	— Разбира се, каква?
	— Ами, съзнавам, че звучи нелепо, но започвам да си мисля, че между двете ни с Вайълет наистина има някаква връзка. Само там ми е умът.
	— Определено те разбирам — отвърна искрено Ари.
	— Затова… искам да знам как е починала Вайълет.
	— Ясно. Само че — Ари погледна часовника си — Антъни ще ме чака на вечеря след двайсет минути. Затова предпочитам направо да ти дам разказа на Анахита. Тя е обяснила всичко много по-добре, отколкото аз бих могъл.
	— В такъв случай ще ми го донесеш ли още сега? — попита Ребека. — Искам ми се да започна веднага.
	— Да. — Ари стана и излезе от стаята, пъхнал дневника под мишница. Върна се след няколко минути с найлоновата папка.
	— Предупреждавам те, Ребека, не е приятно четиво, но мисля, че си права. Трябва да знаеш какво се е случило с Вайълет.
	— Разбирам — съгласи се Ребека.
	След като Ари си тръгна, Ребека се настани на дивана, извади купчината листове от папката и ги запрелиства до онзи момент в историята, докъдето беше свършил дневникът на Доналд…


>	Анахита
>	1920 г.

>>	36

	Когато Доналд ми каза къде възнамерява да ни настани, останах изумена и объркана. Първият въпрос, който му зададох, беше какво би казала майка му.
	— Няма да каже абсолютно нищо, Ани — увери ме Доналд. — Тя ни постави в тази ситуация чрез егоистичните си действия. Ако не се беше намесила, двамата с теб щяхме да сме се оженили и да отглеждаме детето си задно, а Естбъри Хол щеше да е продаден.
	Колкото и да ме успокояваше Доналд, в сърцето ми вече се беше загнездила натрапчива тревога. Мод Естбъри ме ненавиждаше открай време и нещо ми подсказваше, че омразата й беше по-дълбока от обикновените расови предразсъдъци. Знаеше, че виждам през външната й черупка, чак до себичната й душа.
	— Ами ако прислужниците започнат да говорят? — попитах Доналд. — Все пак знаят коя съм.
	— Да, знаят — отвърна Доналд, — но и за това съм помислил. Просто ще им кажем, че си се омъжила по време на престоя си в Индия, но за жалост съпругът ти е починал и вече си вдовица. В тази връзка може би е добра идея да ви измислим нова фамилия. — Той сложи ръка върху моята. — Ще дойдеш ли с мен в Естбъри Хол, Ани? Искам двамата с детето ми да сте близо до мен. Може да не е мечтаното ни бъдеще, но само това мога да ви подсигуря.
	Помолих го да ми даде малко време за размисъл. Много неща от плана му не ми допадаха. Мисълта, че щях да живея в близост до Доналд и всеки ден да го виждам с новата му съпруга по никакъв начин не ми се нравеше.
	Като се замисля сега, в онзи момент от живота си съм била доста уязвима. Да, бях оцеляла, но на косъм. В Кийтли се бях борила да останем живи, скъпи ми Мох, забравяйки всякакви мисли за бъдещето. Бях използвала всички пари от продажбата на рубините за болничните сметки, наема в Кийтли и храна. Колкото и да ми се бе искало да откажа помощта на Доналд, в онзи момент, когато ни беше намерил, вече бяхме на прага на мизерията. Вече не можех да си позволя подобна проява на гордост.
	Да, бях готова да си умра без време в нейно име, но не можех да оставя теб на произвола на съдбата. Провидението беше изпратило Доналд точно навреме и въпреки жлъчката, която се вдигаше до гърлото ми при мисълта, че искаше да ни крие така, знаех, че нямам друг избор, освен да приема предложението му, каквото и да беше то.
	През изминалата седмица, докато седях в красивата стая, която Селина така великодушно ми беше отстъпила, усещах как силите ми се възвръщат лека-полека. Добрата храна и почивката започваха да ме съживяват и съзнанието ми се прочистваше. Когато ме обземаше отчаяние, си казвах, че все пак Доналд ми подсигуряваше лично пространство. А и може би, след като заякнех, щях отново да заработя като бавачка и така да си върна независимостта.
	Но можех ли да понеса мисълта, че Доналд щеше да се връща при съпругата си след срещите си с нас? Върху тази идея размишлявах най-много. Любовта ни винаги е била толкова съвършена — просто не можех да си представя как щеше да оцелее с трети човек в уравнението.
	Един ден, тъй като Селина беше казала на приятелката си Минти, че съм се появила, получих писмо от Индира, в което ми съобщаваше, че е бременна. Оплакваше се по обичайния си драматичен начин за сутрешното гадене, както и за неприятелското отношение на първата съпруга на Варун, която царуваше в двореца, макар и не в сърцето му.
	Писмото ме накара да се замисля за собствената ми ситуация и да се запитам дали беше много по-различна от тази на Индира. Мъжете, които обичахме, си имаха съпруги, които имаха формално предимство пред нас, макар и сърцата им да бяха наши, както беше изтъкнала Индира. Ако и аз се бях омъжила за индийски принц, щях да го споделям с поне една друга жена. А макар на пръста ми да нямаше халка от Доналд, двамата бяхме венчани по всички значими начини.
	Като се научих да гледам на нещата от тази страна, започна да ми поолеква. Фактът, че Доналд се беше оженил за Вайълет, защото беше подходяща партия за брак и освен това зестрата й бе спасила Естбъри Хол беше споразумение, идентично с браковете между кралски особи в родната ми страна. Ако се възприемах като втора съпруга на Доналд, вместо негова тайна любовница, ситуацията ми се струваше доста по-поносима.
	Пък и всичките ми останали резерви биваха подривани от простичкия факт, че обичах баща ти.
	— Ще дойдем с теб в Девън — казах му накрая.
	— О, скъпа! Толкова се радвам, че склони. Знам, че не си мечтала точно за това, Ани, и много ми се иска да те отвеждах в дома си. Намерих ти колиба, която не се намира на територията на имението, нито в селото, а сред хълмовете на Дартмор. Намира се на доста уединено място, което ще е важно, за да мога да ви посещавам редовно.
	— Много ще се радвам да живея на спокойствие, особено при положение че Мох ще ми прави компания — уверих го аз.
	— Е, къщичката е необитавана от много години, затова ще ми отнеме няколко седмици да я приготвя за вас. Съгласна ли си да останеш тук, в Кенсингтън, през това време?
	— Ако Селина е съгласна да ни приюти.
	— Знаеш колко те обича, а и като се има предвид, че чака бебе, а Хенри е още във Франция, мисля, че компанията ти ще й се отрази добре. Е, имаме ли уговорка?
	— Да, имаме — отвърнах аз.


	Доналд остана с нас още два дни, след което каза, че трябвало да се върне в Естбъри Хол. Жена му организирала прием, за да покаже на приятелите си новия интериор на къщата, и нямало как да не присъства. Аз се постарах да не изразявам неодобрение — това беше едва първият от многото подобни случаи, които ми предстоеше да преживея, ако исках да остана част от живота му в бъдеще. Изпратих го с приветлива усмивка, мислейки си за Индира и това как ли стискаше зъби, покланяйки се пред първата жена на съпруга си.
	Запомнила съм седмиците, в които чакахме да подготвят новия ни дом, като спокоен период от живота ми. Благодарение на изобилието от питателна храна, чистата, топла стая и поотпочиналите майчини ръце ти, синко, засия от здраве. За един месец успя да нормализираш теглото си и дори започна да лазиш чевръсто с позаякналите си крачета и ръчички.
	Бебето на Селина се роди без усложнения през октомври и аз с радост й се отплатих за част от проявената към нас добрина, грижейки се за нея и детето й, което двамата с Хенри бяха кръстили Фльор. В началото на декември Доналд ни откара в Девън. Личеше му колко се вълнува да ми покаже новия ни дом.
	Черен път, прокаран през хълмовете, ни отведе до една долчинка, в която уютно се беше сгушила нашата къщурка. Беше построена с добити от местността камъни, имаше два входа и очарователно излъчване, с което ми напомняше на пасторската къща в Оксенхоуп, където живееше Шарлот. Рекичката, край която с Доналд си бяхме говорили онова далечно лято, минаваше точно пред нея.
	Доналд паркира колата откъм задния вход на колибата и затвори портата на високата дървена ограда зад нас, подсигурявайки ни срещу любопитни минувачи. После ме хвана за ръката, заведе ни до задната врата и я отвори. Влязохме в ниска кухничка и извървяхме тесния коридор до уютна, прясно боядисана всекидневна с камина.
	Като се качихме на горния етаж, в малката втора спалня, която Доналд предвидливо бе обзавел за детска стая, те сложих в легълцето да поспиш. После влязох в по-голямата спалня, забелязвайки свежите пердета на цветя и голямото месингово легло, застлано с пъстроцветна кувертюра.
	— Е, Ани, какво мислиш? — попита нетърпеливо той.
	— Мисля, че е прекрасно, Доналд — отвърнах аз, искрено трогната. В сравнение с клаустрофобичната ми, мизерна стаичка в Кийтли тук беше същински рай.
	— Сменихме прозорците, инсталирахме електрическо осветление и построихме малка баня до кухничката на долния етаж. _И_… това е за теб. — Той извади купчина листове от джоба на палтото си и ми ги подаде.
	Прегледах ги набързо, колкото да разбера какво съдържат.
	— Ще ти кажа какво пише там, скъпа: че аз, лорд Доналд Естбъри, ти предоставям доживотна собственост върху тази къща. Съгласно този документ никой не може да те изхвърли оттук, каквото и да се случи с мен. Това е твоят дом, за колкото и време да се нуждаеш от него.
	Очите ми внезапно се изпълниха със сълзи. Още откакто баща ми бе починал и двете с майка ми се бяхме преместили в зенаната, не бях имала свой собствен дом.
	— Благодаря ти, Доналд.
	— Скъпа Ани, не съм направил нищо. Заслужаваш много повече.
	Той ме придърпа в обятията си и ме целуна. Вероятно беше заради облекчението от това, че най-сетне се намирах на сигурно място, че някой се грижеше така усърдно за мен, но усетих как тялото ми се поддава на целувката му. Преплетените ни тела се стовариха като едно върху голямото, удобно легло. Може би беше заради дългата раздяла, или многото седмици на близост без физически контакт, но се любихме още по-страстно и отпреди. След това полежахме прегърнати, докато синчето ни спеше спокойно в съседната стая. Постарах се да не допускам в съзнанието си мисълта, че правеше същото и със съпругата си.
	За моя изненада той подхвана темата.
	— Вече си спомням какво трябва да е чувството — каза умислено той. — Обичам те, Ани, толкова много, че не мога да ти опиша.
	— И аз теб, Доналд.
	После заспахме и осъзнах, че се чувствахме спокойни за пръв път, откакто бях заминала за Индия. Какъвто и пакт да бяхме сключили с дявола, за да се озовем заедно в онова легло, колкото и неморално да постъпвахме, в онзи момент се чувствах на правилното място.
	Доста по-късно, докато те хранех в кухнята на долния етаж, Доналд ми показа заредените с храна шкафове.
	— Имам и още една изненада за теб. Ела, да излезем навън.
	Увих те хубаво в един шал, за да те предпазя от хапещия студ, и последвах Доналд навън. До обора в квадратния двор имаше конюшня; Доналд отвори вратата и запали фенера, окачен на пирон.
	— Тук, момиче, ела да се запознаеш с новата си стопанка.
	Доналд почеса кобилката по носа. Кожата й блестеше като излъскан махагон и имаше бяла звезда на челото.
	— Още не съм я кръстил. Реших, че тази привилегия се полага на теб, тъй като все пак е твоя.
	Погалих копринения нос на коня, а ти, усетил новата играчка, протегна малките си ръчички да го докоснеш.
	— Прекрасна е, Доналд, благодаря ти. Ще я кръстя Шеба, защото прилича на кралица.
	— Идеално. Не е като жребеца, който яздеше някога, но е достатъчно спокойна да се учи на нея Мох, като порасне. Освен това в обора има двуколка, с която можеш да ходиш до селото, ако ти се наложи.
	— Май си помислил за всичко — казах аз, докато вървяхме обратно към колибата, където сложих чайника на печката, за да направя чай. — Но нали знаеш, че местните веднага ще ме забележат, особено ако тръгна към селото с кон и двуколка — изтъкнах аз.
	— Да, Ани, разбира се, че ще те разпознаят. И несъмнено много от тях ще се радват да те видят. Но не забравяй, че предвид дългото ти познанство със семейството ни, би им се сторило напълно нормално, че сме ти предложили дом след смъртта на съпруга ти — успокои я той.
	— Ами Вайълет? — попитах аз. — Какво ще стане, ако дочуе за мен от прислугата и заподозре нещо?
	— Повярвай ми, единственото нещо, което не ме притеснява, е Вайълет. В момента тя е царицата на обществената сцена, считана за най-голямата красавица в Лондон, ако не и в цяла Англия. Едва ли познаваш жена, по-уверена в собствените си привлекателност и позиция. Никога не би й хрумнало, че съпругът й може да има връзка с индийска вдовица, живееща сред хълмовете.
	Доналд усети внезапното напрежение, което думите му бяха породили у мен.
	— Извинявай, скъпа. — Той ме потупа по ръката. — А що се отнася до отношенията й с прислужниците ни, имам чувството, че са прозрачни за нея, толкова внимание обръща на тях и личния им живот. Доколкото я касае, те са в имението просто за да изпълняват работата си. А такава им се намира в изобилие. Вайълет си взима вана два пъти дневно. А чаршафите й се сменят всяка божа сутрин.
	— Значи живее като кралица — пророних аз, спомняйки си порядките на _махарани_. Но все пак в Индия всичко беше жертва на горещините и прахоляка.
	— Да. В Америка Вайълет наистина е нещо като кралска особа; отгледана е с най-доброто. Струва ми се, че смята нас, англичаните, включително мен самия, за доста немарливи. — Доналд се усмихна. — Мисълта ми е, че единствено Вайълет е в центъра на нейния си свят. Едва ли ще й направи някакво впечатление, когато й съобщя за пристигането ти.
	— Ще й кажеш за мен?
	— Разбира се. Но в момента е заета с организацията на грандиозна коледна танцова забава. Ще покани всичките си изтъкнати приятели от Лондон. Сигурно ще те забрави в мига, в който й кажа за теб.
	— Дано си прав, Доналд. — Изтръпнах неволно. — Тя няма вина за всичко това. Не бива да я нараняваме.
	— Знам — съгласи се той, поглеждайки часовника си. — И за жалост вечерята е след час и ще очаква да се върна от Лондон. Ще ви навестя утре сутринта. Ще се справиш ли тук сама? Колибата наистина е много уютна. Толкова ми се иска да можех да остана при теб, но просто няма как.
	— Ще се справим — уверих го аз, гледайки как се щипваш с ръчички за крака на масата в безуспешен опит да се изправиш.
	— Струва ми се, че Мох ще проговори съвсем скоро, нали, мъничето ми? — Доналд се наведе и го целуна нежно по челото. — Е, най-добре да вървя — каза той, закопчавайки палтото си, и тръгна към вратата. — Хубавата новина е, че оттук мога да мина с колата през пущинака и да се включа в главния път, откъдето да вляза в имението през входната порта. Другият вариант е просто да яхвам Глори и само за петнайсет минути съм тук. Направо ще ти омръзне да ме гледаш.
	— Съмнявам се — казах аз, целувайки го по устните. — Благодаря ти, Доналд. Чувствам се спокойна за пръв път от много, много месеци насам.
	Той ми изпрати въздушна целувка, каза едно безгласно „довиждане“ и си тръгна.
	След като те сложих да спиш в креватчето ти, обиколих новия ни дом, любувайки се на всеки малък детайл, който Доналд бе приготвил с видима любов за мен. Запалих огъня в уютната всекидневна и прегледах книгите, подредени по рафтове от двете страни на камината. Доналд ги беше заредил с някои от любимите ми романи, които знаех, че ще чета и препрочитам през вечерите си тук.


	През онези първи дълги зимни месеци, когато хълмистият пейзаж край колибата се превърна в снежна пустиня, която аз не можех да напусна, а Доналд с мъка прекосяваше на гърба на Глори, за да ни донесе храна, мляко и любов, четях безспирно. Макар че животът ми беше самотен, изпитвах нарастващо чувство на вътрешен покой. Може би снегът ми даваше фалшиво чувство на сигурност; отцепваше ме от Естбъри Хол и скритите му обитатели и може да се каже, че живеех в друг свят, населяван само от нас тримата с теб и Доналд.
	Като се замисля, онези месеци ми донесоха точно онова, от което се нуждаех, за да излекувам наранената си душа; през първата ужасяваща година от живота ти бе имало моменти, когато почти бях губила надежда. Когато не виждах, не чувствах, не чувах и дори не вярвах в онези сили, които винаги ме бяха направлявали. Когато бях пожелавала смъртта си и за пръв път бях разбрала какво е да си истински самотен. А сега, макар и понякога да не виждах Доналд дни наред, поне знаех със сигурност, че съм обичана.
	Спомням си, че Коледа беше тежък период. Доналд беше зает с празненствата в имението, на които пристигаха множество от американските роднини на Вайълет, затова и почти не го виждах. На Бъдни вечер дойде за малко с кошница, в която имаше пуйка, достатъчно голяма да нахрани дванайсетчленно семейство, и подаръци за двама ни. На коледната сутрин отворих подаръка за мен, който бях сложила под елхата ни. Беше огърлица от кремави перли с прекрасно послание, скрито в кутийката. Сложих си я още онази коледна сутрин на 1920-а и до ден-днешен не съм я сваляла от врата си.
	Когато снегът започна да се топи в началото на март, животът ми в колибата край рекичката започна да се променя. Доналд ми каза, че майката на Вайълет била болна и тя отивала в Ню Йорк при нея.
	— Не те ли помоли да заминеш с нея? — попитах, докато седяхме пред камината във всекидневната, наблюдавайки първите ти несигурни стъпки.
	— Разбира се — отговори Доналд, — но аз изтъкнах, че ако наистина възнамерявам да управлявам Естбъри Хол като бизнес, както ме посъветва Татко Дръмнър, то пролетта е особено неподходящ момент да напусна страната, тъй като точно сега се агнят овцете. Вайълет като че ли нямаше нищо против да остана тук.
	Онази пролет, която Вайълет прекара в Америка, беше един истински съвършен период от живота ми. Доналд се уговаряше със Селина да се преструва, че й гостува в Лондон. През тези скъпоценни няколко дни идваше при нас с колата, която скриваше зад колибата, и живеехме като нормално семейство.
	Докато пролетта съживяваше хълмовете край нас, тримата се любувахме на спокойния ни, уединен свят. Единственото нещо, което помрачаваше щастието ни, беше, че ти никога нямаше да можеш да наричаш баща си „тате“ и че двамата с Доналд трябваше да внимаваме да не се изпуснем пред теб. Ти естествено си измисли свое име за човека, който се превърна в толкова голяма част от живота ти.
	— Господин Дон, ела! — настояваше, вдигайки малките си ръчички към баща си. Доналд започна да те качва на гърба на кобилата и да те разхожда из двора, докато ти крещеше от щастие. На теб често ти носеше шербет, а на мен — калеми от пъстри цветя, взети от градината на имението, които посаждах в нашата.
	— Ела да видиш — каза един ден, слизайки от лъскавия гръб на Глори, и ми подаде малко растение, покрито с бодили, — нося ти розово храстче. Градинарят ни засаждаше нови растения и ми каза, че това бил много необикновен и екзотичен вид, наречен _среднощна роза_. Веднага се сетих за теб. — Той ми се усмихна и ме целуна. — Искаш ли да я засадим заедно? В предната градина например? — предложи после.
	След онези нетърпими месеци, през които се бях съмнявала в любовта на Доналд, вече я усещах с цялото си сърце. Докато го слушах как се бунтува — срещу бедността, в която множество англичани все още живееха, срещу несправедливото разпределение на богатствата, срещу факта, че не можеше да промени света, но поне беше способен да постави начало, ремонтирайки колибите на собствените си работници, — в душата ми се зараждаше още по-силно уважение към него.
	— Дейвид Лойд Джордж прави всичко по силите си, но страхът от промяна сред политиците, дошли главно от по-горните класи, затруднява прокарването на реформи — роптаеше Доналд, докато седяхме в градината една вечер.
	— Баща ми обичаше да казва, че да поместиш дори със сантиметър някоя скала в рамките на живота си било като да хвърляш по сто малки камъчета в морето всеки ден. Големите промени настъпват бавно, но са неизбежни, Доналд — уверих го аз. — В момента възгледите ти звучат ексцентрично, но с времето много хора ще започнат да възприемат света като теб.
	— Някога майка ми ме мислеше за странен, защото си играех с едно от децата на коняря. Спомням си как настоявах да яде с нас в имението, защото винаги ми се струваше гладен. Крадях храна от кухнята за него. Още от малък не съм възприемал класовата система и до ден-днешен е така.
	— Питах се — подхванах аз, сменяйки темата, — дали ще е възможно да дойда до имението, преди жената ти да се е върнала от Америка. Иска ми се да проверя дали някои от лековитите билки, които засадих в кухненската градина, още виреят. Може да пресадя някои в моята.
	— Разбира се! Не забравяй, Ани, единствената тайна са отношенията помежду ни, но не и присъствието ти тук. Вече няма никаква нужда да се криеш в колибата, особено след края на зимата. Всъщност би изглеждало доста по-нормално, ако хората те виждат наоколо. — Той се пресегна и погали нежно бузата ми. — Стига аз да запомня, че не бива да те докосвам пред чужди очи. — Той се усмихна, вдигайки поглед към кухненския часовник. — Е, време е да се връщам — обяви с въздишка. — Овцете ще започнат да раждат всеки момент.


>>	37

	Няколко дни по-късно впрегнах кобилата на двуколката и ни откарах до имението, където установих, че много от билките, които бях посадила в едно скътано ъгълче на кухненската градина, още бяха живи. Докато те държах на коленете си и се опитвах да спася растенията от любопитните ти ръчички, дочух познат глас иззад гърба си.
	— Я виж ти!
	— Госпожо Томас! — усмихнах се аз на по-възрастната жена, която вървеше към мен с кошница в ръка, тръгнала да набере зеленчуци за вечерята.
	— Подочух, че си се върнала при нас, госпожице Ани. Тили каза, че миналата седмица те видяла в селото, ама аз си помислих, че й се привиждат разни неща.
	— Тук съм още от зимата, но снегът беше много дълбок, а и не се чувствах добре — обясних й аз.
	— Чух. Разбрах и че съпругът ти бил починал. Много съжалявам, миличка. Сигурно ти е било много трудно с малкия. Но като гледам, вече е голямо момче — каза госпожа Томас, отмествайки погледа си към теб. Ти се обърна към нея и й помаха приятелски.
	— Оооо, има сини очи — коментира готвачката. — Боже мой, не знаех, че индийците могат да имат сини очи!
	— Баща му имаше сини очи, има и такива индийци — отвърнах аз, прикривайки внезапния си прилив на паника.
	— Е, май няма откъде да знам. При всички случаи малкият е много сладък, а ти не бива да страниш от нас. Като приключиш тук, ела в кухнята да запознаеш детенцето с другите прислужници. Много ще се радват да те видят, мила моя.
	— Благодаря, госпожо Томас. Ей сега идвам.
	Когато готвачката си тръгна, сведох тревожен поглед към теб, осъзнавайки, че сините ти очи винаги щяха да издават тайната, която пазехме с баща ти.
	Като влязох в кухнята, прислужниците се струпаха край нас. След толкова много месеци на уединение топлото им, приятелско посрещане ми достави голямо удоволствие. Натъпкаха те с толкова торта и шоколад, че накрая започнах да им отказвам от страх, че ще повърнеш. Аз самата седях на кухненската маса с чаша чай в ръце, докато прислужниците ме отрупваха с въпроси. Отговарях на всичките колкото можех по-достоверно, дори съчинявайки името „Джайвал Прасад“ за въображаемия ми покоен съпруг.
	— Е, вероятно вече знаеш как са се променили нещата тук, в Естбъри Хол — отбеляза госпожа Томас, вдигайки вежди. — Миналата година лорд Доналд се ожени за американка и на всички ни се наложи да свикнем с порядките на лейди Вайълет.
	— И още как — измърмори тихичко Тили.
	— Въпреки всичко трябва да признаем, че животът с новата господарка си има своите преимущества — каза госпожа Томас. — Аз получих нова кухненска печка — посочи гордо тя — и още цял куп нова готварска посуда. Господарката заяви, че старата била нехигиенична, а аз я уверих, че още никой не е умрял на моята маса. Но честно казано много се радвам на лъскавите ми тенджери и тигани.
	— Харесвате ли лейди Вайълет? — попитах, неспособна да устоя на изкушението.
	— Не е лоша, бих казала — отвърна госпожа Томас. — Не че ми обръща особено внимание. Не знаеше нищичко за английската храна и какво сервираме в тая къща, та трябваше да й изясня положението. Вече не ми се меси в работите. Нея не я интересува какво се случва вътре в тялото й. По-важно й е какво се случва върху него! — Всички прислужници се закискаха.
	— Не съм виждала по-суетна жена — вметна Тили. — Макар че говорих с една гостуваща прислужница, която ми каза, че всички янки били като нея. Лейди Естбъри поръча да й изградят цяла стена от гардероби, които вече преливат от дрехи.
	— Но е много красива. Не съм виждала по-красива жена — добави срамежливо миячката.
	— Така си е — потвърди госпожа Томас, — ама и ние щяхме да сме красавици, ако имахме времето да се грижим толкова за външния си вид и парите да се киприм с дрешки като нейните.
	— Добра ли е? — настоях аз, тъй като имах чувството, че не съм чула нищо за личността й, а само за богатствата и красотата й.
	— Може да се каже — отвърна Тили. — Когато й помагам с косата и дрехите вечер, не злослови и не говори за нищо друго, освен за дрехите и бижутата си. Май досега не ми е задавала въпрос за личния ми живот.
	— Можеше и много по-зле да е — каза госпожа Томас. — Поне не е поредната дърта кикимора, като оная, дето се пренесе в Дауър Хаус. И поне къщата се напълни с млади хора, а не с аристократки в траур. Естбъри Хол се съживи, откакто лейди Вайълет пристигна, и всички ние трябва да сме благодарни.


	От онзи момент нататък вече забравих предишната си самота. Прислужничките непрекъснато ни канеха на чай в домовете си в селото и на панаира, който се провеждаше на всеки няколко месеца на площад „Естбъри Грийн“. Винаги гледах ние да гостуваме на _тях_, изтъквайки, че все пак разполагах с кон и двуколка, а пътят пеша от селото през пустошта до колибата ми беше поне пет километра. Въпреки това живеех в постоянен страх, че някоя приятелка ще се появи неочаквано, докато Доналд ни гостуваше.
	Из селото плъзна слух, че съм се върнала в Естбъри Хол, както и за билковите илачи, които отново започнах да използвам, за да облекча артрита на госпожа Томас, бронхита на Тили и дори подаграта на иконома. Растенията, които бях взела от кухненската градина, вирееха чудесно в моята. Доналд ми майстореше малък парник, който да ги защитава от зимните студове, а когато се разхождах по хълмовете, попадах на много местни лечебни растения, които добавях към разрастващата ми се колекция.
	В летните следобеди често те качвах на двуколката и отпрашвахме към някой селски дом с болно от треска дете например. Тези хора не можеха да се обърнат към никого за здравни грижи. Докторът взимаше скъпо и повечето просто не можеха да си позволят услугите му. Аз самата не търсех заплащане; облекчението по лицето на някоя майка ми беше напълно достатъчно.
	С времето установих, че традиционният ми медицински опит се допълваше отлично с познанията ми за аюрведичните билки. Успявах да преценя кога моите лекове нямаше да помогнат. И ако състоянието на пациента беше твърде сериозно за моята компетенция, го съветвах да се обърне към местната болница.
	През юли, на едно кръщене в селото, срещнах тамошния доктор отново. Не го бях виждала от онзи далечен ден, когато беше закъснял за раждането на бебето на Селина.
	— Позволете да ви изкажа благодарността си, госпожо Прасад — каза доктор Трефусис с лек поклон. — Облекчихте наплива от пациенти в кабинета ми и хората от селото извличат голяма полза от познанията ви. Мислила ли сте да се върнете в медицинската професия? За всички в района ще е голямо облекчение да си намерим сестра като вас.
	— Замисляла съм се, но вече имам син, за когото трябва да се грижа, а подобна позиция би отнемала твърде много от времето ми — отвърнах аз. — Пък и едва ли медицинската гилдия би приела факта, че лекувам пациентите си с билки.
	— Е, предполагам сте права — съгласи се доктор Трефусис. — Но ще се радвам, ако ме просветлите по тази тема. Всяко нещо, което дава на бедните безплатно облекчение, не може да не е хубаво. Затова продължавайте в същия дух.


	— Божичко, толкова рядко те виждам напоследък заради всичките ти милосърдни мисии — коментира към края на август Доналд. Вайълет щеше да се върне у дома всеки момент, затова той беше „заминал за Лондон“ и ни гостуваше в колибата.
	— Все с нещо трябва да се занимавам, а и обичам да помагам на хората — отвърнах аз.
	— Знам — каза той, гребвайки от яхнията, която ни бях сготвила.
	— Само че през зимата май няма да ти е толкова лесно да го правиш.
	— Шеба е жилав кон и вече е свикнала с терена. Сигурна съм, че ще се справи, ако и тази година падне сняг.
	— Май не е лоша идея да ти прекарам телефон — замисли се Доналд. — Така поне ще мога да се свързвам с теб, ако изникне нещо, а хората от селото ще използват онзи в пощата, в случай че някой пациент се нуждае от помощта ти.
	— Много мило от твоя страна, Доналд, но телефоните са скъпи съоръжения и не ми се иска да пилееш повече пари по мен.
	— Ани, скъпа, издръжката ти е нищожна — каза успокоително Доналд. — Виж какво, ако бяхме женени, нямаше дори да повдигнеш въпроса. А ние сме, скъпа, във всяко друго отношение, освен на хартия. Пък и това, че помагаш на местното общество е прекрасно и много се гордея с теб. Така че прокарването на телефонна линия до колибата е най-малкото, с което мога да съм ти полезен.
	— Добре — съгласих се с въздишка аз. — Благодаря ти.
	— Поведението ти е толкова различно от това на свидната ми съпруга — въздъхна и Доналд. — На Вайълет дори не й хрумва да помогне на друг човек, освен на себе си. Откровено казано, се ужасявам при мисълта, че се прибира от Ню Йорк. Остава ни само още една нощ заедно. Далеч не е достатъчно, нали?
	— Благодарна съм и на толкова, Доналд — отвърнах аз, макар че докато изричах думите, апетитът ми изчезна.
	— Сигурно няма да успея да се измъкна поне няколко дни — предупреди ме Доналд, потегляйки към имението на следващата сутрин. — Довиждане, скъпа моя. Обещай ми, че ще се грижиш за себе си и момчето ни.
	— Обещавам — казах аз с насълзени очи. Макар че щях да го видя скоро, знаех, че се връща към другия си живот и вече няма да е изцяло мой.


	Отново наближаваше зима и с настъпването на студовете пациентите ми изискваха все по-голямо и по-голямо внимание. Но се радвах, че има с какво да се занимавам. Виждах Доналд много по-рядко, откакто Вайълет се беше върнала у дома. Щеше да изглежда странно, ако отсъстваше от Естбъри Хол твърде често, при положение че бяха прекарали цели шест месеца разделени. Наминаваше при всяка отдала му се възможност, понякога на път към Лондон за поредното парти.
	— Повечето й приятели са такива арогантни досадници, че едвам ги търпя. При все това — каза той с въздишка, — трябва да изпълнявам дълга си.
	Една вечер в средата на декември Доналд пристигна неочаквано в колибата. Лицето му беше бледо, изпито, а очите му — пълни със страх.
	— Какво има? — попитах го, усещайки мигновено, че нещо не е наред.
	— Нося ти новина — отвърна той, стоварвайки се тежко в стола до кухненската маса.
	— Лоша новина? — попитах аз, докато слагах чайника на печката.
	— Едва ли някой друг би я възприел като такава, но се опасявам, че на теб няма да ти хареса, Ани. Затова исках да ти я съобщя, преди някой друг да го е сторил. Знаеш как е тук, клюките, особено от подобно естество, се разпространяват като горски пожар. Несъмнено повечето прислужници вече са осведомени.
	— Кажи ми тогава — примолих му се аз, макар че дори не смеех да си помисля какво има да ми казва.
	Доналд си пое дълбока глътка въздух, после заби поглед в краката си, неспособен да ме погледне в очите.
	— Вайълет… е бременна.
	— Разбирам. — Чак тогава осъзнах защо смяташе, че аз ще съм единственият човек, който не би възприел новината като хубава.
	— Ани, кажи ми честно, неприятно ли ти е?
	Естествено, че ми беше неприятно! Не заради нероденото дете, а заради интимността, която го бе създала. Изтръпнах при мисълта. Но все пак исках да запазя достойнството си пред Доналд. Още преди да се съглася на този живот, бях знаела какво предполага.
	— Съвсем естествено е със съпругата ти да създадете семейство. И наследник на имението — добавих аз, мъчейки се да не допускам горчивината, която изпитвах в гласа си. — А и не съм в позиция да възразявам.
	— Разбира се, че си — отвърна Доналд с внезапна ярост. — Ако аз бях на твое място и ти ми съобщаваше подобна новина, едва ли щях да я преглътна така лесно.
	— Нямам друг избор, затова ще я преглътна — заявих категорично аз.
	— Но нека те уверя, Ани, че това дете е рожба на съпружеския ми дълг, не на удоволствие.
	Искаше ми се да му повярвам и всъщност не се съмнявах, че ми казва истината, но мисълта все пак прогаряше душата ми.
	— А най-лошото е, че бременността вече се отразява зле на Вайълет. Отложила е всичките си ангажименти за идните седмици, защото твърди, че й е много зле и прекарва по-голямата част от времето на легло. За жалост, от това следва, че поне в близко бъдеще няма да е заета както обикновено. Ще трябва да прекарвам много повече време с нея. Толкова съжалявам, Ани.
	— Сигурна съм, че ще намерим начин да сме заедно. Досега успявахме.
	— Да, но просто все повече и повече усещам колко лъжовен е животът ми в имението с Вайълет — каза тъжно той.
	— Е, няма какво да се направи по въпроса, затова ще трябва просто да свикнем с мисълта. — Знаех, че му отговарям твърде лаконично, но още се борех с новината. Точно в онзи момент нямах сили да му съчувствам.
	— Да. — Той впи гузен, разбиращ поглед в мен. — Прости ми, скъпа, точно днес трябваше да съм до теб и да те утешавам. За жалост обаче трябва да вървя. Доктор Трефусис ще дойде да прегледа Вайълет. — Доналд стана и ме целуна по главата. — Ще дойда при първа възможност.


>>	38

	Доналд ме уведоми, че доктор Трефусис бил доволен от здравословното състояние на Вайълет. Предписал й активен въглен заради гаденето и я посъветвал да си почива, докато отмине. Възнамеряваха да разгласят новината след дванайсетата седмица от бременността, но вече бяха съобщили на родителите си.
	— Майка ми помоли да я навестя в Дауър Хаус днес следобед, за да обсъдим някакъв „чувствителен въпрос“, както го нарече тя, затова трябва да тръгвам — каза гузно Доналд, когато дойде да ни види след няколко дни. — Един бог знае какво си е наумила.
	Като си тръгна, и аз се зачудих какво ли предстои. Мод Естбъри ми беше отколешен враг, черният гарван на рамото ми, дебнещ подходящия момент да изкълве и малкото ми щастие. На следващия ден, когато Доналд дойде да ни види, по изражението на лицето му познах, че аз съм била темата на разговора им. Направих чай и двамата седнахме пред камината във всекидневната.
	— Е, какво ти каза? — попитах го аз.
	— Каза ми, че върлували слухове за мен. Очевидно някой ме е виждал да яздя често из пустошта.
	— Е, това не е престъпление, доколкото знам.
	— Но все в една посока — натърти Доналд.
	— О, разбирам. Кой те е видял?
	— Ами, овчарят казал на жена си в селото, която казала на приятелката си госпожица Томас, която казала на Беси, прислужничката на майка ми, че през пролетта и лятото често ме виждал да яздя в близост до колибата. Аз естествено й казах, че това само по себе си не е причина за каквито и да било слухове — добави Доналд. — Все пак винаги съм яздил в тази местност и съм спирал при рекичката, за да пийне Глори вода.
	Аз седях мълчаливо и го слушах.
	— Майка ми натърти, че съм бил господарят на имението и прислугата анализира и коментира всяка моя стъпка — продължи вяло Доналд. — Каза, че споделяла с мен сега, защото Вайълет била бременна и докторът твърдял, че в момента е много чувствителна. Че не й се искало тези слухове, макар и пресилени, да достигат ушите на Вайълет, докато носела в утробата си наследника на Естбъри Хол. Освен това добави, че поне от благоприличие, ако не от друго, посещенията ми в колибата трябвало да престанат незабавно поне за момента.
	— Разбирам.
	— Откровено казано, Ани, майка ми ме накара да се почувствам като пълен мерзавец, задето не само поддържам връзка с друга жена под носа на съпругата ми, но и продължавам да го правя дори докато Вайълет е бременна.
	— Е, в този случай, колкото и да не ми се иска да го призная, майка ти е права — казах накрая. — Вайълет не знае нищо за връзката ни. Всъщност това я прави по-голяма жертва от нас.
	— Знам, Ани. — Доналд сведе глава засрамено. — Не заслужава подобно нещо, особено в такъв момент.
	— Така е. И независимо от това дали майка ти използва бременността й като средство да постигне целта си и да ни раздели, с теб трябва да проявим състрадание към Вайълет. Не мисли, че и мен не ме измъчва вина всеки ден заради предателството ни — добавих. — И двамата трябва да постъпим справедливо в този важен момент. Затова се налага да спрем да се виждаме.
	— Но какво ще правиш ти, Ани? Как ще го преживееш? _Аз_ как ще го преживея?
	— Е, може отново да прибегнем към писане на писма.
	— Много забавно — засмя се безрадостно Доналд.
	— Май така е най-разумно.
	— Но как ще се сдържам да не идвам тук?
	— Ще ти се наложи.
	Той взе ръката ми в своята и я целуна нежно.
	— Значи трябва да се сбогуваме още веднъж. Но този път само временно, докато се роди детето.
	— Сигурна съм, че месеците ще отлетят неусетно — уверих го аз.
	— Моят Мох ще е почти на три при следващата ни среща — каза умислено Доналд.
	Станахме и тръгнахме заедно към кухненската врата, където се прегърнахме силно.
	— Ще намеря начини да общуваме, мила моя Ани, не се безпокой. Обичам те.
	— До нови срещи, Доналд — прошепнах аз.


	След този ни разговор се настроих за поредния период на раздяла с мъжа, когото обичах. Но поне фактът, че двамата бяхме сключили този пакт с намерението да постъпим правилно, улесняваше нещата донякъде. Занимавах се с теб и пациентите ми, стараейки се да не мисля за наложеното ни наказание.
	Коледа дойде и на сутринта намерих кошница на прага си, съдържаща грамадна пуйка, всевъзможни вкуснотии и подаръци за теб и мен. Вечерта се присъединихме към коледното тържество в сградата на селския съвет. Беше прекрасно да гледам как личицето ти се озарява при вида на пъстроцветните украшения, с които беше окичена залата.
	Тили и милият й съпруг Джим ни поканиха в колибата им за новогодишната вечер. Имаха момиченце на име Мейбъл, което беше що-годе на твоя възраст.
	— Честита нова година — прошепнах тихо на Доналд, когато църковните камбани ознаменуваха със звън новата година. Имах чувството, че ми беше още по-тежко, като го усещах толкова близо, а в същото време толкова далеч.
	— Добре ли си, Ани? — загрижи се Тили, премятайки ръка през раменете ми. — Сигурно мислиш за клетичкия си съпруг.
	— Да — отвърнах аз.
	— Не се съмнявам, че един ще намериш човека за себе си, Ани. Толкова си красива и умна; едва ли ще останеш сама за дълго.
	В този момент сърцето ми заплака да сподели истината с приятелката ми, да се разтовари от всичката мъка, но аз знаех, че не бива. Трябваше да нося тайната си сама.
	Съдбата обаче ми беше устроила да видя Доналд много по-рано от очакваното.
	Една хладовита януарска вечер, докато те къпех в коритото до кухненската печка, дочух тропот на конски копита в двора. Тъй като никой никога не ме посещаваше нощем, веднага се досетих, че е Доналд. Той почука вежливо, преди да отвори задната врата, водеща към кухнята.
	— Какво правиш тук? Нали уж се разбрахме…
	— Да, разбрахме се, и искам да знаеш, че съм тук с пълното съгласие на съпругата ми — обяви той, още запъхтян от ездата през хълмовете.
	— Какво значи това, за бога?
	— Може ли да вляза? — попита ме той. — Вътре ще ти обясня.
	Отстъпих встрани, за да го пусна.
	— Господин Дон!
	Очите ти светнаха, като видя баща си, и заплиска доволно с ръчички.
	— Здравей, малчуган — каза той с широка усмивка на лице и се наведе да целуне насапунисаната ти глава. После се обърна към мен. — Дойдох, защото неразположението на Вайълет за жалост продължава. Не може да понася миризмата на храна, затова отказва да яде. Доктор Трефусис не е особено притеснен и твърди, че рано или късно гаденето ще отшуми, но съпругата ми се чувства много зле.
	— При някои жени бременността минава много тежко — казах колебливо аз, чудейки се защо ли ми казва всичко това.
	— Именно това ме води тук. Вайълет е дочула от прислужниците за чудесата, които постигаш с билковите си лекове. Помоли да я посетиш, за да видиш дали не може да й дадеш нещо за непрестанното гадене.
	Вперих поглед в него, сякаш беше загубил ума си.
	— Едва ли говориш сериозно!
	— Напротив, Ани. Славата ти се е разпространила и проблемът е, че ще изглежда много съмнително, ако откажеш да прегледаш самата лейди Естбъри, при положение че изрично е помолила за помощта ти. Знам. — Доналд поклати глава и сви безпомощно рамене. — Никога не бих предположил, че един ден ще стоя пред теб по молба на собствената ми съпруга.
	— О, Доналд, аз…
	Вероятно беше от освободеното напрежение след седмиците на раздяла или от ироничността на ситуацията, в която бяхме изпаднали, но най-внезапно прихнах в неудържим смях. След малко, видимо пооблекчен, Доналд последва примера ми, а ти, миличък, ни гледаше с удивление от коритото си.
	— Всъщност хич не е забавно — казах накрая, бършейки течащите си очи с кърпата за баня.
	— Права си, не е — съгласи се Доналд, — никак даже. О, Ани, толкова се радвам да те видя — каза после и ме придърпа в обятията си. — Липсвах ли ти колкото ти на мен?
	— Повече — отвърнах искрено аз, любувайки се на познатата топлина на прегръдката му. — И така, господарката на къщата изисква услугите ми — казах аз и се откъснах от него, за да те извадя от коритото.
	— Да, точно така. Казах й, че не знам дали ще си у дома, но ще дойда до колибата и поне ще ти оставя съобщение. Иска да я посетиш при първа възможност. Утре сутринта, например?
	— Ще трябва да прегледам графика си, разбира се — казах аз с шеговит блясък в очите, докато те бършех с кърпата върху коленете ми. — Но съм сигурна, че ще успея да отделя малко време за съпругата ти.
	— Благодаря ти, Ани — каза признателно той. — И наистина бих оценил помощта ти. Много се мъчи горката и се старае всички околни да разберат.
	— Ще дойда с двуколката рано сутринта. Предай й да ме очаква около девет и половина — казах аз, а ти се изхлузи от коленете ми и затопурка към баща си с вдигнати ръчички.
	— Гуш, господин Дон — настоя и той те взе на коленете си.
	— Как е пораснал само за няколко седмици — каза Доналд, милвайки меката ти тъмна косица.
	— Да, така не. Освен това вече бърбори непрекъснато. Ще помоля Тили да го гледа, докато преглеждам жена ти. Както знаеш, тя вече не работи в Естбъри Хол. Току-що повишиха съпруга й, Джим, в помощник пощенски началник.
	— Чудесно. А като стана дума… — Доналд бръкна в джоба си и извади няколко банкноти от портфейла си. — Заповядай. Поне така няма да ми се налага да използвам услугите на съпруга на Тили и да ти ги изпращам по пощата — усмихна се той.
	— Благодаря ти. — Този момент не ми беше особено приятен, но засега нямаше какво да направя по въпроса.
	— Господин Дон, конце? — попита ентусиазирано ти.
	— Не и днес, мъниче — отвърна неохотно Доналд, — но обещавам, че следващия път ще те кача на Шеба. Сега обаче трябва да вървя.
	Личицето ти посърна, но все пак последва Доналд до вратата. Аз те взех на ръце, за да те утеша, а него попитах:
	— Утре ще бъдеш ли с Вайълет?
	— Смятам, че е най-добре за всички ни да си намеря друг ангажимент.
	— Да — съгласих се аз.
	Когато Доналд си тръгна, те сложих в леглото и седнах пред камината, премисляйки неочакваната му поява и причините за нея. Макар и първоначално да бях откликнала със смях на ироничната ситуация, в която се намирахме, чувствата ми говореха с коренно различен тон.
	Същата нощ, докато се мъчех да заспя, чух познатото пеене. Беше далечно, но все пак отчетливо. И ме предупреждаваше за наближаваща опасност.
	На следващия ден, след като те оставих в къщата на Тили в селото, тръгнах с двуколката към Естбъри Хол. Както обикновено, влязох през кухненския вход, където ме посрещнаха множество приветливи усмивки.
	— Много се радваме да те видим, госпожице Ани — каза госпожа Томас. — Уверих господарката, че ако някой може да й помогне, то това си ти. Дали ще можеш? Защото вече не знам как да я накарам да хапне нещо.
	— Надявам се да мога, но първо ще трябва да я прегледам — казах аз, в който момент Ариан, новата камериерка на Вайълет с френски произход, дойде в кухнята да ме отведе на горния етаж.
	— Е, стискаме палци. Всички сме много притеснени за нея — добави госпожа Томас.
	— Обещавам да направя всичко по силите си — уверих я аз и тръгнах след Ариан по лабиринта от коридори, водещи към вестибюла. Докато се качвах по стълбището, останах смаяна от промяната в имението и забелязах, че Вайълет очевидно бе успяла да се наложи по отношение на портретите край главното стълбище. Бяха заменени с поразителни творби на модерното изкуство.
	— Изчакайте тук, _s’il vous plaît_ — каза камериерката, въвеждайки ме в пищно обзаведена всекидневна. — Ще известя господарката, че сте пристигнали.
	Направи ми впечатление, че в стаята беше топло като в пещ и толкова задушно, че ми напомни на Индия.
	— Господарката е готова да ви приеме — обяви Ариан от вратата към спалнята.
	Последвах я плахо в стаята, която се оказа не по-малко гореща от предишната. Изпитах спонтанно желание да отворя големите прозорци широко и да пусна малко свеж въздух.
	В голямото легло с четири колони и брокатен балдахин лежеше бледа фигура, която изглеждаше миниатюрна върху гигантския му дюшек.
	— Здравейте, милейди — поздравих я с реверанс аз. — Името ми е Анахита Прасад. Искали сте да ме видите.
	— Да, така е. Прислугата ми разказа за чудотворните ви лечебни средства — каза тя с мекия си американски акцент. — Моля ви, елате по-близо… Ариан, ще придърпаш ли един стол за госпожица Прасад, за да седне до леглото ми?
	Ариан се подчини и аз седнах, изучавайки отблизо съпругата на Доналд. Изглеждаше много млада — почти като дете. С русата си коса, огромни кафяви очи и съвършено оформени устни, разположени сред млечнобяла, гладка като кадифе кожа, Вайълет ми напомняше на крехка порцеланова кукла. Видът й моментално ми подсказа, че е много слаба, почти със сигурност заради недохранването.
	— Много се радвам, че дойдохте, госпожице Прасад. Дори доктор Трефусис каза, че не би ми навредило да се посъветвам с вас.
	— Удоволствието е мое, милейди. Предполагам доктор Трефусис ви е уведомил, че имам опит като медицинска сестра в допълнение към аюрведичното лечителство, което практикувам.
	— Няма значение, стига да ми помогнете — въздъхна Вайълет. — От седмици се чувствам ужасно.
	— Така, милейди, имате ли нещо против да ви прегледам?
	— Заповядайте. В последно време преживях толкова прегледи, че отдавна загубих достойнството си.
	Проверих щателно жизнените показатели на Вайълет и установих, че пулсът й е леко повишен, какъвто беше случаят с много от бременните жени, но температурата й беше нормална, а сърдечният й ритъм — стабилен. Опипах корема й, констатирайки, че бебето е малко за този етап на бременността, но със сигурност живо. Кожата на Вайълет беше влажна на допир, но прецених, че това се дължи по-скоро на потискащата горещина в стаята, отколкото на каквото и да било медицинско състояние. Накрая погледнах под клепачите й и открих издайническите белези на анемията.
	След подробния преглед и на традиционно, и на холистично ниво измих ръцете си в легенчето, подсуших ги и отново седнах.
	Вайълет се беше подложила най-търпеливо на прегледа ми, но вече виждах очакващия поглед в очите й.
	— Е, смятам, че ще мога да ви помогна, милейди.
	— О, слава богу! От няколко дни насам имам чувството, че ще умра.
	— Добре сте, не се притеснявайте. Споменал ли ви е нещо за анемия доктор Трефусис?
	— Не — поклати глава Вайълет. — Предписа ми единствено пилешки бульон, който ненавиждам от дън душа. Какво е анемия? Сериозно ли е?
	— Не, ако бъде установена навреме и лекувана. Най-просто казано, бебето изчерпва запасите на организма ви от желязо — обясних аз. — В резултат на това чувствате сънливост и летаргия, но ви обещавам, че ще се справим с този проблем. Милейди, опитвала ли сте някога тъмна бира?
	— Онази, която моряците пият по пристанищата? — намръщи се Вайълет.
	— Да, но тя е и много полезна за бременни жени, тъй като съдържа много желязо. Вкусът й не е особено приятен, но мога да ви обещая, че наистина ще ви помогне. Освен това ще кажа на госпожа Томас да готви само в железни съдове. Храната поглъща желязото и това е един естествен начин да го набавяте на тялото си.
	— Но именно там е проблемът — простена Вайълет. — Нищичко не мога да хапна! Гади ми се дори от миризмата на храна.
	— Мисля, че можем да се справим и с това. Имам пресен джинджифил. Ще донеса на госпожа Томас и ще я помоля да ви направи чай от него. Има много благотворно действие върху разстроения стомах и несъмнено ще ви помогне. Засега трябва да го приемате поне три пъти дневно.
	— Джинджифил? — сбърчи красивия си нос Вайълет. — Божичко, от лекарствата ви ми се гади още повече!
	— Ще видите, че няма да е така. Освен това ще ви приготвя билкова отвара, която не само ще облекчи гаденето, но и ще ви даде повече енергия и ще върне цвета в бузите ви. Ще напиша инструкциите за употреба върху етикета на бутилката. И още отсега да знаете — предупредих я аз, — няма да е много приятна на вкус. И последно, милейди, в тази стая е прекалено горещо. Трябва да намалите отоплението и да я проветрявате редовно. Освен това е хубаво и за вас, и за бебето да се разхождате в градината всеки ден. Не си помагате, като лежите тук по цял ден, тъжна и сама.
	— Но навън е много студено — потрепери Вайълет.
	— Знам — отвърнах аз, — но можете да се облечете топло. Ако изпълните всичките ми препоръки, скоро ще ви се прииска да търчите из градината като пролетно агне.
	— Сигурна ли сте?
	— Напълно.
	— Добре тогава — въздъхна тя. — Май няма какво да загубя, ако опитам. Никое от тези неща не е опасно за бебето, нали?
	— Ако бяха опасни, милейди, нямаше да ви ги предписвам.
	— Не, разбира се, че не. — Вайълет се изчерви заради нетактичния си въпрос.
	— Така, ще сляза до долния етаж да говоря с госпожа Томас. Двете ще опитаме да измислим нещо по-вкусно от пилешкия бульон, но също толкова питателно.
	— Е, това определено би ми помогнало. — Вайълет ми хвърли съзаклятнически поглед.
	— Ще намина да ви видя след няколко дни — казах аз, ставайки. — Но ако ви потрябвам преди това, пратете някой да ме извика.
	— Добре. И не си правете труда да яздите дотук с лекарствата. Достатъчно ви притесних, а и знам от прислугата, че имате малко дете. Днес по-късно ще изпратя някой да ги вземе от вас.
	— Благодаря ви. Радвам се, че мога да помогна.
	— Довиждане, госпожо Прасад — усмихна ми се Вайълет, докато вървях към вратата. — Икономът ще ви плати таксата.
	— О, не, няма да ви взема пари. Услугите ми са безплатни. Всичко хубаво, милейди.
	Като слязох в кухнята на долния етаж, съставих кратък списък с инструкции, които обясних на госпожа Томас.
	— Е, по принцип бих казала, че ако тези илачи подействат, то аз съм кралят на Англия, но тъй като знам на колко много хора си помогнала вече, съм склонна да ти вярвам.
	— Благодаря, госпожо Томас. А сега трябва да взема сина си от Тили. Ще се чуди къде се губя.
	Не друг, а Доналд дойде до колибата ми онзи следобед, за да му дам джинджифила и билковата отвара, която щеше да подсили енергията на Вайълет.
	— Ако започне приема им веднага, би трябвало да се подобри до няколко дни — обясних му аз.
	— Благодаря ти, Ани — отвърна той и пъхна джинджифила и другото лекарство в джоба на палтото си. — Ще се погрижа Вайълет да изпълнява заръките ти. Много мило от твоя страна, че й помагаш предвид обстоятелствата.
	— Тя е човешко същество, което страда — казах аз, докато го изпращах до вратата. — Разбира се, че ще й помогна.


	Като се върнах в Естбъри Хол седмица по-късно, отново ме отведоха на горния етаж, но този път Вайълет ме посрещна във всекидневната си, облечена и спретната.
	— Госпожо Прасад! — Стана и дойде до мен, а после, за мое смайване, ме прегърна. — Вие сте истинска чудотворка! Погледнете ме само!
	Погледнах я и видях руменината в бузите й и новата искра в очите й.
	— Струвате ми се много по-добре — усмихнах се аз.
	— Да! Само дето още не мога да повярвам. Първоначално, докато пиех онези гадории, си мислех, че ще ми стане още по-зле, но напротив! О, Ани — може ли да ти викам Ани? Май всички прислужници те наричат така — как да ти се отблагодаря?
	— Няма нужда, наистина. Просто се радвам да ви видя на крака.
	Тя ме покани да седна на креслото срещу нейното.
	— Вчера дойде да ме види доктор Трефусис и направо не можа да повярва на очите си. Естествено аз му казах, че ти си се погрижила за мен и колко ободряващо си ми подействала — възкликна Вайълет с почитание и благодарност в очите. — Освен това пратих телеграма до майка ми в Ню Йорк; толкова се беше притеснила, че се канеше да вземе парахода и да ми дойде на гости. Но и тя не се чувства особено добре, затова я уверих, че няма нужда, защото съм напълно добре. Дали не би се съгласила да прегледаш и нея, като пристигне за раждането на детето, ако не се е възстановила дотогава?
	— С радост, стига тя да не възразява, разбира се.
	— Чувствам се толкова свежа, че дори ми се иска да поканя няколко от приятелите си на гости. Откакто се разболях, къщата пустее.
	Бях доволна от промяната във Вайълет; сега осъзнавах, че днешната й живост съставляваше естествена част от личността й. И това ми допадаше.
	— Е, нека ви зарадвам, че вече може да спрете джинджифиловия чай. Пийте го само ако започне да ви се гади. Донесох на госпожа Томас малко прясна мента, която също помага при гадене, а и е по-приятна на вкус. Но се опасявам, че ще трябва да продължите с тъмната бира.
	— О, вече свикнах с нея. На Дони му е много забавно да ме гледа как я пия — изкиска се тя. — О, госпожице Ани, толкова е мил с мен, толкова грижовен. Сигурно и той ще иска да ви прегърне от радост!
	Задържах лицевите си мускули неподвижни при този й коментар и станах.
	— Трябва да вървя, едно бебе в селото се нуждае спешно от помощта ми.
	— Разбира се. — Вайълет също стана. — Много ми се иска да ми гостуваш по-често, а може би ще намериш време да дойдеш и на някоя от официалните ми вечери.
	— Ами — подхванах плахо аз, — боя се, че не е възможно. Нямам на кого да оставя детето.
	— Да, Дони ми разказа за съпруга ти. Много съжалявам. Ако малкият е наследил красотата ти, сигурно е голям чаровник. Имаш толкова екзотичен вид, че направо позеленявам от завист, като те гледам!
	— Благодаря… много сте мила. А сега наистина се налага да вървя.
	— Ще ми е приятно някой ден да се разходя до твоята къща и да се запозная с момченцето ти — продължаваше тя, следвайки ме като игриво кученце. — Нямам много познати в района. А приятелите ми са чак в Лондон.
	— Често отсъствам от къщи — побързах да изтъкна. — Обадете ми се първо.
	— Разбира се. Довиждане, Ани, и още веднъж благодаря.


>>	39

	— Май съм си върнал някогашната съпруга — отбеляза Доналд няколко дни по-късно, когато се появи в колибата на поредната мисия от Вайълет с огромен букет цветя, шоколадови бонбони и шампанско. — Имаш си нова почитателка — усмихна се широко той. — Никога не би ми хрумнало, че един ден ще ти нося подаръци от жена ми. Животът може да е толкова ироничен.
	— Да, вярно е — отвърнах аз, мъчейки се да изтръгна кутията с шоколадови бонбони от детските ръчички.
	— Великолепна си — каза Доналд и ме прегърна. — Не бих казал, че методите ти са традиционни, но вече ги благославям.
	— Е, в Индия се считат за традиционни — поправих го аз.
	— При всички случаи си изключително веща, ала се боя, че намесата ти си има и своята негативна страна — коментира Доналд. — Съживената Вайълет търчи насам-натам като луда и кани купища гости в дома ни. Очевидно иска да си навакса. А знаеш колко ненавиждам компанията й. Хубавото обаче е — той ме придърпа върху коленете си, — че ми изникна причина да те посетя днес.
	Целуна ме, а аз увих ръце около врата му.
	— Да, това наистина е прекрасно. Но и жена ти ме попита дали може да ме навести, за да се запознае с Мох.
	— Сериозно? — свъси вежди Доналд. — Ти какво й каза?
	— Казах й първо да ми се обади по телефона, защото често излизам, но така или иначе не мога да я спра.
	— Не. Е, това ще усложни положението. Не ми се иска Вайълет да научава къде живееш.
	— Да не мислиш, че на мен ми се иска? Но нима можех да направя нещо по въпроса?
	— Едва ли. И все пак не е зле да махнеш онази снимка на трима ни от нощната масичка. Така де, вероятно ще й се стори леко странно — опита да внесе малко хумор той.
	— Моля те, не се шегувай с това. Мисълта за Вайълет гризе съвестта ми още от самото начало, а сега трябва да се преструвам, че съм й приятелка. — Изтръпнах внезапно. — Не се чувствам много удобно в тази ситуация. Отгоре на всичко я харесвам, Доналд. Толкова е мила и макар да има купища пари, ми се струва страшно уязвима.
	— Знам, Ани. Е, да се надяваме, че увлечението й по теб ще е временно. Тъй като само ти успя да й помогнеш, в момента се е вкопчила в мисълта за теб. Смята те за същински експерт в сферата на бременността — усмихна се широко той. — Май самочувствието на доктор Трефусис е малко понатъртено.
	— В интерес на истината по-рано днес получих обаждане от него. Ще ме посети утре — съобщих му аз. — Каза, че искал да разгледа билковата ми градина и да му обясня какво слагам в лековете си.
	— Сериозно? Изненадан съм. Винаги съм го смятал за леко старомоден и тесногръд.
	— Е, вероятно е по-отворен към нови идеи, отколкото си предполагал.
	— Наистина се питам дали не е редно да взимаш пари за услугите, които подсигуряваш на хората — отбеляза Доналд. — Не бих искал да се възползват от теб.
	— Като порасне Мох, навярно ще се замисля по-сериозно върху бъдещето и отново ще се захвана с медицинската професия. Засега съм доволна от положението ни.
	— Само не се преуморявай, чу ли, скъпа? — помоли ме той, галейки бузата ми. — И не позволявай на съпругата ми да те изнудва. Може да е много настоятелна.


	На следващия ден доктор Трефусис дойде в колибата ми. Заведох го в малкия парник и той се разходи сред рафтовете, отрупани с всевъзможни растителни видове, разпитвайки ме за различните билки.
	— Нещата не опират само до самите лекове — обясних му аз. — Важно е да се опознае пациента и да се прецени каква е _дошата_ му: _пита, вата_ или _кафа_. Можеш да я определиш, като вземеш под внимание физиката и цвета на кожата му и като му зададеш няколко елементарни въпроса, за да си направиш заключение за емоционалното състояние и темперамента му. Чак тогава можеш да приготвиш правилното лекарство за пациента си. Лековете, които използвам, присъстват в индийската култура от хилядолетия. Освен свежи растения, използвам и сушени листа, които смилам на прах и съхранявам в бурканчета. Корените пък имат най-силни лековити свойства.
	— Изумително, направо изумително — пророни докторът. — Е, какъв тип човек е лейди Естбъри?
	— Тя е _вата_, докторе, тоест има тънки кости, няма много подкожни мазнини и студът й се отразява много зле. Освен това храносмилателната й система е нестабилна и лесно се разстройва, което е и причината за тежкото й сутрешно гадене.
	— Разбирам. Позволяваш ли да взема малко разсад от билките ти? Много ще съм ти благодарен, ако ме научиш как да забърквам някои от основните лекове. Нещо за гръдни проблеми например?
	— Да, вземете колкото разсад искате. А сега извинявайте, но трябва да се погрижа за сина ми.
	— Разбира се — отвърна доктор Трефусис. — Ще взема разсада и ще те потърся вътре.
	Разбрахме се, че ще намине някой ден от идната седмица, за да му покажа най-важните рецепти. Но никога повече не престъпи прага ми.


	Вместо него ме навести Вайълет, която остана впечатлена от уюта в дома ми и с жив възторг ме увери колко типично английска била атмосферата му. Като те видя за пръв път, стиснах зъби в очакване да коментира сините ти очи и да разкрие измамата ни. За щастие обаче, не чух нищо по въпроса.
	— О, какъв красавец само! Одрал ти е кожата, Ани!
	Ти веднага се привърза към Вайълет, навярно заради всички играчки и вкуснотии, с които те отрупваше при всяко свое посещение.
	— Моля ви — казах й един следобед, когато шофьорът й извади от багажника на колата чисто ново червено велосипедче на три колела, с което ти веднага се впусна в бесни обиколки из двора, — много го глезите.
	— Глупости! Мен ако питаш, децата заслужават глезене — отвърна Вайълет. — Освен това, Ани, знам, че изпълняваш услугите си безвъзмездно и нямаш големи приходи, така че ми позволи да направя поне това.
	През следващите няколко седмици с Вайълет прекарвахме доста от студените февруарски следобеди пред камината, хапвайки вкусните питки с масло, които често ни носеше.
	— Не мога да се появя в Лондон толкова дебела, а ми е безкрайно скучно в онази къща само с прислужниците и Дони — оплакваше се тя. — Радвам се, че мога да гостувам поне на теб.
	Въпреки че вечно бях под напрежение и нащрек, слушах с увлечение историите на Вайълет за богаташкия й живот в Америка. Тя също проявяваше интерес да чуе за детството ми в Индия. И откровено казано, добронамерената й, благородна природа започваше да ме привлича; наивната й увереност, че рано или късно всичко в живота се нареждаше стопляше сърцето ми към нея все повече и повече. Вече с нетърпение очаквах срещите ни, тъй като енергичността й озаряваше дългите зимни дни. Бих си позволила да кажа дори, че станахме нещо като приятелки.
	Не долавях нито капка снизходителност в отношението й към мен — всъщност често повтаряше, че кръвната ми връзка с индийско кралско семейство я карала да се чувства недостойна за компанията ми.
	— И аз като много други американски младежи дължа всичко на успешния бизнес на родителите ми. В моята родина парите ти подсигуряват благородническа титла, не произходът. Естествено — добави дяволито, — ужасната майка на Дони не пропуска повод да ми го натякне. Срещала ли си я?
	— Да, живееше в имението, докато работех там по време на училищните ваканции — отвърнах аз.
	— Знам, че не одобрява никое от действията ми. — Вайълет отхапа умислено от питката си. — Въпреки това — усмихна ми се многозначително тя — като че ли не възразяваше, докато влагах парите си в реставрирането на семейната й съборетина. Много се радвам, че Дони я изпрати в Дауър Хаус след сватбата ни. Едва ли щях да понеса живота под един покрив с тази жена.
	— Има доста труден характер — съгласих се аз, подбирайки внимателно думите си.
	— Най-спокойно бих я нарекла дърта вещица! — изкиска се на собствената си грубост Вайълет.
	— Това важи за повечето свекърви. Просто е реликва от отминала епоха и не й е лесно да се приспособи към настоящата.
	— О, Ани, толкова си добричка. Не казваш лоша дума за никого, а толкова си страдала. Прислужниците говорят за теб като за светица. Дано се науча от теб как да стана по-добър човек.
	Вдигнах очи към Вайълет и видях, че говори искрено. В този момент усетих двойствеността на живота си по-остро от всякога преди.
	Настъпи март, а с него изчезна зимният скреж и хълмовете се покриха с жълт прещип, ширнал се като златен килим пред колибата ни. Доналд често минаваше по заръка на Вайълет и се оплакваше, не съвсем на шега, че жена му ме вижда по-често от него самия. Освен това ми правеше впечатление, че започнеше ли да говори негативно за нея, инстинктивно се впусках в нейна защита. Всъщност до април вече имах чувството, че харесвам съпругата му повече, отколкото той я харесваше.
	По времето, когато Вайълет ми беше непозната, просто жена, която възприемах единствено през очите на Доналд, като че ли се справях по-добре със ситуацията. Но докато симпатиите ми към нея растяха, започвах да се питам колко ли още време щеше да оцелее вечният дяволски триъгълник, в който се преплитаха съдбите ни.
	Една сутрин получих писмо от Индира, препратено ми от Селина.
C>
	__Дворец на Патна__
	__Патна__
	__Индия__
	__29 март 1922 г.__

	Ани, моя скъпа, стара приятелко,
	Как си? КЪДЕ си? Радвам се да чуя, че поне вече не си в неизвестност, както мислеше Селина, когато се видяхме във Франция. Защо не ми пишеш???
	Моля те, пиши ми скоро и ми разкажи всичко.
	Що се отнася до мен, Варун е в Европа, а аз живея в зенаната с противната Съпруга номер едно. Скъпа ми Ани, умолявам те да си направиш едно пътешествие дотук, за да видиш мен и красивото ми бебче. Момче е и го кръстихме Кунуар. Много се радвам, защото Съпруга номер едно е родила на Варун само две момичета, от което следва, че скъпоценният ни син ще е принцът наследник, когато Варун стане махараджа след смъртта на баща си. Той ми обеща, че ще дойде да ме вземе през юни, когато бебето е достатъчно голямо да пътува, и ще си вземем къща в Южна Франция. Дали ще можеш да ни погостуваш там?
	Много ми липсваш, мила Ани. Моля те, пиши скоро.
@	Инди ххх
C$
	Откровено казано, не й бях писала, защото не знаех колко можех да й споделя. Двамата със съпруга й се движеха в същите обществени кръгове като семейство Естбъри, а в природата й просто не беше заложено да е дискретна.
	Докато й пишех лаконично писмо, в което споменавах възможно най-малко за себе си и начина ми на живот и разпитвах за нейния, ме потисна прозрението, че не можех да съм пряма дори с най-старата си приятелка. В момента цялото ми съществувание представляваше мрежа от лъжи; дълбоката му _греховност_ натежаваше все повече над мен като черен облак. Както и да го погледнех, осъзнавах, че измамата ни, побрала в себе си потенциала да смачка душата на друго човешко същество, изсмукваше всичката естествена добрина от любовта, която я бе породила.
	Всеки път, когато някой ми благодареше за помощта и прославяше великодушието ми, усещах как чувството за вина дълбае все по-надълбоко и по-надълбоко в душата ми. Вече не бях човекът, за когото ме имаха — не бях клетата вдовица, посветила времето и уменията си в служба на обществото, спечелила сърцата и доверието на всички. Бях държанка, тайна метреса, родила на любовника си незаконно дете и продължила да се вижда с него дори под носа на съпругата му. Същата съпруга, която ме имаше за своя приятелка…


	— Какво има, Ани? — попита ме Доналд един слънчев пролетен следобед. Вайълет спеше в имението и той се беше възползвал от шанса да ни посети тайно. — Усещам, че нещо те терзае.
	— Да, така е. Мразя се! — С тези думи избухнах в сълзи.
	Доналд веднага ме взе в прегръдките си.
	— Ани, моля те, сигурен съм, че щом бебето се роди, Вайълет ще се върне към предишния си живот и ще си намира много други забавления. Несъмнено ще реши да замине за Ню Йорк, за да покаже бебето на роднините си, а и да не забравяме колко обича да прекарва зимата в Лондон. Не ми се иска да го казвам, но почти със сигурност ще забрави за теб.
	Успокоителните му думи падаха върху ушите ми като безсилни капки дъжд върху пресъхнала земя, неспособни да достигнат онази дълбока част в душата ми, която толкова се нуждаеше от спасение. Изпратих го, без да знам как да му обясня колко неуместен беше прагматичният му подход — говореше ми как Вайълет щеше да напусне физически живота ми, но дори не засягаше темата за сложните, болезнени емоции в сърцето ми.
	Същата нощ, след като те сложих в леглото, за пръв път се замислих да напусна Девън. Вероятно щеше да е най-добре, ако просто се преселехме. Така щях да живея като човека, който наистина бях, и да се радвам на чиста съвест. Изкачвайки стълбите към спалнята ми, се чудех коя ли съдба би била по-тежка, но не можех да отрека, че измамата разяждаше вътрешността ми.
	По-късно, докато будувах в леглото, си спомних молбата на Вайълет: да присъствам на раждането й. „Зълва ми Селина каза, че си се справила прекрасно по време на нейното раждане“, беше ми споменала. Поне това можех да направя за нея. Но знаех, че трябва да взема окончателно решение след появата на детето.
	И сякаш положението не беше достатъчно тежко, песента в главата ми се засилваше с всеки изминал ден, предупреждавайки ме за наближаваща опасност и смърт. Надявах се да е просто отражение на собственото ми отчаяние и се опитвах да не й обръщам внимание.


	Последните няколко седмици от бременността на Вайълет съвпаднаха с жарките юлски горещини и приятелката ми ме молеше да я посещавам почти всеки ден. Обикновено седяхме в прохладната оранжерия, на чийто таван бяха монтирани електрически вентилатори.
	— Божичко — възкликна един ден, свеждайки поглед към тялото си, — станала съм с размерите на къща. Ужасно трудно ми е да спя, особено в тези жеги.
	— Не остана много — успокоих я аз.
	— Дали? Имам чувството, че ще съм бременна цял живот. След това ще трябва да ми помогнеш да си върна предишната фигура. Не знам дали някога ще успея да вляза в старите си рокли — оплака се тя.
	— Разбира се. Най-добре и за фигурата ти, и за бебето ще е да го кърмиш. Би ли го правила?
	— Господи! — погнуси се Вайълет. — Така правят само африканските племена. — Тя изтръпна видимо.
	— Аз кърмих Мох — подхвърлих незасегнато и тя се изчерви.
	— Ани, не исках да те обидя. Но ти все пак идваш от различна култура, а аз…
	— Няма нищо, Вайълет — потупах я по коляното аз, — разбирам.


	Няколко дни по-късно ми направи впечатление, че глезените й са подути, а и напоследък се оплакваше от главоболие. Посъветвах я да си почива с вдигнати крака, за да облекчи подуването.
	— Лейди Вайълет се чувства много зле — произнесе се доктор Трефусис при едно от посещенията си, докато аз чаках във всекидневната по настояване на Вайълет. — Винаги съм смятал, че августовските бебета са най-тежки за майките, макар че в твоята родина сигурно е такава жега през цялата година.
	Не обърнах внимание на коментара му.
	— Оплаква се от главоболие през последните няколко дни. Това притеснява ли ви, докторе?
	— Не особено — отвърна той, прибирайки стетоскопа в чантата си. — Напипах бебето и прослушах сърдечния му ритъм, който е силен и равномерен. Остават й още три седмици до раждане. Да се надяваме, че бебето няма да отложи появата си на бял свят. Дали не би могла да й дадеш някоя от твоите отвари, за да ускориш процеса? — предложи той.
	— На този етап не бих искала да се бъркам в работата на природата. Бебетата се раждат, когато са готови — отвърнах категорично аз.
	— Нали уж използваш само природни средства? — натърти доктор Трефусис. — Както и да е, ще намина пак утре сутринта.
	— Разбира се.
	Той ми се усмихна и си тръгна. Като влязох в спалнята, Вайълет протегна ръка към мен.
	— Ани, главата ме боли ужасно и ми се гади. Можеш ли да ми дадеш нещо?
	Направи ми впечатление колко бледа е кожата й. В този момент песента започна с пълна сила в ушите ми. Аз я прогоних и се направих, че не съм я чула.
	— Ще измисля нещо, а през това време ще помоля прислужничката да ти донесе студени кърпи. Моля те, опитай да си починеш, може да ти поолекне.
	— Ще поостанеш ли малко с мен? Чувствам се ужасно, Ани.
	— Разбира се, ще остана тук, докато заспиш.
	Когато Вайълет се потопи в неспокоен сън, измъкнах ръката си от нейната и тръгнах надолу по стълбището. Доналд ме чакаше в дъното му.
	— Как е тя?
	— Днес не се чувства добре — обясних му. — В момента спи. Ще отида до вкъщи да й донеса нещо за гаденето.
	— Докторът твърди, че няма за какво да се притесняваме. Ти притесняваш ли се, Ани?
	Доналд вече ми помагаше да се кача в двуколката, а аз реших да не му казвам, че и преди съм виждала подобни симптоми и не вещаят добро.
	След като набрах малко прясна мента и забърках лекарство от канела, кориандър и семена на копър за подутите глезени на Вайълет, отскочих до къщата на Тили в селото, за да я помоля да те погледа още малко и дори й занесох една смяна дрехи за теб, в случай че се забавех.
	— Зле ли й е на лейди Вайълет? — попита ме Тили.
	— Днес не се чувства особено добре.
	— Винаги е била крехка — коментира тя. — Остани при нея колкото време трябва, Ани. Нищо не ми пречи да приспя Мох в леглото на Мейбъл.
	— Благодаря ти.
	Като се върнах, Вайълет изглеждаше още по-зле и твърдеше, че главоболът и гаденето са станали непоносими.
	— Моля те, изпий това — подканих я аз, докато изливах ментовия чай в гърлото й. Поставих лавандулова кърпичка на челото й и премерих температурата й, която се оказа нормална; накрая засякох и пулса й — направо препускаше. Ако не се успокоеше през следващия час, щях да помоля прислужничката да извика доктор Трефусис. За щастие, след известно време пулсът й се укроти и успя да поспи спокойно два-три часа. Докато спеше, на вратата се почука и Доналд надникна в стаята.
	— Как е?
	— Спи. Ще видим как е, като се събуди.
	— Да, разбира се. — Той ми се усмихна с такава благодарност, че очите ми се насълзиха. Не можех да си представя какво ли му е да гледа съпругата и любовницата си на едно място.
	— Моля те, извикай ме, ако на някоя от двете ви й потрябва нещо.
	— Добре, благодаря.
	Вайълет се събуди малко преди полунощ и забелязах, че цветът на кожата й се е променил. Стисна внезапно корема си и нададе вик на агония.
	Веднага отгърнах завивките й и я накарах да ми посочи къде точно изпитва болка.
	— Чувството е сякаш… сякаш някой стяга колан през корема ми и… — Не можа да продължи изречението си, прекъсната от поредния спазъм.
	— Вайълет, мисля, че раждаш!
	— Главата ми… главата ми — простена тя.
	— Още ли те боли? — попитах, слагайки ръка на челото й. Кожата й гореше.
	— Ужасно, направо… — Острите контракции отнеха думите й.
	— Няма от какво да се плашиш — уверих я категорично и позвъних на прислужничката. — Сега остава само да следваш сигналите на тялото си. То знае отлично какво трябва да се направи, затова се вслушай в него.
	— Толкова се радвам… че си тук…
	— Ще извикам доктор Трефусис. Ще го уведомя, че раждането е започнало, за да дойде веднага.
	— Не ме оставяй! — извика тя, протягайки ръка да хване моята.
	— Вайълет, ще се върна само след минутка, обещавам — уверих я аз, изтръгнах ръката си от нейната и полетях надолу по притъмнялото стълбище, за да намеря някой, който да извика доктора. Песента ехтеше в главата ми и състоянието на Вайълет наистина ме притесняваше. И то много.
	На долния етаж нямаше жива душа, затова претичах през апартамента на Вайълет и почуках силно на вратата на Доналд.
	— Ани, какво има? — появи се той по пижама.
	— Вайълет ражда и искам да се обадиш на доктор Трефусис незабавно. Има висока температура и твърди, че главата продължава да я боли. Мисля, че трябва да я откараме в болница възможно най-скоро. Нещо не е наред — добавих аз. — Позвъних на прислужничката й, но нея я няма. Отиди да я събудиш и й поръчай да ми донесе преварена вода, изстудени парчета плат и чисти кърпи, докато чакаме доктор Трефусис.
	— Разбира се, но докторът все още няма телефон, затова ще изпратя някой от конярите да го извика.
	Кимнах и се върнах в стаята на Вайълет.
	В мое отсъствие приятелката ми беше повърнала върху завивките си и стенеше плашещо. Бебето излизаше твърде бързо, а песента продължаваше да кънти в ушите ми.
	Махнах мръсните завивки от леглото и я надигнах в по-удобна поза, шепнейки й утешителни думи.
	— Ариан, намери лорд Естбъри и му кажи да дойде незабавно — наредих й, уплашена от високата температура на Вайълет. И инстинктът, и медицинският ми опит крещяха, че е в опасност.
	Доналд се появи на мига.
	— Божичко! — пророни, шокиран от вида на жена си.
	— Ако доктор Трефусис не дойде до половин час, трябва да я закараш до болницата с твоята кола. Не можем да чакаме повече.
	— Ще отида да я докарам до входа за всеки случай — подчини се той и изхвърча от стаята.
	Двайсет минути по-късно наредих на Ариан да събуди госпожа Томас и да я накара да приготви вода със захар, отчасти защото ми омръзна да наднича иззад рамото ми, ужасена и любопитна в същото време.
	Най-внезапно Вайълет се укроти в леглото, отвори широко очи и ги впери в мен.
	— Нещо се е объркало, нали?
	— Напротив, всичко си е наред, просто бебето иска да се появи на нашия свят по-бързо от нормалното, затова трябва да си много смела и да й помагаш.
	— Момиченце ли е? — усмихна се ненадейно Вайълет.
	Бях го казала напълно инстинктивно, но въпреки това кимнах с пълна увереност. И знаех колко е важно да й го съобщя.
	— Да, Вайълет, така мисля.
	Тя затвори очи и ту губеше съзнание, ту се свестяваше, докато доктор Трефусис не се появи. След още двайсет минути момиченцето на Вайълет и Доналд дойде на бял свят. Струваше ми се много дребничка и се чудех дали ще оцелее. Но точно в онзи момент вниманието ни беше съсредоточено върху майка й. Тялото й бълваше кръв и колкото и да се мъчихме с доктор Трефусис през следващите два часа, кървенето не отслабваше.
	— Божичко — пророни Доналд, милвайки косата на неподвижната си съпруга. — Нищо ли не можем да направим за нея? Не трябва ли поне да я откараме в болницата?
	— Лорд Естбъри — подхвана доктор Трефусис, — жена ви е твърде слаба, за да я местим.
	— Не можем просто да бездействаме и да я гледаме как кърви до смърт, за бога!
	Доктор Трефусис ми отпрати отчаян поглед и поклати леко глава.
	— Много съжалявам, лорд Естбъри, но просто няма как да я спасим. Мисля, че е най-добре да се сбогувате с нея.
	Тогава Доналд отпусна глава върху гърдите на Вайълет и зарида.
	Съзнавайки, че би било странно да го утешавам, се пресегнах в детското кошче и взех малкото бебенце, което почти бяхме забравили в опитите да спасим живота на майка му.
	— Ще нахраня малката и ще я измия — прошепнах му.
	Той кимна леко, а аз излязох от стаята.
	В шест часа сутринта доктор Трефусис обяви лейди Вайълет Естбъри за мъртва. Така и не успя да види дъщеря си.


>>	40

	Цялата околност потъна в траур. Трагичната смърт на лейди Вайълет сякаш обви с покров имението, тегнейки като тежка мъгла. Аз се изолирах в колибата, измъчвана от спомени за онзи злощастен ден. През последните часове от живота й бях знаела, че нещо не е наред. Опитвах да се утеша с мисълта, че дори докторът не беше предвидил опасността, но просто не можех да забравя очите на Вайълет, толкова доверчиви, пълни с упованието, че ще й помогна. А накрая, понеже не се вслушах в инстинктите си, я предадох по най-непростимия начин.
	Не бях виждала Доналд още от деня на смъртта й. И той, и цялото село повериха грижите за Вайълет в мои ръце. Довериха ми се безусловно. Фактът, че телефонът ми вече не звънеше, говореше повече от ясно. Знаех, че всички обвиняват мен. Да, можех да излекувам лумбаго, подагра, настинка… но точно в най-важния момент бях предала доверието им.
	Макар и дълбоко в себе си да съзнавах, че състоянието на Вайълет беше нелечимо — все пак именитият доктор Трефусис беше с мен, докато се борехме за живота й, — смъртта й тегнеше на съвестта ми.
	И да не забравяме, че Доналд вече беше вдовец…
	Положението му на свободен мъж, което при всякакви други обстоятелства би ме радвало, някак влошаваше нещата още повече.
	Дали и той ме обвиняваше?
	Ако не, защо не се обаждаше и не идваше да ме вижда? Обичта ми към Вайълет беше нескрита и искрена и му бях споделяла за нея безброй пъти. Нали не си въобразяваше, че…?


	Няколко дни след смъртта на Вайълет ми дойде посетител. От прозореца на спалнята ми видях как Мод Естбъри слиза от колата и тръгва предпазливо по тясната пътечка към предната ми врата. Сложих те в креватчето и ти дадох достатъчно играчки да се занимаваш, после си поех дълбока глътка въздух и слязох на долния етаж, за да й отворя.
	— Здравейте, лейди Естбъри — поздравих я аз.
	— Може ли да вляза?
	— Да. — Тя ме последва по коридора и я поканих във всекидневната. — Заповядайте, седнете. Да ви предложа чай? — попитах аз, докато я гледах как стои неловко в центъра на стаята.
	— Не, благодаря. Не идвам на приятелска визита, както навярно се досещаш.
	— Да — съгласих се аз с тежка въздишка. — С какво мога да ви помогна?
	— Искам да те помоля да не идваш на погребението на лейди Вайълет идната седмица. Смятам, че би било неуместно предвид обстоятелствата.
	— Разбирам.
	— Не си ли на същото мнение?
	— Ако загатвате за връзката ми със сина ви, то да, не ми се струва уместно да се появя на погребението на покойната му съпруга. Но що се отнася до самата лейди Вайълет, тя ми беше приятелка и направих всичко по силите си да й помогна в нощта на смъртта й — отвърнах аз с възможно най-спокоен тон.
	— Да й _помогнеш_? Така ли му викаш?
	— Да, лейди Вайълет получи животозастрашаващо усложнение, наречено еклампсия. Дори да я бяхме отвели в болница, едва ли щяха да я спасят. Поне по мое мнение.
	— Не смятам, че ограниченият ти медицински опит и смъртта на една от така наречените ти пациентки ти дават право да имаш такова — изсумтя Мод. — Но при всички случаи, госпожице Чаван, не съм дошла да те съдя. Имаш предостатъчно съдници. Какво възнамеряваш да правиш оттук нататък? — попита ме най-безцеремонно тя.
	— Не съм се замисляла нито за миг — излъгах аз. — Все още скърбя по лейди Вайълет. Мога ли да попитам какво ще се случи с бебето, при положение че майка й вече не е сред нас?
	— Ще се върна в Естбъри Хол, разбира се, и ще помогна на Доналд с отглеждането й. Длъжна съм. Доналд настоява да кръсти детето Дейзи, какъвто очевидно е бил изборът на Вайълет.
	По изражението й си личеше, че не одобрява името. Но и знаех, че не е дошла да си говорим за подобни дреболии.
	— Милейди, мога ли да попитам каква е истинската причина за посещението ви?
	— Можеш. Искам да напуснеш Естбъри незабавно. Вече причини достатъчно вреда и ако те интересува доброто на сина ми и новородената му дъщеря, вероятно разбираш, че нямаш друг избор.
	— Както вие не сте имала, когато криехте писмата ми за Доналд? — парирах я аз.
	— Правех необходимото, за да защитя семейството си. Може и да заблуждаваш други хора с милото си, грижовно поведение, госпожице Чаван, но аз разбрах що за човек си още при първата ни среща.
	— И що за човек съм? — попитах аз, усещайки как цялото ми тяло започва да се тресе от гняв и напрежение.
	— Най-обикновена индийска уличница. Не си мисли, че за пръв път виждам такава като теб, защото ще сбъркаш. — Мод размаха агресивно показалец пред очите ми. — Докато живеех в Индия, видях дявола в жената, която съпругът ми криеше от мен. Измъкваше се като крадец за жалките им любовни срещички в коптора, където се изнесе прислужницата ни, след като я уволних. И си въобразяваше, че не знаех! Видях сълзите в очите му, когато напускахме Индия. За нея бяха.
	По лицето й горяха отвращение и ярост. Чак сега разбирах защо ме мразеше толкова.
	— Какъвто бащата, такъв и синът, а? — Мод се изкикоти фалшиво. — Дори приличаш малко на нея. Помислих си го още на първата ни среща. Но май всички индийски селянки изглеждат еднакво, нали? И очевидно имате необяснимо влияние върху мъжете от рода Естбъри. Госпожице Чаван, двете с теб сме жени и разбираме колко податлив е силният пол на плътските изкушения. Затова ние трябва да вземаме решенията им вместо тях. Ако обичаш Доналд колкото твърдиш, несъмнено разбираш, че заслугата ти за смъртта на лейди Вайълет прави присъствието ти тук непоносимо за него?
	— Милейди, не нося отговорност за тъжния свършек на лейди Вайълет. Направих всичко по силите си да я спася.
	— Може и така да си мислиш, скъпа, но всички знаем, че си била до смъртното й ложе. Злите езици не спят. Наистина ли се надяваш на съвместно бъдеще с Доналд след всичко случило се? Вероятно осъзнаваш, че връзката ти с него не само ще е безсмислена, но и ще унищожи репутацията му сред обществото.
	— Длъжна съм да изслушам и неговото мнение по въпроса. Просто не ни се е отдал подходящ момент да обсъдим бъдещето си.
	— Защото такова не съществува.
	Накрая се принудих да изиграя коза си.
	— Ами синът му Мох? И той ли не съществува? Простете, ако греша, но той може да е наследникът на Естбъри Хол.
	При тези ми думи Мод отметна глава назад и прихна в смях.
	— Госпожице Чаван, знаеш ли колко извънбрачни деца са създадени от мъже в положението на Доналд? Скъпа моя, синът ти е незаконороден и никога няма да наследи Естбъри.
	Вдигнах поглед към нея и внезапно проумях кое бе нещото, от което се страхуваше най-много.
	— Права сте, разбира се. Освен ако не се оженим, както бяхме замислили още преди три години.
	Наблюдавайки потресеното й изражение, осъзнах, че инстинктът ми се беше оказал верен.
	— Синът ми никога не би се оженил за теб — отсече тя, без дори да ме погледне.
	— Е, веднъж ми предложи брак. Така че не е изключено да го стори отново — добавих аз и видях как съперницата ми изтръпна. Сега аз постъпвах жестоко, но бях изстрадала толкова в ръцете на тази жена, и то само заради цвета на кожата си. — На всяка цена ще ви уведомя, когато обсъдим плановете си за бъдещето, милейди. Синът ми плаче и искам да се кача при него. Имате ли да ми казвате нещо друго?
	— Парите му ли преследваш? Защото мога да ти подсигуря известна сума, ако склониш да си тръгнеш незабавно.
	— Доналд винаги се е грижел за мен много добре и несъмнено ще продължи. Лейди Естбъри, ще ви помоля да си вървите.
	Изпратих я до вратата и й отворих.
	— Какво искаш тогава? — Очите й се впиваха в моите.
	— Нищо друго, освен сина ви да е щастлив — отвърнах аз.
	Тя не разтълкува правилно изречението ми и по лицето й изплува отчаяние.
	— Ще го съсипеш, ако останеш; досещаш се, нали?
	Не отговорих, а тя напусна колибата ми и се върна при колата с шофьора. Като затворих вратата, внезапно останала без дъх, изтичах до горния етаж, взех те от креватчето и те притиснах към гърдите си. Знаех, че Мод имаше право, но нямаше да й позволя да се меси в плановете ми за бъдещето.
	През дългите, самотни часове след смъртта на Вайълет вече бях стигнала до заключението, че за двама ни с Доналд нямаше надежда. С последния си дъх Вайълет бе отбелязала края на връзката ни. Колкото и силна да беше любовта ни, нямаше да надделее над чувството за вина, което щеше да ни измъчва до края на дните ни.
	Мод не преувеличаваше за ужасните изводи, които хората щяха да си направят от присъствието ми до смъртното ложе на Вайълет. Дори близките ми приятели от Естбъри нямаше да приемат връзката ми с Доналд. Някои дори щяха да решат, че всичко е плод на жестоко вероломство.
	— Мох — пророних и въздъхнах в косицата ти онзи ужасен следобед. — Наистина не виждам надежда.
	През следващите няколко дни започнах да обмислям плановете си. Имах малко пари, скътани от сумата, която Доналд ми отпускаше за поддръжка на колибата през изминалата година. Ако продадях перлената огърлица, подарък от него за Коледа, навярно щях да събера достатъчно пари за билет трета класа до Индия. Големият рубин още си седеше заровен под беседката в двореца на Куч Бехар. Ако успеехме да се доберем до него, щеше да ни подсигури покрив над главата, поне докато намерех начин да изкарвам прехраната ни.
	През онези дълги, тихи нощи съставях писмо след писмо до Доналд, мъчейки се да му обясня защо го напускахме. Накрая късах на парчета всяко от тях, понеже никога не се получаваха както исках. А и навярно беше най-добре да не казвам нищо. Ако наистина ме обичаше и познаваше толкова, колкото вярвах, щеше да разбере постъпката ми.


	Погребението на Вайълет се състоя три безкрайни седмици след смъртта й, за да имат време родителите й да пристигнат от Америка и да организират нещата. Съчувствах им най-сърдечно — бяха тръгнали от Ню Йорк, за да видят внучето си малко след раждането му, а насред Атлантическия океан бяха научили, че обичната им дъщеря е починала. Разбрах го от Тили, когато я срещнах в селския магазин в деня след погребението. Тя ни покани на чай в дома си.
	— О, госпожице Ани — загрижи се, когато рухнах в сълзи пред нея, смачкана от дългите дни насаме с мислите ми. — Моля те, не плачи. Знам, че си направила всичко по силите си.
	— Не се и съмнявам, за което съм ти благодарна. Но всички останали обвиняват мен.
	— Не им обръщайте внимание. Клюките са солта на живота им. Но не се бой, с времето нещата ще се уталожат и пак теб ще потърсят, когато някое детенце настине или ги хване болка.
	— Носили са се клюки за мен?
	— Е, всички знаят, че си била до нея, а и както се досещаш, докторът все на някого трябваше да прехвърли вината.
	— Какво имаш предвид?
	— Ами, присъствалите онази нощ знаят колко си помогнала на милейди. Но докторът отказва да си признае, че всъщност той е виновен, задето не е установил навреме опасността за лейди Вайълет.
	Докато я слушах, сърцето ми се превръщаше в олово. Аз ли щях да бъда изкупителната жертва на доктор Трефусис?
	— Както и да е, погребението й мина и скоро всички ще забравят за случилото се. Светът продължава да се върти и несъмнено ще изникват нови клюки. — Тили потупа утешително ръката ми. — Не се безпокой, госпожице Ани. Ние, приятелите ти, знаем, че не е имало как да я спасиш.
	Вдигнах пламнали от искреност очи към нея.
	— Не, нямаше как да я спася.


	Скъпо мое дете, ще ти разкажа за последната ми среща с Доналд, баща ти, и какво ми се случи след това. Ще опитам да ти предам само същината на историята, но дано ми простиш, ако жестоката истина ти причини тъга.
	Седмица след погребението на Вайълет Доналд се появи на прага ми. Изглеждаше потресаващо. Никой от двама ни не знаеше какво да каже, но ти, Мох, в невинността си настоя за обичайната прегръдка и се намърда върху коленете му. Направих чай и седнахме мълчаливо в кухнята.
	— Мен ли обвиняваш? — спомням си, че го попитах.
	— Каза, че всичко ще е наред…
	— Казах, че ако главоболието й не отшуми, трябва да извикаме доктора. И като че ли премина, поне за известно време. Не помниш ли, Доналд, че дойде да ни видиш и тя спеше? — попитах умолително аз.
	— Да, да — отвърна той, но личеше, че е дълбоко потънал в скръб… или чувство за вина; не знаех кое от двете го терзаеше повече. — Съжалявам, че не дойдох да те видя.
	— Няма нищо, разбирам.
	— О, Ани, какво сторихме? Аз…
	Взех го в прегръдките си и той зарида като бебе. Познавах всеки нюанс на чувствата му, защото и аз изпитвах същите. Макар и двамата да нямахме вина за кончината на Вайълет, реалните факти не означаваха нищо. _Чувствахме_ се отговорни и само това имаше значение.
	Побързах да те сложа в креватчето, тъй като не исках да виждаш любимия си господин Дон в такова състояние. После се върнах на долния етаж и му предложих супа.
	— Изглеждаш сякаш не си хапвал нищичко седмици наред — отбелязах, докато бърках супата в чинията му.
	— Може да се каже. — Лъжицата увисна във въздуха пред устата му. — Не си слагала разни съмнителни билки вътре, нали?
	— Доналд, моля те, имай ми вяра, всичко, което давах на Вайълет, беше напълно безвредно. Същите отвари бих поднесла на сина си и теб… — гласът ми заглъхна.
	— Извинявай, неуместна шега — призна той. — Прости ми.
	Той изяде супата и като че ли си възвърна част от енергията.
	— Случайно да имаш бренди?
	— Мисля, че да.
	Той ме последва до всекидневната, от чийто бюфет извадих шишето, изпратено ми от него в една от коледните кошници. Отворих го и му сипах в една чаша, която Доналд пресуши на няколко големи глътки.
	— Вече съм по-добре. — Погледна ме истински за пръв път, откакто беше дошъл, и протегна ръце към мен. — Съжалявам, Ани. Не заслужаваш подобно отношение и се чувствам ужасно. Но да си призная повсеместните клюки успяха да ми влязат под кожата.
	— Да, забелязвам — отвърнах тъжно аз.
	— Естествено, че направи каквото можа да я спасиш, все пак те видях. Ела тук. — Той ми отвори обятията си и аз се сгуших в тях с отчайваща нужда от допира и топлината, и доверието му. — Прости ми — повтори той и ме целуна. — Обичам те и гузната ми съвест — ръцете му обхождаха цялото ми тяло — е прояла здравия ми разум. Обичам те, Ани, обичам те, обичам те…
	Преди онази нощ бях познавала Доналд единствено като нежен, внимателен любовник. Но тогава ме облада директно на пода на всекидневната и докато крещеше името ми, усещах как гневът и гузността, и болката му се изливат в мен.
	След това полежахме един до друг.
	— Толкова съжалявам — прошепна той. — Не съм на себе си.
	— Същото важи и за мен — уверих го аз.
	— Може ли да пренощувам тук, Ани.
	— Разбира се, че може — отвърнах нежно аз.


	Докато лежах в прегръдките му онази нощ, се борех с желанието си да му призная, че до няколко дни ще напуснем Естбъри. Но той несъмнено щеше да се възпротиви, а решимостта ми не беше достатъчно силна да устои на силната ми любов към него. Затова просто го погледах как спи, докато в един момент не чух онази позната, прокобна песен. Ехтеше силно в главата ми — смъртта беше близо. В тревогата си опитах да се уверя, че това е просто отражение на мисълта за окончателната ми раздяла с Доналд. Че любовта ни наближава свършека си.
	Призори Доналд стана, облече се и каза, че трябвало да се връща в имението, преди прислугата да забележи отсъствието му. Последвах го до долния етаж, за да го изпратя. На вратата ме прегърна с безкрайна нежност, притискайки ме силно към гърдите си, и усетих сърцето му да тупти до моето за последен път.
	— Довиждане, Доналд — казах и прокарах пръсти по свидното му лице, за да запечатя всяка негова извивка в паметта си.
	— Обичам те, Ани, моля те, не го забравяй. — Той вдигна лицето ми към своето. — Не го забравяй.
	Изпратих го с поглед, едвам удържайки на импулса си да хукна след него. Сърцето ми се късаше, като гледах как се отдалечава от мен, но знаех, че го обичам достатъчно, за да му дам свобода.
	Същия ден, макар и още вцепенена от тежката раздяла, се заех да опаковам дрехите и малкото ни ценни притежания в пътнически куфар. Бях решила да отидем до Лондон, където да наема стая, докато продам перлите в някоя от бижутериите на улица „Хатън Гардън“ и организирам пътуването ни до Индия от пристанището в Саутхемптън.
	На следващата сутрин на вратата ми се почука силно. Отворих и видях двама полицаи на прага ми.
	— Вие ли сте госпожа Анахита Прасад?
	— Да — отвърнах вежливо. — С какво мога да ви помогна?
	— Арестувана сте за убийството на лейди Вайълет Естбъри. Дошли сме да ви отведем в полицейското управление.


>>	41

	Гледах полицаите, сякаш ми говореха на чужд език. Бях толкова смаяна, че не знаех какви думи да използвам, затова просто се вцепених на място, неспособна да им отвърна.
	— Хайде, госпожо Прасад. — Единият полицай се пресегна, сграбчи ръката ми и ме задърпа. — Да не си създаваме излишни главоболия.
	Агресивното му отношение ми помогна да намеря гласа си.
	— Бебето ми спи в креватчето на горния етаж. Трябва да го взема.
	— Не се тревожете за това. Някой ще дойде да го вземе по-късно.
	— Не! — изкрещях аз, гърчейки се в хватката му. — Не мога да го оставя сам. Трябва да го взема.
	Ръката му се вкопчи още по-силно в моята. Вторият полицай веднага хвана другата ми ръка и двамата заедно ме извлачиха през прага. После ме хвърлиха на задната седалка на колата и ме откараха надалеч от теб.


	От този момент нататък спомените ми са смътни. Вероятно съзнанието ми е потулило много от тях, както се случва в подобни ситуации. Но по време на онова съдбовно пътуване, малко преди да влезем в селото, ми се стори, че видях Доналд да язди Глори през пустошта. Обърнах се към него и извиках името ти с пълно гърло, преди груба мъжка длан да запуши устата ми.
	Едно си спомням съвсем ясно: песента ехтеше гръмко в ушите ми, но аз я отдадох на собственото ми изпитание.
	След като официално бях обвинена в убийство, ме преместиха в лондонския затвор „Холоуей“, който представляваше сцена от жесток кошмар. Спомням си най-вече студа и влагата от дъждовната вода, изливаща се през желязната решетка в стената на килията ми, и несекващите вопли на измъчените души край мен. През първите няколко дни не можех да спра да мисля за теб и да се чудя къде си, затова взимах участие в обкръжаващата ме какофония, крещейки името ти отново и отново. Нетърпимата мисъл, че стоиш сам-самичък в онази забравена от света колиба ме тормозеше безспирно.
	Не знам колко време мина, преди да дойде първият ми посетител; навярно само няколко дни, но за майка, откъсната от детето й и оставена да гадае къде е, беше цяла вечност.
	Когато Селина влезе в тъмната стая за свиждания като същински ангел на милосърдието, паднах на колене и заридах, увивайки ръце около глезените й.
	— Слава на боговете, слава на боговете, че си тук! Синът ми, Селина, не знам какво са направили с Мох!
	Надзирателят ме изтръгна от нея и ме сложи да седна на стола с предупреждението, че ако само опитам да я докосна отново, ще ми върже ръцете зад гърба.
	— О, Ани… аз…
	Селина също плачеше.
	— Толкова много съжалявам — каза тя.
	— Моля те, не се тревожи за мен, просто намери сина ми — примолих й се аз с пресекващ от отчаяние глас.
	— Ани, ох, боже, ох, боже…
	Усетих как в сърцето ми се надига паника, но знаех, че трябва да се овладея, за да й обясня всичко ясно.
	— Селина, кажи ми, моля те, знаеш ли къде е? Може още да е в колибата край реката. Мисля, че видях Доналд, докато ме отвеждаха с колата, но сигурно не е чул виковете ми. Моля те, Селина, отиди да провериш дали Мох не е още там. Ще е толкова гладен и уплашен… — Рухнах отново и заплаках с лице в дланите си.
	— Прости ми, Ани, двамата с Хенри бяхме на пътешествие из Европа. Върнахме се във Франция едва преди няколко дни и чак тогава получих двете телеграми. Естествено, тръгнах за Англия незабавно. Още съм в шок. Каква трагедия. Каква ужасяваща трагедия… Не мога да повярвам.
	— Умолявам те, Селина, довери ми се, не съм отговорна за смъртта на Вайълет. Нищо не можеше да я спаси. Доктор Трефусис присъстваше и много добре го знае. Не съм й давала нищо, което би й навредило.
	— Сигурна съм, че си направила всичко по възможностите си, Ани — отвърна Селина.
	— Така е, кълна се. А Доналд? Как е той?
	— Ох, Ани, май нищо не са ти казали.
	— Какво да ми кажат? Не съм виждала жива душа, откакто ме доведоха на това проклето място.
	Селина долепи пръсти в слепоочията си.
	— В такъв случай тежката задача се полага на мен. Ани, ужасно съжалявам, но явно онзи ден Доналд е отишъл да вземе Мох от колибата. И… божичко, как да ти го причиня?
	— Селина, моля те — подканих я аз. — Каквото и да е, просто го кажи.
	— Ани, никой не знае какво е станало, но са намерили Доналд и Мох до реката. Явно Глори се е препънала и ги е хвърлила от гърба си. Когато ги открили, Доналд бил… починал. Ударил главата си на остър камък и очевидно загинал на място. А Мох… — Селина потърси сили да изрече думите. — Смятат, че когато паднал от Глори, се катурнал в реката и… се удавил.
	Гледах я сякаш беше загубила ума си.
	— Искаш да ми кажеш, че синът ми е мъртъв? Доналд също? Лъжеш ме, нали, Селина, за бога, лъжеш ме, нали… нали…
	— Не, Ани. Толкова много съжалявам. Аз…
	Дълбок гърлен вопъл отекна в помещението и тялото ми се свлече от стола. Видях ужасеното лице на Селина, а в следващия момент един от надзирателите ме вдигна и ме извлачи към коридора и надолу по стълбището, преди да ме хвърли в килията.
	— Ще те пусна да излезеш, когато се укротиш — заяви той и затръшна вратата.
	Риданията ехтяха дълго време около ушите ми, преди да осъзная, че извират от моите гърди.
	В крайна сметка истерията утихна и премина в кататония. Спомням си, че през известно време ме водеха в стаята за свиждания, където странни тъмни фигури опитваха да говорят с мен и да ми обясняват какво се случва, но така и не успяваха да осъществят контакт с мен. Бях потънала дълбоко в себе си, в бездна от съвършена пустота. Просто не съществувах, защото в противен случай болката несъмнено щеше да ме надвие. Странниците бръщолевеха за обвиненията ми и че трябва да подготвя защитата си, иначе ще ме осъдят на смърт. Че ако не откликна по никакъв начин, ще са принудени да ме изпратят в приют за душевноболни до съдебния процес.
	Синко, вероятно смяташ майка си за безволеви човек, неспособен да се защити. Ала новината за смъртта на двама ви с баща ти ме срази напълно. Просто лежах в килията и се молех да умра по-скоро, за да бъда отново с вас.


	— Ставай! Имаш посетител.
	Спомням си как един от надзирателите се извиси над кушетката ми. Аз поклатих равнодушно глава.
	Той ме надигна насила, после натопи парцала, който беше единственото ми средство за поддържане на хигиена, в купа с вода и избърса лицето ми.
	— Не бива хората да си мислят, че не се грижим за затворниците — отбеляза той, изправи ме на крака и ме повлече като парцалена кукла. — И този път да не си посмяла да се тръшкаш така пред посетителя — предупреди ме той.
	Стовари ме на стола в стаята за свиждания и аз провесих глава върху гърдите си, твърде слаба да я държа изправена и лишена от всякакво желание да видя кой е новият ми посетител. Когато и това изпитание приключеше, щях да се върна в уединението на вътрешната ми бездна.
	Чух някой да влиза в стаята и ноздрите ми се изпълниха с познат, отдавна забравен аромат.
	— Ани? Ани, погледни ме.
	Разпознах и гласа, но сметнах, че явно сънувам, затова не вдигнах глава.
	— Аз съм, Ани, Индира. Моля те, кажи ми, че ме познаваш.
	Един от гласовете в главата ми се закиска при нелепата мисъл, че Индира би посетила такова противно място. Знаех, че съзнанието ми за пореден път си играе жестоки игри с мен, тъй като споменът за скъпата ми приятелка ми навяваше единствено топли, щастливи чувства.
	— Ани — примоли ми се за трети път гласът, — моля те, погледни ме.
	— Не е истина — прошепнах си аз, чоплейки тънкия памучен ръб върху коленете ми с разтреперани пръсти. — Измама е, измама…
	Чух стъпки, а после чифт топли ръце взеха моите.
	— Ани, отвори очи! Не сънуваш, кълна се, наистина съм аз. И моля те, побързай, защото иначе ще се замисля дали наистина не си толкова обезумяла, колкото всички тук твърдят.
	Най-накрая събрах смелост да изпълня заръката на познатия глас, подготвяйки се, че вдигнех ли очи, пред мен нямаше да има никой.
	— Здравей, Ани. Виждаш ли? Наистина съм тук.
	Индира клечеше пред мен с угрижени очи.
	— Да, аз съм! Моля те, кажи ми, че знаеш коя съм, Ани.
	Кимнах, все още неспособна да проговоря.
	— Ох, слава богу.
	И когато ръцете й ме обгърнаха, най-сетне повярвах, че е истинска.
	— О, Ани, до какво състояние са те докарали — прошепна Индира, като се откъсна от мен и ме погледна през сълзи. — Но вече съм тук и няма за какво да се притесняваш.
	— Кой ти каза? — пророних аз, свикала гласа си.
	— Селина. Видяхме се във Франция малко преди да получи ужасната новина. Преди около седмица ми се обади да поиска помощ от мен и семейството ми. И то точно навреме, защото тъкмо се канехме да отпътуваме за Индия. И ето ме при теб.
	— От колко време… — облизах сухите си устни, за да оформя думите с тях. — От колко време съм тук?
	— Около три седмици, ако не се лъжа. Както и да е, ще обсъдим всичко, като те измъкнем от това място.
	— Не, Инди — поклатих окаяно глава. — Няма да ме пуснат. Обвинена съм в убийството на Вайълет Естбъри. Мисля, че ще ме обесят съвсем скоро, но вече нямам нищо против. Мох… синът ми е мъртъв. Доналд също. Не искам да живея повече.
	Тя впери строг поглед в мен.
	— Анахита Чаван, не си ли спомняш, че ти казах същите тези думи преди няколко години, когато дойде чак в Индия да ми помогнеш?
	— Да.
	— Е, сега аз ще ти помогна, скъпа ми приятелко.
	— Не, Инди. Различно е. Мох го няма, Доналд също. Наистина искам да умра. Остави ме.
	— Да, съгласна съм, че положението ти е по-плачевно от моето. Но, Ани, познавам те от малко момиченце. Виждала съм как вдъхваш сила на околните, включително на мен; просто сега ще трябва да я намериш за себе си. Убедена съм, че го можеш.
	— Инди, благодаря ти — отвърнах аз, вече напълно изтощена, — но няма какво да направиш за мен. Съдът несъмнено ще ми даде смъртна присъда.
	— Ани, няма да ходиш на съд. Обвиненията срещу теб са свалени. Дойдох да те отведа вкъщи.
	Вперих неразбиращ поглед в нея.
	— Но аз не мога да се върна в колибата, няма да ми позволят.
	— Не, Ани, ще те водя у дома. В истинския ти дом. Връщаме се в Индия.


	Спомените ми за напускането на „Холоуей“ и пристигането в дома на Индира в Найтсбридж, където бях отсядала като дете, също са доста бледи. Най-отчетливо си спомням прекрасния покой на новата ми среда — нежните ръце, меките възглавници, тихите гласове. Вече нямаше агонизиращи писъци, само тишина. Имам чувството, че спях непрекъснато — така природата лекува тялото и съзнанието.
	Спомням си ясно и че винаги когато отворех очи, Индира седеше в стола до леглото ми. С мили думи ме склоняваше да отворя уста, за да ми дава бульон и със собствените си ръце почистваше и превързваше ужасните рани по тялото ми, причинени от седмиците на живот в толкова окаяни условия. Често, докато се грижеше за мен, ми напомняше за разни смешни случки от миналото ни — как прекара цяла нощ с Прити в обора за слонове, преди да заминем за английското училище, и как на кораба бяхме изиграли госпожица Рийд, за да може Индира да се преоблече в роклята от прасковен шифон и да спечели сърцето на своя принц.
	Не й отговарях, но я слушах.
	Нямам никакви съмнения, че Индира и безрезервната й любов ме спасиха в онзи тежък момент от живота ми. Накрая осъзнах, че не бива повече да търся убежище в съня и трябва да намеря сили да се върна в света на живите.
	— Ани, изглеждаш ми доста по-добре — отсъди Индира една сутрин, когато взех лъжицата за супа от ръцете й и заявих, че вече мога да се храня сама.
	— Да, чувствам се по-добре — потвърдих аз.
	— Слава богу. Откровено казано, имаше моменти, в които се питах дали някога ще се съвземеш. Започвах да се съмнявам в уменията си на медицинска сестра — усмихна се широко приятелката ми. — Никога не ме е бивало в грижите за други хора.
	— Инди — очите ми се премрежиха от сълзи, — справи се невероятно. Ако не беше ти… — Оставих изречението незавършено.
	— Е, да не говорим повече за това. Знам, че още си слаба, Ани, но ми се иска да уредим пътуването ни до Индия възможно най-скоро. Страх ме е онази Естбъри да не опита нещо друго.
	— Какво имаш предвид? — попитах със свито сърце. Още никой не ме беше уведомил за подробностите около освобождаването ми. Не че бях проявила интерес.
	— О, не мисли за това. — Индира махна небрежно с ръка. — Важното е, че искам да те отведа у дома. Когато се съвземеш напълно, ще ти разкажа цялата история.
	— Добре — отвърнах, съзнавайки, че моментът наистина не беше назрял. — Знае ли майка ти, че съм с теб? — попитах.
	— Разбира се! Именно тя успя да ти издейства свободата.
	— Значи ми е простила?
	— О, Ани, естествено. На мен също, което е доста важно в случая. Още щом се сдоби с внуче, хукна насам да го види. Пише ми всеки ден, изпраща ти поздрави и казва, че ни очаква с нетърпение. А сега, Ани, да проверим дали можеш да станеш и да се разходиш до банята.
	В рамките на следващите няколко дни силното ми младо тяло започна да се възстановява и вече знаех, че поне физически съм добре. Позволих на Индира да уреди скорошното ни заминаване за Индия. Психическото и емоционалното ми състояние обаче още ме притесняваше, затова и се страхувах да задам въпросите, чиито отговори трябваше да науча, преди да отплаваме от английския бряг.
	Един следобед Индира дойде в стаята ми с новината, че имам посетител.
	— Селина е, Ани, и мисля, че трябва да говориш с нея, преди да заминем.
	Сърцето ми се изпълни със страх и усетих как кръвта се изцеди от лицето ми. Индира хвана ръката ми.
	— Ще бъда с теб през цялото време, обещавам. Но заминаваме след два дни и трябва да обсъдиш някои неща с нея.
	Кимнах примирено и след пет минути двете с Индира влязохме в гостната на долния етаж.
	— Ани. — Селина стана и дойде до мен с лице, не по-малко изпито и бледо от моето. — Как се чувстваш? — загрижи се тя, хващайки ръката ми.
	— По-добре, благодаря.
	— Слава богу! Ужасих се, като те видях на онова отвратително място.
	— Извинявай, че ти причиних толкова неприятности — отвърнах горестно.
	— Ани, да не си посмяла да обвиняваш себе си за случилото се — забрани Селина с нетипична ярост в гласа си. — Цялата тази покъртителна трагедия е дело на един-единствен човек. Ела — тя ме поведе за ръката, — поседни.
	Седнахме на кожения диван с преплетени пръсти. Индира се настани на креслото отсреща като бдителна майка тигрица, бранеща уязвимата си рожба.
	— Благодаря ти за помощта, Селина.
	— Недей да благодариш на мен. Индира и семейството й са отговорни за всичко.
	— Селина, моля те, успокой ме. Нали не смяташ, че съм опитала да убия Вайълет? Тя ми беше приятелка, обичах я, а накрая, дори да знаех, че е безнадеждно, се борих до последно за живота й.
	— В _никакъв_ случай, скъпа Ани. В сърцето ти има място единствено за добрина. Както и да е, нека започна от началото. Ще ти обясня всичко. Когато получих двете телеграми, уведомяващи ме за смъртта на Вайълет и тази на брат ми, веднага се прибрах в Естбъри Хол. Чак тогава разбрах, че са те арестували за убийство. А не се и съмнявах кой е отговорен. Затова директно отидох да говоря с нея.
	— Майка ти ли? — попитах аз.
	— Да. Тя, естествено, ме увери, че няма нищо общо с това и че доктор Трефусис пръв изразил съмненията си относно лековете, които си давала на Вайълет както по време на бременността й, така и в деня на смъртта й. Дотогава родителите на Вайълет вече бяха пристигнали за погребението и докторът бе споделил опасенията си с тях. Напълно разбираемо те искали да намерят виновника, затова майка ми ги убедила да кажат на доктор Трефусис, че трябва да уведоми полицията относно подозренията си.
	— А той много добре е знаел, че трябва да обвинява само себе си — вметна Индира. — Все пак онзи ден в стаята е имало само един доктор.
	— И двамата са имали много причини да те отстранят, Ани — въздъхна Селина. — Доктор Трефусис те е използвал като изкупителна жертва, а майка ми — е, на всички ни е ясно защо е искала да се отърве от теб.
	— Дойде да говори с мен няколко дни след смъртта на Вайълет — замислих се аз. — Стори ми се уплашена, че Доналд може да се ожени за мен, както бе възнамерявал от самото начало.
	— И вероятно щеше да го стори, ако още беше жив — допълни Селина в опит да ме утеши. — Обичаше те безкрайно.
	— И аз него… — Гласът ми затихна и усетих как паниката се надига отново в душата ми. Знаех, че трябва да се овладея, за да не изпадна в истерия. — Селина, трябва да ти призная, че още преди майка ти да ме навести, бях решила да напусна Естбъри завинаги. Съзнавах, че никой от двама ни няма да се съвземе след смъртта на Вайълет. Но как са намерили доказателство, че съм я отровила?
	— Ани, спомняш ли си, че веднъж доктор Трефусис ти дойде на гости да вземе разсад от билките в градината ти?
	— А, да. Каза, че искал да опознае лечебните им свойства.
	— За жалост — продължи Селина, — добрият доктор е взел разсад не само от безвредните билки, но и от видове, които очевидно са познати като опасни, особено при бременност. Занесъл тях в полицията като доказателство. Едното растение било полски джоджен, вид мента с доказано вредно влияние върху бременни жени. В деня на смъртта й си занесла на Вайълет отвара за подутите й глезени и ментов чай против гадене.
	— О, боже. — Покрих устата си с длан и очите ми се изпълниха със сълзи. — Да, но не от полски джоджен! Занесох й чай от най-обикновена мента, каквато също отглеждам в градината си. Селина, изучавам аюрведична медицина, откакто съм проходила. Отвари от полски джоджен може да се употребяват безопасно в малки количества. В Девън вирее навсякъде и е отличен за лекуването на настинки и грип. Но съм _напълно_ запозната с опасното му влияние върху бременни жени. Може да предизвика преждевременно раждане, спазми, кървене… — Гласът ми секна, като осъзнах колко добре пасваше всичко.
	— Ани, моля те, не се разстройвай. Всички знаем, че не би навредила никому — опита да ме утеши Индира.
	— А още по-лошото е — продължи Селина, — че доктор Трефусис е успял да намери статия, написана от прочут американски професор. В нея подробно са описани вредните свойства на полския джоджен що се отнася до бременни жени. Подсигурил е на полицията и корен от черен кохош, който също се смята за опасен по време на бременност. Една от кухненските помощнички е казала, че си й давала отвара от него.
	— Да, защото действа чудесно при ревматизъм! — Сърцето ми щеше да се пръсне.
	— Полицаите отишли до колибата ти и видели, че наистина отглеждаш тези и други билки в парника и градината — продължи Селина.
	— Но това, че отглеждам такива растения не е доказателство, че съм ги давала на Вайълет.
	— Скъпа Ани, моля те, не разсъждавай наивно — поклати ядосано глава Индира. — Какво друго им е трябвало? Мод Естбъри е местната кралица и държи властите в ръцете си. Ако е искала да обвини някого за смъртта на Вайълет, тамошната полиция незабавно е откликнала, независимо от това колко оскъдни са били доказателствата.
	— Да — въздъхнах безпомощно. — Май си права. Но как успяхте да свалите обвиненията срещу мен?
	— Веднага щом разбрах, отидох при майка ми и й се примолих да говори с полицията. Тя естествено не се съгласи; каза, че нямала такава власт и справедливостта трябвало да възтържествува. — Лицето на Селина се изкриви в гневна гримаса. — Ани, да ти призная, онзи ден загубих контрол върху себе си. Изплюх й всичко онова, което бях трупала от години; че е злобна, тесногръда, себична жена и че за мен е мъртва, също като горкия ми брат. Казах й, че докато съм жива, кракът ми няма да стъпи в Естбъри Хол.
	— И тогава Селина се свърза с мен — пое разказа Индира. — За щастие, моята майка е много по-интелигентна жена и има повече високопоставени приятели от Мод — обясни тя с триумфална искрица в очите. — Доколкото знам, е било нужно само едно телефонно обаждане, за да те оневинят. Единственото условие е било да заминеш за Индия и никога да не се върнеш на английска земя.
	— Разбирам. Ами семейство Дръмнър? Още ли вярват, че съм убила дъщеря им?
	— Мисля, че си имат предостатъчно други грижи — отговори Селина. — Сиси не е добре, но въпреки това са настояли да отгледат внучката си в Ню Йорк. Майка ми, разбира се, отказала, заявявайки, че Дейзи трябвало да остане в Естбъри Хол, тъй като тя била законната наследница на имението. Семейство Дръмнър се върнали в Ню Йорк, готови да обявят съдебна война на Мод за попечителството над внучка им.
	— Значи горкото детенце може да се озове в ръцете на Мод? — ужасих се аз.
	— Има голяма вероятност — отвърна Селина. — Все пак малката Дейзи е британска гражданка и дори солидното състояние на Дръмнър едва ли ще им спечели попечителството над нея. В онзи проклет ден умолявах майка ми да ми даде Дейзи, за да я отгледам заедно с братовчедите й, но тя, разбира се, не искаше и да чуе. Вече се е пренесла в Естбъри Хол и отново властва над кралството си; а най-лошото е, че има свободата да възпита новото поколение по свое подобие. Не съм я виждала толкова оживена от години — коментира мрачно Селина.
	Между трите ни се спусна мълчание и аз усетих, че ми прилошава. Мод Естбъри вече беше унищожила едно поколение, а сега получаваше властта да унищожи и второ.
	— Винаги съм я смятала за пълна откачалка — призна си Индира с усмивка, както винаги способна да разведри атмосферата.
	— Шегуваш се, но може и да си права — отбеляза Селина. — Видях го в очите й, докато разговаряхме. Нещо, което ми приличаше на истинска лудост.
	— Тя е олицетворение на дявола — пророних аз и изтръпнах при мисълта. — Извинявай, Селина — побързах да добавя.
	— Моля те, говори каквото си пожелаеш — успокои ме тя. — Уверявам те, че съм на абсолютно същото мнение. Положението е толкова сериозно, че с Хенри решихме да се преместим за постоянно във Франция. Не искам дори да живея в една страна с нея.
	— Е, поне вещиците не могат да прекосяват течаща вода — пошегувах се аз.
	Селина погледна часовника върху полицата над камината.
	— Съжалявам, но е време да вървя. Моля те, Ани, нека поддържаме връзка. И ако ти се удаде възможност, ела да ни погостуваш във Франция. Къде ще отидете, като пристигнете в Индия?
	— Първо при родителите ми в двореца на Куч Бехар — отвърна Индира. — Майка ми няма търпение да види Ани, пък и така ще отсъствам от _зенаната_ в двореца на съпруга ми още малко. — Тя се усмихна дяволито на Селина.
	Всички станахме и Селина ме прегърна.
	— Толкова много съжалявам за болката, която си преживяла. Сигурна съм, че Доналд и детенцето ти те гледат с много любов от небето.
	— Благодаря ти за всичко, Селина — прошепнах аз. Когато приятелката ми се отправи към вратата, изпитах нужда да й задам въпроса, който всички умишлено бяхме отбягвали.
	— Селина, къде е погребан синът ми?
	Тя спря пред вратата, пое си въздух и се обърна.
	— Попитах същото нещо, когато се върнах в Естбъри Хол. Ани, хората от селото и прислужниците не знаят за смъртта на Мох. Казано им е било, че си го взела със себе си, когато са те арестували. Майка ми очевидно е държала никой да не разбира, че Доналд е загинал, докато е яздил към колибата, за да спаси сина си. Единственият запознат с истината е доктор Трефусис, който ми каза, че Мох бил погребан дискретно в ъгълчето на църковния двор. Отидох да го посетя и наистина видях пресен гроб, но свещеникът ми каза, че когато изпълнил погребалния ритуал и попитал дали е необходима надгробна плоча, доктор Трефусис отрекъл. Излъгал го, че детето е починало при раждане и затова нямало име. Много съжалявам, Ани — каза тя с насълзени очи.
	— Дори след смъртта си ще остане тайна — прошепнах аз.
	— Знам, че не е никаква утеха, но е погребан на много спокойно място, Ани. Сложих няколко красиви рози на гроба му от твое име. Разбирам, че имаш други вярвания, но дано не ми се сърдиш. Просто… не мога да си представя колко ти е тежко, Ани. Страшно съжалявам.
	Признателна й бях, че подбираше толкова предпазливо думите си, за да не ме нарани още повече. Все пак и тя беше майка.
	— Благодаря ти, Селина. Постъпила си чудесно.
	— Освен това дадох на Индира копие от смъртния акт на Мох, подписан от доктор Трефусис — добави тя. — Довиждане, Ани, грижи се за себе си.
	След като я изпратихме, видях тревогата по лицето на Индира. Притесняваше се сблъсъкът с фактите около смъртта на детето ми да не предизвика поредната криза. Все пак за пръв път подхващахме темата.
	— Ще отида на горния етаж да си почина — казах й аз.
	— Ани, добре ли си?
	— Да — уверих я и напуснах гостната.
	Като изкачих стълбището и влязох в тихото убежище на спалнята, където Индира ме беше върнала към живота, осъзнах, че всъщност в съзнанието ми цареше покой.
	Но защо?


	Когато два дни по-късно напуснахме английския бряг и ужасът от последните няколко седмици започна лека-полека да се изпарява от претоварения ми мозък, проумях каква беше причината.
	В онази последна нощ с Доналд песента бе прозвучала за него. Но не и за теб, Мох. На сутринта, преди полицията да почука на вратата ми, те бях сложила в креватчето, целувайки челцето ти, без да усетя или чуя каквото и да било.
	Всяка нощ излизах на палубата и чаках да чуя мъдростта на небесните сили, ослушвах се за гласовете, които ме връхлитаха винаги, когато на някой му предстоеше да си отиде от този свят, както се беше случило с Вайълет и Доналд, но за теб мълчаха.
	Една вечер, малко преди да акостираме на индийския бряг, Индира — която бе приела спокойствието ми за белег на смиреност — ми даде два пощенски плика.
	— Отвори първо този — посъветва ме тя, сочейки по-малкия.
	Послушах я и пръстите ми разпознаха хладната, копринена повърхност на перлите, които Доналд ми беше подарил.
	— Бяха при дрехите ти, когато напуснахме затвора, но реших, че ще се разстроиш много, ако ти ги покажа. Искаш ли да ти помогна със закопчалката? — предложи Индира, като извадих огърлицата от плика.
	— Благодаря ти.
	Веднага намерих утеха в познатата им тежест около врата ми, а пръстите ми ги докоснаха, както бяха правили толкова пъти преди. Индира посочи и другия плик.
	— Вътре има снимка на двама ви с Мох. При нея е и смъртният му акт, Ани. Реших, че ще искаш да го запазиш.
	Умислих се за момент. После се усмихнах.
	— Благодаря ти, Инди. Но смъртният му акт не ми е нужен.
	— Разбирам — отвърна състрадателно тя.
	— Защото синът ми не е мъртъв. Сигурна съм, че още е сред живите.


>	Естбъри Хол
>	Юли 2011 г.

>>	42

	Ребека остави страниците и погледна към часовника на нощното шкафче. Минаваше полунощ. Впери очи в тъмната стая с разтуптяно от адреналин сърце.
	Вайълет Естбъри беше родила дете в същото легло, в което се намираше сега Ребека. Вайълет, здрава жена на двайсет и няколко години, оплаквала се от главоболие и гадене, бе починала.
	— Престани! — смъмри се шепнешком Ребека, като усети напора на паниката в гърдите си. — Вайълет е умряла при раждането на детето си! — Стана от леглото и закрачи из стаята, говорейки сама на себе си в опит да се успокои. — За бога, Ребека, ти не си бременна…
	В този момент си спомни, че докторът я беше попитал дали е възможно и че още очакваше резултатите от изследванията. Мисълта я накара да избухне в сълзи на страх и безсилие. Дори въображението й да си играеше игрички с нея, едно нещо беше сигурно: не можеше да остане в тази стая, пропита с духа на Вайълет и трагедията й, нито миг повече. Затова реши да потърси Ари, макар и краката й да трепереха от паника.
	Излезе на пръсти от апартамента и тръгна по тъмния коридор, като почукваше тихо на всички врати по пътя си и ги отваряше внимателно, за да надникне в притъмнелите стаи отвъд тях. Всичките бяха празни, затова прекоси площадката на главното стълбище и се зае да отваря тихомълком вратите по другия коридор.
	След малко внезапен, познат звук връхлетя ушите й. Беше съвсем тих и далечен, но Ребека веднага разпозна песента от сънищата си. В сърцето й мигновено се надигна страх, но знаеше, че трябва да разбере кой прави странните звуци, които Анахита бе описала като смъртна поличба, затова тръгна към тях по тъмния коридор.
	И след малко спря на място. Песента идваше иззад вратата, пред която стоеше. Ребека събра всичката си смелост и протегна пръсти към дръжката; завъртя я тихо, после побутна вратата няколко сантиметра напред и надникна през пролуката.
	Мека светлина озаряваше стаята, в чийто ляв край се виждаше фигура, седнала пред огледало. Побутвайки вратата още малко, Ребека установи, че фигурата седи пред тоалетна масичка и реше дългата си руса коса с песен. Дори от това разстояние се надушваше летният аромат на парфюма, многократно пропивал въздуха в стаята й нощем — парфюмът на Вайълет. Ребека отвори вратата още по-широко, любопитна да види лицето на жената в огледалото, но в този миг песента секна. Непознатата я беше усетила.
	Ребека не дочака жената да обърне глава към вратата, а хукна запъхтяно по коридора. Малко преди да достигне стаята си, тъмна фигура изскочи от мрака и я хвана.
	Ребека изпищя, а сграбчилите я ръце я затеглиха към стаята й.
	— Тихо! Аз съм, Ари — обади се познат глас, докато тя се гърчеше в хватката и стенеше задъхано. — Ребека, какво ти се е случило? Защо си толкова уплашена? Моля те, успокой се — каза гласът, а тя се приведе напред и опря длани в леглото, мъчейки се да нормализира дишането си.
	— Ари, трябва да ме изведеш оттук… мисля, че ме тровят, също като Вайълет, и току-що видях странна жена в една от стаите, която решеше косата си и пееше. Не знам… — Ребека си пое още няколко глътки въздух, преди да продължи. — Не знам дали е жива или призрак, но наистина я видях, Ари, кълна се. И съм сигурна, че е влизала в стаята ми, докато спя… о, боже… Вайълет е умряла тук! — Ребека се срути на пода. — Ари, трябва незабавно да ме измъкнеш оттук, още тази вечер! Толкова ме е страх, толкова ме е страх — простена тя.
	Ари коленичи плахо до нея.
	— Ребека, разбирам, че току-що си преживяла шок, че още не се чувстваш добре и вероятно имаш треска, която може да предизвика халюцинации, но…
	— Не! Видях я със собствените си очи и я чух със собствените си уши. Умолявам те, Ари — продължи в същия дух тя, — трябва да ми повярваш. Не полудявам. Онази жена беше истинска!
	— Добре — съгласи се Ари, — вярвам ти. Да помислим логично тогава. Намираме се в огромна къща, с кой знае колко стаи. Антъни може да си е поканил гостенка. Все пак не е длъжен да ни уведомява, нали така?
	— Да, но съм усещала присъствието й и съм чувала гласа й преди — настоя Ребека. — А и понякога надушвам парфюма й нощем — парфюма на _Вайълет_. Ако в къщата има друга жена, то тя живее тук от известно време. Как тогава не сме я виждали и защо й е да влиза в стаята ми нощем? А съм сигурна в това, Ари. И ми е толкова лошо през последната седмица, имам същите главоболие и гадене като Вайълет. Кълна се, някой опитва да ме убие. Просто искам да се махна оттук!
	— Ребека — Ари гледаше как раменете й се тресат от страх и вълнение, — напълно разбираемо е да намираш някои от приликите ви с Вайълет за странни, при положение че току-що си прочела ръкописа на Анахита. Но просто не виждам как идването ти тук би могло да е запланувано от някого, който ти мисли злото. Фактът, че боледуваш, единствено влошава нещата, но май въображението ти се е развихрило. Моля те, Ребека, имай ми вяра. Говоря ти съвсем логично.
	— Не ме интересува кое е логично, Ари, искам да се махна от тази къща — простена тя, — и то _на момента_.
	— Разбирам те, Ребека, но е почти един през нощта и знаеш, че всички местни хотели вече са затворени по това време. Можеш да се изнесеш утре.
	— Божичко — проплака Ребека, — нямам дори ключ на вратата, всеки може да влезе…
	— Ребека — продължи търпеливо Ари, — чувстваш ли се в безопасност с мен? Имаш ли ми доверие?
	Тя се замисли.
	— Май тази вечер не знам на кого имам доверие.
	— Е, предлагам ти да се настаня в съседната всекидневна за остатъка от нощта. В момента имаш нужда най-вече от сън.
	— Господи, ако още някой ми го каже, наистина ще откача — въздъхна Ребека.
	— Не смяташ ли, че сме прави? — усмихна й се Ари. — Да ти помогна ли да станеш?
	— Не, ще се справя и сама — отвърна тя, изправи се на разтреперани крака и тръгна към леглото. — И да, ще съм ти благодарна, ако спиш на дивана в съседната стая.
	— За мен ще е удоволствие. Лека нощ, Ребека.
	— Благодаря ти. Извинявай, че се държа като лигла.
	— Няма нищо. Позволено ти е.
	— Ари?
	— Да? — Той спря до вратата и й се усмихна.
	— Иска ми се утре да ти задам няколко въпроса относно историята на прабаба ти.
	— Разбира се, но засега, Ребека, просто се наспи.


	На следващата сутрин Ребека се събуди с чувство на дезориентираност. Като си спомни събитията от вечерта, изскочи от леглото, спусна се към всекидневната и я намери празна. Излезе от спалнята и тръгна плахо по коридора.
	Госпожа Треватън и Ари стояха на стълбищната площадка. Разговаряха си тихо, но като чуха стъпките й, се обърнаха към нея.
	— Добро утро, поспаланке — обади се Ари. — Минава обяд.
	— Божичко! Имам снимки следобед и трябва да си стегна багажа, за да се изнеса оттук, и…
	— Ребека, моля те, успокой се, съкровище — каза госпожа Треватън и тръгна към Ребека, следвана от Ари. — Ари ми каза какво си видяла снощи и мога да те уверя, че всичко си има съвсем просто обяснение. Хайде, да те върнем в стаята ти.
	— Наистина, Ребека — додаде утешително Ари, — съвсем просто е.
	— Е, изгарям от нетърпение да чуя. Знам какво видях и не съм луда — добави отбранително тя, престъпвайки прага на спалнята. Седна в края на леглото и скръсти ръце пред гърдите си. — Добре, коя беше онази жена? И защо влиза в стаята ми нощем, докато спя? Не се шегувам, госпожо Треватън, усещала съм я!
	— Да, скъпа, вярвам ти — отвърна госпожа Треватън. — Жената, която си видяла снощи, е майка ми, Мейбъл. Работила е тук като бавачка на господаря, грижила се е за него още от новородено бебе.
	— Майка ти? Но какво прави тук?
	— Моля те, Ребека, нека ти обясня. Баща ми почина преди двайсет години, а след като майка ми се пенсионира от имението, поживя известно време в селото. Но преди няколко години здравето й започна да се влошава и умът й пое удара. Все пак е на деветдесет и една.
	— Разбира се — съгласи се Ребека.
	— Затова съобщих на господаря, че нямам друг избор, освен да напусна работа и да заживея в селото, за да мога да се грижа за нея. Той обаче ми предложи друг вариант: да преустрои две от таванските стаи в удобен апартамент, където да я настаним. Първоначално всичко вървеше добре и успявах да се грижа и за нея, и за господаря, но през последната година състоянието на майка ми се влоши още повече. Господарят беше така добър да й наеме целодневна гледачка. Мисля, че двете с нея се срещнахте в кухнята в деня на пристигането ти, скъпа.
	— Да — потвърди Ребека. — И веднъж навън. Буташе възрастна дама в инвалидна количка. Откровено казано, реших, че са статисти във филма.
	— Е, това е била майка ми. Лошото, Ребека, е, че понякога умът й я напуска и тя тръгва да снове из къщата. Най-често се случва нощем, докато гледачката й спи. Стаята, в която си я видяла снощи, е някогашната детска стая на господаря, където е живяла едно време. Доста пъти съм я намирала там. Кажи сега, скъпа, поуспокои ли се вече?
	— Но аз съм сигурна, че жената, която видях снощи, не беше възрастна — свъси вежди Ребека. — Не я видях в лице, но имаше дълга руса коса и си пееше, докато я решеше — обясни тя.
	— Майка ми има доста дълга коса — отвърна госпожа Треватън, — но е по-скоро бяла. Съжалявам, че си се понаплашила през последните няколко седмици, но мога да те уверя, че из имението не бродят призраци, нито злонамерени хора. Само една невинна старица, която понякога забравя къде се намира.
	— Явно съм се разстроила покрай историята за Вайълет Естбъри, която Ари ми даде да прочета — призна си Ребека. — И тя е имала силно главоболие, също като мен, а след като починала, решили, че е била отровена.
	— Ребека беше много напрегната снощи — обади се Ари. — Но всъщност не вярва, че някой опитва да я отрови, нали, Ребека?
	— Не, разбира се, че не — побърза да отрече тя, схващайки намека в изражението му.
	— Добре — отвърна госпожа Треватън. — Е, защо не останете да й правите компания, докато й приготвя закуска? Как ти звучат бъркани яйца на препечена филийка, скъпа? Пък и можеш да помолиш господин Малик да ги опита вместо теб, ако толкова се притесняваш — подхвърли госпожа Треватън на излизане от стаята.
	— О, боже — пророни Ребека. — Май наистина я обидих.
	— Ще й мине — увери я Ари, неспособен да сдържи усмивката си. — А сега въпросът е съгласна ли си да останеш тук, след като госпожа Треватън ти предложи достоверно обяснение, или предпочиташ да помоля Стив да ти намери хотелска стая?
	— Не знам. Май наистина реагирах твърде бурно снощи.
	— Добре, кажи ми, като решиш. Ако е необходимо, ще постъпя като предците ми под британско управление и ще легна пред вратата ти, за да те пазя.
	— Ари, не ме подигравай! Ох, още не мога да се отърся от трагичната история, която прочетох снощи — въздъхна тя. — Колко ужасна жена е била тази Мод Естбъри. И точно тя да отгледа горката Дейзи, майката на Антъни. Нищо чудно, че Антъни е малко странен.
	— Е, като се замисля, за да оцелеят такъв знатен род и голямото му имение в продължение на цели четири века, несъмнено главата на семейството за всяко от поколенията е трябвало да проявява безскрупулност от време навреме. Мод Естбъри е виждала края на семейната линия и е била готова на всичко да я спаси.
	— Но в крайна сметка не е успяла. Ако Антъни не създаде поколение, линията умира с него.
	— Да, права си. Между другото, снощи прочетох дневника на Доналд, поради която причина бях буден толкова късно, и те чух да се прокрадваш по коридора. Бях в банята, когато почука на моята врата — обясни той. — Дневникът запълни някои празнини в историята, така че съм ти благодарен.
	— Смяташ ли, че трябва да го дадем на Антъни?
	— Откровено казано, след снощната ми вечеря с него, имам чувството, че се е затворил в себе си още повече. Не знам доколко ще му е полезно. Съвсем очевидно е, че не иска да знае повече. И напълно го разбирам.
	— Аз също — съгласи се искрено тя.
	— Ребека, може ли да те попитам нещо? Сега, когато вече си прочела историята докрай, смяташ ли, че Мох наистина се е удавил в реката онзи ден?
	Ребека си пое дълбока глътка въздух, преди да отговори.
	— Не знам как точно да ти отговоря. В крайна сметка, няма никакви доказателства.
	— Не, но макар дълго време да не вярвах в историята на Анахита, сега инстинктът ми подсказва, че не се е удавил — каза тихо Ари. — На всяка цена трябва да узная истината, преди да си тръгна.
	— Предполагам вече си се досетил, че Тили, приятелката на Анахита от селото, е била бабата на госпожа Треватън? От което следва, че деветдесетгодишната й майка, жената от снощното ми приключение, си е играла с Мох като малка.
	— Да, разбира се, права си! Почти със сигурност не помни нищо оттогава, но кой знае. Май ще я навестя по-късно днес.
	— Освен това съм сигурна, че госпожа Треватън знае повече, отколкото разкрива — добави Ребека.
	— Вероятно е твърде предана на лорд Антъни и рода Естбъри, за да пророни и дума. Но въпреки това смятам, че си в безопасност тук, Ребека. Не ми се иска да напускаш имението заради въображаеми призраци и заблуждението, че си преродената Вайълет Естбъри.
	— Добре, край на конското. — Тя му се усмихна примирено. — Наистина звучи малко налудничаво посред бял ден.
	— Чудесно. А сега извинявай, но ме чака работа. Освен ако не искаш да остана, за да опитвам храната ти?
	— Ари!
	— Шегувам се. Доскоро.
	Ребека изяде до последна хапка закуската, която госпожа Треватън й сервира, макар че изобщо не беше гладна, а и не обичаше особено бъркани яйца. Когато Стив дойде да я види след обяд, тя заяви, че се чувства достатъчно добре за следобедните снимки, независимо от главоболието.
	Като се появи на снимачната площадка, актьорите и екипът я посрещнаха с топли прегръдки. Ребека не можеше да прецени дали се държат така, защото знаеха за раздялата й с Джак, или защото бе боледувала.
	Преди да включат камерите, Робърт дойде да поговори с нея на четири очи.
	— Скъпа, ти си същинска героиня и всички сме ти благодарни. Ще се постарая да заснемем сцената възможно най-бързо, а после веднага се връщаш в леглото. Утре те чака натоварен график.
	Джеймс я прегърна най-силно, докато чакаха да започнат снимките.
	— Съжалявам да чуя за Джак — отбеляза той. — Наистина ли бяхте дотук?
	— Ако не се вземе в ръце, определено.
	— Чувствам се донякъде отговорен за падението му в очите ти. Не може да се каже, че бях невинна жертва по време на гуляите ни в Ашбъртън.
	— Как се представи сервитьорката? — попита хапливо Ребека.
	Джеймс се изчерви; очевидно въпросът й беше право в десетката.
	В този момент Робърт извика:
	— Камера!
	— В интерес на истината не си я спомням особено ясно — отговори Джеймс, след като Робърт заяви, че е доволен от кадъра. — Не опитвам да прехвърля вината на Джак, защото го следвах най-доброволно, но човекът определено знае как да се забавлява.
	На Ребека не й се наложи да му отговори, тъй като Робърт отново изкрещя: „Камера!“.
	След около половинчасово заснемане на дубъл след дубъл, Робърт най-сетне остана доволен и Ребека се запъти към гардеробната. На излизане оттам десетина минути по-късно чу гласа на госпожа Треватън.
	— Ребека, радвам се, че те хванах. Господарят се питаше дали имаш желание да вечеряш с него. Каза, че не те е виждал от няколко дни.
	— Да, разбира се — отвърна тя, гузна, задето не беше обръщала особено внимание на домакина си в последно време.
	— Чудесно. Компанията ти несъмнено ще го ободри. Напоследък не е на себе си — Госпожа Треватън сбърчи чело угрижено.
	— Да не е болен?
	— Не, скъпа. Просто цялата тази многолюдност покрай филма и историите на господин Малик за баба му и дядо му го напрягат доста. А, между другото, доктор Трефусис се обади да съобщи, че утре ще намине с резултатите от изследванията ти.
	— Благодаря, госпожо Треватън. До по-късно.
	На качване към горния етаж, името „Трефусис“ се блъскаше из мозъка й, докато накрая Ребека не направи връзката с доктора от ръкописа на Анахита. Минало и настояще като че ли не спираха да се преливат на това странно място…
	След един час сън, Ребека се събуди отпочинала и си взе вана. В седем, докато решаваше какво да облече за вечерята, на вратата й се почука. Тя отвори и видя Ари на прага.
	— Здрасти, влизай.
	— Как си? — поинтересува се той.
	— Добре. Отивам на вечеря с Антъни. — Ребека вдигна едната си вежда. — Откровено казано, не ми е точно до това.
	— За щастие, обикновено издържа най-много до девет и половина, така че поне не те чака дълга нощ.
	— Съвестно ми е заради суматохата покрай Джак, затова ще се възползвам от шанса да му обясня как стоят нещата и да му се извиня. Ще вечеряш ли с нас? — попита с надежда Ребека.
	— Не, не съм поканен — отвърна Ари.
	— А, между другото — спомни си Ребека, — днес осъзнах, че докторът, който ме посети онзи ден, трябва да има роднинска връзка със съзаклятника на Мод Естбъри. С еднаква фамилия са — Трефусис.
	— Сериозно? — учуди се Ари. — Не е зле да проуча въпроса. Благодаря ти. Е, оставям те. Приятна вечер с Антъни и ако случайно ти потрябвам, стаята ми е надолу по коридора вляво.
	— Ще се справя и сама. Стив ми каза, че имали снимки в парка поне до полунощ. Изостанали са от графика заради един вироглав кон, който бил забравил репликите си. Поне този път не съм отговорна аз — усмихна се леко Ребека.
	— Добре, доскоро виждане.
	Ари излезе от стаята, а Ребека погледна часовника си и видя, че е време да се приготвя за вечерята с Антъни.
	Двайсет минути по-късно влезе в трапезарията и с изненада установи, че Антъни е облякъл ново туидено сако. Косата му беше измита и прилежно загладена и изглеждаше току-що обръснат.
	— Добър вечер, Ребека — удостои я той с една от редките си усмивки. — Заповядай, седни.
	— Благодаря.
	— Госпожа Треватън ми каза, че все още не си се възстановила напълно, затова ще хапнем риба по нейна препоръка. Разстроеният стомах не понася тежка храна.
	— Много мило от твоя страна, Антъни — отвърна тя, сядайки на мястото си.
	— Позволи ми да отбележа, че изглеждаш ослепително тази вечер.
	— Благодаря. — Ребека остана малко озадачена от отявлената любезност на Антъни.
	— Е, успя ли да се съвземеш след драмата около отпращането на годеника ти?
	— Да, вече съм по-добре. Не ми беше особено приятно, но за жалост, той не ми остави друг избор.
	— Отиде ли си любовта, човек трябва да послуша сърцето си.
	— Всъщност не беше толкова просто, но да, вече свикнах с идеята.
	— Да вдигнем тост за едни по-спокойни времена и нормален живот — възкликна Антъни и вдигна бутилката вино.
	— Тази вечер съм на вода, благодаря — покри чашата си с длан Ребека.
	Госпожа Треватън влезе и им сервира рибата.
	— Изглежда много здравословно — коментира Антъни. — Вие, американците, обичате риба, нали? Знам, че на Вайълет са й доставяли прясна от Линмът, докато е живяла тук. Британците наблягаме на другото месо.
	— Повечето американци също обичат да похапват пържоли — отбеляза Ребека.
	— Е — подхвана Антъни с нож и вилица в ръце, — остана само още една снимачна седмица. Предполагам след това се отправяш към Голямата ябълка?
	— Първо имаме малко работа в Лондон с екипа. Сигурно ще ми е странно да се върна в Ню Йорк. Ще ми липсва спокойствието на Естбъри Хол.
	— Наистина ли?
	— Да, прекарах си чудесно тук, Антъни. Не знам как да ти се отблагодаря за гостоприемството и добрината.
	— Няма нужда от благодарности, беше ми приятно да ми гостуваш.
	Похраниха се в мълчание известно време.
	— Беше много вкусно — коментира Антъни, като приключи с вечерята и избърса устните си в салфетка.
	— Наистина — съгласи се Ребека.
	— Скъпа ми Ребека, напълно сигурна ли си, че нямаш никаква роднинска връзка с баба ми Вайълет? — попита най-ненадейно Антъни. — Защото имам чувството, че не си попаднала случайно в Естбъри Хол.
	— По-сигурна не мога да бъда. Явно е просто съвпадение.
	Тя му се усмихна в опит да разсее напрежението, което се бе спуснало внезапно помежду им. Антъни остави ножа и вилицата в чинията си и впери поглед в нея.
	— Е, не вярвам, че е такова.
	Антъни събра ръце пред себе си и сплете нервно дългите им пръсти.
	— Въпросът е там, Ребека, че…
	— Антъни, какво има? — подкани го тя, усещайки колко отчаяно иска да й каже нещо.
	— Прости ми, ако моментът не е особено подходящ, но сметнах, че е нужно да говоря с теб, преди да е дошло време да си тръгнеш. И така… още от първия момент, в който те видях, знаех, че нещо те изпраща при мен. Та ти си истинско превъплъщение на американската ми баба, Вайълет. Ребека, вярваш ли в преражданията?
	— Честно казано, не съм се замисляла по въпроса — отвърна притеснено тя. Не й харесваше накъде отива разговорът.
	— Е, аз вярвам — заяви Антъни. — Майка ми винаги е казвала, че като момче съм бил досущ Вайълет, и наистина приличах на нея. Но ти идваш от Америка и си толкова млада и красива, същинска Вайълет. — Антъни се пресегна към ръката й и я стисна силно. — Не разбираш ли, че ни е било писано?
	— Кое? — попита Ребека, смутена от въпроса и здравата хватка на ръката му.
	— Да бъдем заедно, разбира се! Като Доналд и Вайълет, които са си отишли толкова млади и не са успели да вдъхнат истински живот на Естбъри Хол. Но двамата с теб ще успеем, сигурен съм.
	— Аз…
	— Знам, че си изненадана — продължи невъздържано Антъни, изстрелвайки думите с бясна скорост, — но аз съм джентълмен и не можех да ти разкрия чувствата си, докато беше обвързана с друг мъж. Сега вече го няма, сякаш по воля на съдбата. Пътят ни е свободен. Не разбираш ли, Ребека? — подкани я той.
	— Антъни, аз… просто не знам какво да кажа.
	Ребека надникна към вратата с надеждата, че госпожа Треватън, която неизменно се навърташе край тях, ще дойде да събере чиниите и да разсее напрежението помежду им.
	— Помолих госпожа Треватън да не ни безпокои, докато не я извикам — обясни Антъни, прочел мислите й. — Затова не се притеснявай, че някой ще влезе. Реших да проведем този разговор днес, за да имаш няколко дни за размисъл. — Антъни бръкна в джоба си и извади протрита кожена кутийка. — Ребека Брадли, ще ми направиш ли честта да станеш моя съпруга?
	Той отвори капачето, разкривайки великолепен годежен пръстен с диаманти и сапфири.
	— Това е пръстенът, който Доналд е поднесъл на Вайълет, когато й предложил брак. Не е напускал пръста й от онзи момент до деня на смъртта й. А сега е редно да украси твоя. Дай ми ръката си, Ребека, да видим дали ти става.
	Той се пресегна за ръката й и Ребека загледа през мъглата на недоумението си как го плъзва върху пръста й. Пасна й идеално.
	— Готово! — усмихна се доволно Антъни. — Отново е на мястото, което съдбата му е отредила.
	Ребека впери поглед в пръстена, чиито скъпоценни камъни отразяваха светлината от полилея.
	— Е, какъв е отговорът ти, Ребека? — попита я нетърпеливо Антъни. — Ще си помислиш ли?
	Ребека знаеше, че трябва да подбира внимателно думите си.
	— Прости ми, Антъни. Безкрайно поласкана съм от предложението ти, но както сам спомена, до вчера бях сгодена за друг мъж. Не мисля, че съм способна да загърбя този момент от живота си толкова скоро. Пък и почти не те познавам, нито ти мен.
	— Разбирам, че ти е нужно време за размисъл, Ребека, но все пак прекарахме доста часове заедно и те приех в дома си, когато се нуждаеше от убежище. Нямам никакви съмнения, че ти си жената, която съм чакал цял живот. Само си помисли как бихме възродили Естбъри Хол заедно! Присъствието ти тук разведри атмосферата, също като това на Вайълет по нейно време. Ако заемеш мястото на новата лейди Естбъри, ще имам силата и вярата да възвърна някогашния блясък на имението за бъдещите поколения Естбъри, които двамата ще създадем. Вайълет, моля те, кажи да.
	— Антъни, името ми е Ребека — натърти тя.
	— Извинявай — усмихна й се нежно Антъни. — Понякога ми е трудно да ви различавам.
	— Да, но…
	— Ела тук.
	Антъни се надвеси над масата, сграбчи я за раменете и я придърпа към себе си. Преди да е успяла да го спре, устните му обгърнаха нейните в ревностна целувка, напирайки да ги отворят. Тя се загърчи в ръцете му, но желязната им хватка върху раменете й беше непоклатима. Внезапно Антъни се откъсна от нея и я освободи. Ребека скочи от стола си и запристъпва към вратата, но той сграбчи ръката й и я спря.
	— Моля те, приеми извиненията ми, загубих контрол за миг. Толкова си красива — добави той със свенливо изражение. — Прости ми, че не се въздържах.
	Тя се обърна към него и изтръгна ръката от хватката му. Той я пусна без всякакво съпротивление с внезапно плувнали в отчаяние очи и безнадеждно отпуснати рамене. Изпълни я смесица от състрадание и отвращение. Дясната й ръка бавно се придвижи до лявата, свали пръстена на Вайълет и му го подаде.
	— Съжалявам, Антъни, но не мога да се омъжа за теб. Мисля, че е най-разумно да напусна дома ти веднага — добави тя. — Благодаря ти за гостоприемството през последните няколко седмици. Довиждане. — Ребека се обърна и забърза към вратата.
	— Умолявам те, Вайълет, не си тръгвай, не ме изоставяй…
	Ребека изхвърча от трапезарията и хукна нагоре по стълбището към спалнята си. Като влезе в убежището и, се стовари задъхана в близкото кресло.
	Вече знаеше без всякакво съмнение, че трябва да напусне Естбъри Хол незабавно. Антъни, горкият заблуден човечец, наистина я мислеше за Вайълет. Тя се спусна да събира притежанията си в пътническия куфар, умувайки как да напусне къщата, без да я спре Антъни. Първо щеше да провери дали Ари е в стаята си; ако не, то филмовият екип щеше да е някъде из парка за нощната сцена.
	Отвори плахо вратата и огледа коридора. Изглеждаше пуст, затова почука на вратата на Ари, а като не получи отговор, я отвори и намери стаята му празна. Тъй като не искаше да прекара и секунда повече на това място, подмина с бърза крачка главното стълбище и се отправи към задното, което щеше да я изведе от имението през кухнята. Като взе на магия тесните стъпала, влачейки шумно куфара след себе си, отвори със замах вратата на празната кухня. Изтърча през фоайето и с въздишка на облекчение излезе в страничния двор, след което се запромъква между камионите, пълни със снимачна техника.
	Беше се спуснала нощ и цареше пълен мрак — дори луната не осветяваше небето. Скри се зад живия плет в единия край на двора, за да си поеме глътка въздух, и да се ослуша за някакви звуци, които щяха да я отведат до филмовия екип. Посрещна я само тишина. Опита да се сети коя сцена заснемаха в момента — май някоя с участието на кон — и в крайна сметка стигна до заключението, че вероятно се намират в близост до входната алея. Запристъпва тихо по чакъла към предната част на къщата, придържайки се до шубрака като прикритие от нежелани погледи. Като заобиколи ъгъла и навлезе в парка, обградил алеята от двете страни, Ребека осъзна, че е допуснала грешка. Оттук се виждаше светлината на ярките прожектори, използвани за нощни снимки — идваше чак от пустошта отвъд градината.
	Скри куфара си в един храст — можеше да го вземе по-късно, сега само я забавяше — и тръгна по обратния път. Като заобиколи къщата, заситни покрай тъмната стена на градината. Отвъд тисовия плет, разделящ градината от пустошта, щеше да поеме към светлините, които щяха да я отведат до филмовия екип и безопасността. С тази мисъл удвои скоростта си. Като достигна живия плет, мина през отвора в него и оттам, на не повече от триста метра разстояние, видя снимачната площадка.
	— Слава богу — въздъхна с облекчение Ребека и спря за няколко секунди, за да си поеме дъх и събере енергията, необходима да пробяга последните метри през голата пустош.
	Нещо изшумоля зад гърба й. Тя понечи да се обърне, но преди да види кой е, парче плат запуши плътно устата и носа й. Докато се мъчеше да си поеме въздух, остра миризма проникна в ноздрите и моментално й се зави свят.
	Няколко секунди по-късно Ребека загуби съзнание.


>>	43

	Ари се повъртя доста време, докато намери стълбището към таванските помещения на Естбъри Хол, но накрая се озова в тъмен, тесен коридор, откъдето започваше цял лабиринт от други. Докато вървеше през него, се чудеше в коя ли стая бе прекарала първото си лято тук Анахита.
	Звукът от телевизор му подсказа коя част от таванската площ се обитаваше в момента и той почука на една от вратите. След няколко секунди му отвори жена в униформа на медицинска сестра.
	— Мога ли да ви помогна? — попита подозрително тя.
	— Да. Чудех се дали ще е удобно да поговоря с майката на госпожа Треватън. Доколкото разбрах, живее тук.
	— Така е, но позволете да попитам за какво става въпрос?
	— Отскоро гостувам в имението, тъй като разследвам семейната история на рода Естбъри. Знам, че госпожата е работела тук едно време и исках да й задам няколко въпроса.
	— Разбирам. — Въпреки това гледачката се поколеба.
	— Кой е, Вики, скъпа? — обади се глас с осезаем девънски акцент откъм вътрешността на стаята.
	— Един господин иска да говори с теб за времето, когато си работила тук, Мейбъл — обясни медицинската сестра.
	— Покани го тогава — нареди гласът.
	Сестрата пусна Ари да влезе. Той се озова в уютна, прекалено топла всекидневна и видя една старица в креслото пред телевизора, чийто звук беше усилен докрай. Бялата й коса беше прибрана в кок на тила й и на Ари му направи впечатление, че има същите проницателни зелени очи като на дъщеря си.
	— Здравейте — обади се възрастната жена. — Мога ли да попитам кой сте?
	— Казвам се Ари Малик. Дъщеря ви ми каза, че живеете тук. От известно време гостувам на лорд Естбъри в имението.
	— О, да, мисля, че Бренда, дъщеря ми, спомена нещо от сорта, но не очаквах да ви видя тук — каза старицата. — Както и да е. Мярвала съм ви в градината от прозореца. Изключи телевизора, Вики, не мога да чувам собствените си мисли — заповяда после на гледачката. — Е, господин Малик, какво ви интересува?
	— Може ли да седна? — попита Ари.
	— Разбира се. Казвам се Мейбъл Смердън, между другото.
	— Е, приятно ми е да се запознаем, госпожо Смердън, и ви благодаря, че ми отделихте време. Дойдох в Естбъри Хол, защото наскоро открих, че един мой предшественик е прекарал първите три години от живота си на територията на имението. Казвал се е Мох Прасад и вярвам, че Анахита, майка му, е била близка приятелка на Тили, вашата майка. И че дори сте си играла с Мох като малка.
	Усмивката на Мейбъл посърна внезапно и тя се отпусна назад в креслото си.
	— Майка ми е мъртва, а аз самата не си спомням нищо.
	— Така и предполагах — отвърна вежливо Ари, усетил напрежението в гласа й, — но каквото и да успеете да си припомните, дори най-малката подробност, ще ми е от помощ в разследването. Питах се например дали не сте виждала снимка на Мох. Знам, че е прекарвал доста време в дома ви, когато майка ви го е гледала.
	Старицата изсумтя.
	— Кой знае, може и да има някъде из притежанията на майка ми — подхвърли после.
	— Много бих искал да я видя — каза Ари.
	— Вики? — извика Мейбъл с повелителен тон. — Извади оня стар кашон изпод леглото ми.
	Гледачката се подчини и го донесе в стаята.
	— Дай го на господин Малик, Вики. Вътре може да намерите някоя и друга снимка на роднината ви. Със сигурност има няколко мои като бебе.
	— Благодаря ви.
	Ари отвори кутията и видя черно-белите останки от една отминала епоха. По-скорошните фотографии, повечето на госпожа Треватън като дете, бяха най-отгоре в купа. Надолу качеството и съдържанието им го връщаше все по-назад във времето. Имаше чувството, че през ръцете му минава синтезираната история на главоломните промени, случили се през последните сто години. Най-отдолу в купчината намери снимка на жена, която несъмнено беше прабаба му Анахита, снимана с друга жена, навярно Тили. Седяха сковано на столове пред каменна колиба, всяка с малко детенце на коленете си — Мейбъл и Мох. Ари впери удивен поглед в сина на Доналд и Анахита. Беше пухкав като всяко друго бебе, а тъмната си коса и огромни очи видимо бе наследил от майка си. Намери и други снимки — Анахита и Мох на коледно тържество. Огледа внимателно чертите й и установи, че е била истинска красавица.
	— Доволен сте, доколкото виждам? — попита Мейбъл.
	— Да. Изглеждат много щастливи — коментира Ари, показвайки й снимката.
	— Така е. Задръжте я, ако искате. На мен не ми трябва.
	— Благодаря ви — отвърна той. — Нямате представа колко много ми помогнахте.
	— Мога ли да ви предложа нещо за пиене, миличък? Обикновено пийвам горещ шоколад по това време. Напоследък рядко имам посетители.
	— Ще съм ви благодарен за чаша чай.
	— Така да бъде. Вики, ще сложиш чайника на печката, нали, скъпа?
	Когато гледачката напусна стаята, Ари каза:
	— Знам, че сте била едва бебе по онова време, Мейбъл, но случайно майка ви да е обсъждала с вас подробностите около смъртта на Мох? Знам, че е паднал от един кон в близост до колибата край реката, където е живял с майка си.
	— Но как е възможно да знаете за това? — учуди се Мейбъл.
	— Малко преди да почине, Анахита ми повери ръкопис с историята на живота си. Лейди Селина й казала, че Доналд отишъл да вземе Мох от колибата малко след като я арестували и двамата загинали заедно, когато конят на Доналд ги хвърлил от гърба си. Твърдят, че Мох се е удавил в реката.
	— О, боже… — Очите на Мейбъл се насълзиха ненадейно. — Господин Малик, дано съзнавате, че отваряте кутията на Пандора — каза старицата, в който момент гледачката влезе с напитките им. — Благодаря ти. — Мейбъл видимо се овладя, поемайки горещия си шоколад от Вики. — Би ли отишла в стаята си, докато поговоря с господин Малик? — попита я после.
	— Извикайте ме, ако ви потрябвам — отвърна Вики и ги остави.
	— Мейбъл, разбирате отлично за какво ви говоря, нали?
	— Да, за жалост, разбирам — отвърна тя след кратка пауза. — Все нещо е трябвало да кажат на клетата майчица, нали? Иначе е нямало да види миг покой, докато не го намери. Така е с майките.
	— Тъжната истина, Мейбъл, е, че Анахита така и не видя покой. Въпреки че е получила смъртния акт на Мох, преди да се върне в Индия, отказала да повярва, че е починал заедно с Доналд онзи трагичен ден.
	Старицата впери поглед в нищото, после въздъхна тежко.
	— Онази жена — пророни накрая — нямаше да се спре пред нищо, за да постигне своето.
	— За лейди Мод ли говорите?
	— Да, миличък, за нея. Колкото и време да прекарваше в параклиса, всъщност нямаше много от Господ в себе си — заяви Мейбъл. — Видях го със собствените си очи, когато Дейзи ме нае да се грижа за клетия невръстен Антъни. Всички изстрадахме в ръцете й.
	— Да, все повече и повече се уверявам в това — съгласи се мрачно Ари. — Историята на Анахита ми даде много ясна представа за Мод Естбъри.
	— Е, мога да ви кажа само, че не омекна с възрастта — продължи Мейбъл. — След смъртта на Доналд и Вайълет, лейди Мод получи свободата да отгледа детето им както сметне за добре. Горкото момиченце, представяте ли си какво е да отраснеш сам-самичък в тая голяма къща? Дейзи е била принудена да се моли в параклиса три-четири пъти дневно и постоянно й се натяквало колко зли са мъжете. Нищо чудно, че възпита толкова неправилно собствения си син, лорд Естбъри — уточни старицата. — След като ме наеха за негова бавачка, ставах свидетел на какво ли не, а нямах право да продумам и дума. Бедното момченце — въздъхна тя, — така се отнасяше с него майка му, че напълно го обърка. И всичко това води началото си от една зла жена, която успя да унищожи собственото си семейство, оправдавайки поведението си с божията воля. Мен ако питате, е била по-скоро дяволската — измърмори свъсено тя.
	— Мейбъл — подхвана предпазливо Ари, — не ми се сторихте изненадана, когато споменах, че Мох е загинал с баща си онзи ден край реката. Щом на хората от селото и прислужниците им е било казано, че Анахита е взела Мох със себе си в деня на ареста, откъде знаете истината?
	— Нищо не знам със сигурност — отвърна старицата и сви неловко рамене, — просто такава мълва се разнасяше в детството ми. Знаете какви клюкари са прислужниците.
	— Е, аз ви уверявам, че Анахита _не е_ взела Мох със себе си онази сутрин. Полицаите не й разрешили и повече не го видяла. Но май не ви казвам нищо ново — добави тихо.
	— Не знам нищо със сигурност — повтори тя.
	— Мейбъл — реши да пробва за последно Ари, — заминавам за Индия само след няколко дни. Никога повече няма да дойда в Естбъри Хол. Последното желание на прабаба ми беше да разкрия истината за изгубения й син. Аз обаче удрям на камък отново и отново. Антъни не иска да говори, ако изобщо има какво да казва, а…
	— Господарят не знае нищо! — прекъсна го яростно тя. — Нищичко, господин Малик, затова не смейте да го разстройвате. Много е чувствителен и на дъщеря ми й е достатъчно трудно с него.
	— Няма, обещавам, но вие сте последната ми надежда. Умолявам ви, Мейбъл, ако знаете какво се е случило с Мох онзи съдбовен ден, споделете с мен. Кълна се да не пророня и дума пред никого, но смятам, че след всичко, което семейство Естбъри са причинили на Анахита, е редно да ми кажете. Мейбъл, Мох наистина ли е намерил смъртта си онзи ден край реката, или Анахита с право е вярвала толкова години наред, че е жив?
	Очите на старицата зашариха смутно, навярно пресъздавайки миналото в паметта й.
	— Не, малкият Мох не е загинал в онзи ден — прошепна накрая, — но бог да те порази, ако кажеш на някого. Бренда не знае нищо по въпроса, нито господарят, разбираш ли?
	— Да — отвърна Ари, внезапно задушен от емоции при мисълта, че инстинктът на Анахита не я бе лъгал през всичките тези години. — Благодаря ви, Мейбъл — добави тихо.
	— Не се натъжавайте, миличък — опита да го утеши старицата, — знайте, че и аз самата го разбрах чак на смъртния одър на майка ми, Тили. Просто искаше да го сподели с някого горката. Пазила е тайната цял живот, съзнавайки, че предава приятелката си Анахита. Но нима е имала друг избор? Проронела ли е думичка за видяното от татко, щели да ни изхвърлят от колибата и да отнемат препитанието ни, без окото им да мигне.
	— Какво е видял баща ви? — попита озадачено Ари.
	— Може би по воля на съдбата майка ми сподели с мен, а сега вие идвате тук да търсите отговори. Затова сърцето ми диктува да ви разкрия какво е видял баща ми онзи ден край реката. По онова време беше помощник пощенски началник…


>	Колибата край реката
>	Август 1922 г.

>>	44

	Джим Фентън караше колело през пущинака и се наслаждаваше на топлото обедно слънце, напекло гърба му. В такива дни имаше чувството, че пощенската професия е най-хубавата в света, но през зимата, когато паднеше сняг, далеч не разсъждаваше така. Най-много обичаше да носи пощата на госпожица Ани, която често го посрещаше с чай на входната врата и разменяше по някоя и друга дума с него. Джим рядко се възползваше от хорското гостоприемство, но нейната колиба беше доста уединена и нямаше кой да го види, че разпуска за петнайсетина минути.
	Пък и му беше жал за нея — живееше сред пустошта само с момченцето си за компания. Тили често повтаряше, че Ани трябвало да се пренесе в селото, за да е сред хората, но на нея като че ли си й харесваше в колибата.
	Иззад гърба му долетя нетипичното за района бръмчене на автомобилен двигател и Джим погледна назад по черния път. Рядко срещаше коли в пущинака, а като го подмина, видя, че тази е полицейска. Стана му чудно накъде ли се е запътила. В областта имаше само една къща и тя беше на госпожица Ани. И наистина, като пристигна след няколко минути, колата беше паркирана пред дома й.
	В следващия момент дочу крещене откъм вътрешността на колибата. Тъкмо облягаше колелото си на оградата, когато входната врата се отвори и за негова огромна изненада двама мъже извлякоха грубо госпожица Ани през прага.
	— Не мога да оставя детето си! Моля ви, позволете ми да го взема с мен! Ще е толкова уплашен. Не мога да го оставя тук самичък, _моля ви_… — крещеше истерично Ани, докато полицаите я тикаха в колата.
	Джим, който инстинктивно се беше скрил зад високата ограда, чу ръмженето на двигателя и полицейският автомобил отпраши обратно към селото. Нямаше представа на какво беше станал свидетел току-що, но го интересуваше само, че малкият Мох е сам в колибата.
	Надникна иззад оградата и видя, че колата изчезва зад хоризонта в облак от прахоляк. Затова хукна към задната врата на колибата и я отвори. Видя кипяща тенджера на печката и кошница с мокро пране върху кухненската маса. Каквото и да се бе случило пред очите му, госпожица Ани определено не беше очаквала да напусне дома си така внезапно. Джим махна тенджерата от печката и изключи котлона, после мина през кухненската врата и тръгна по тесния коридор към всекидневната, за да потърси Мох. Не го намери там, затова изкачи стълбището и надникна в една от малките стаички. Мох спеше спокойно в креватчето, необезпокоен от врявата, която се беше развихрила долу.
	Джим реши, че е най-разумно да използва телефона на госпожица Ани, за да се обади на Дорийн в телефонната станция на пощата; щеше да я помоли да изтича до тях и да помоли Тили да му звънне в колибата. Тя щеше да му даде правилния съвет. Колкото и да не му се искаше да оставя горкото детенце само, Джим тръгна надолу по стълбището към масичката в антрето, където госпожица Ани държеше телефона си. Беше извървял едва половината път, когато чу бръмченето на друга кола пред колибата. Тъй като не виждаше чия е, а и никой не биваше да го намира там в отсъствието на госпожица Ани, Джим се обърна, изкачи стълбите отново и хукна към спалнята в предната част на къщата, за да види кой е посетителят.
	Сърцето му прескочи: от колата излизаше лейди Мод Естбъри, придружена от доктор Трефусис. Лейди Мод тръгна с маршова стъпка по градинската пътечка към входната врата и Джим, уплашен, че може да го намерят, клекна на земята и пропълзя под голямото месингово легло. Входната врата се отвори и затвори и от долния етаж се чуха тихи гласове.
	— Детето сигурно спи горе. Ще отидеш ли да го вземеш?
	Джим чу тежките стъпки на доктора по стълбите и притаи дъх, когато вратата на стаята, в която се криеше, бе отворена със замах. Чифт големи лъскави черни обувки спряха на около метър от него, после отново излязоха на коридора.
	— Тук е, лейди Естбъри. Да му взема ли някои неща? Ще му трябват чисти дрехи и пелени за пътуването — провикна се докторът от спалнята.
	— Вземи каквото е необходимо, но побързай — отвърна сприхаво лейди Мод от дъното на стълбището.
	Джим чу доктора да се движи насам-натам из съседната стая, а после и гръмкия плач на Мох, преди стъпките да се отдалечат по стълбището.
	— Тихо, малкият — опита докторът да успокои Мох, който с право се оплакваше, задето някакъв непознат го беше събудил така рязко. — Трябва да му взема няколко шишета, лейди Естбъри. Сигурно са в кухнята.
	— Щом се налага. Не че има опасност да умре от глад, докато стигне до Лондон — отвърна лейди Мод. — Побързай, ако обичаш!
	Сърцето на Джим препускаше бясно в гърдите му. Вероятно отвеждат детето в Лондон при госпожица Ани, мислеше си той. Научен от малък винаги да приема решенията на по-горните съсловия, Джим остана в скривалището си и продължи да слуша.
	— Готов ли си най-сетне? — попита след няколко минути Мод.
	— Да, лейди Естбъри.
	— Хубаво. Сега ще ме оставиш в Дауър Хаус и ще тръгнеш към Лондон с детето.
	— Да, милейди. Учреждението се ползва с добра репутация и там полагат добри грижи за децата.
	— Важното е да им кажеш, че родителите му са го изоставили и нямаш представа нито кои са, нито откъде са.
	— Разбира се, милейди — отвърна докторът, после входната врата се отвори и затвори.
	Джим отпусна въздуха, който несъзнателно бе задържал в гърдите си, за да хване всяка дума от разговора между лейди Естбъри и доктора.
	Чу двигателя на колата и измъченото скрибуцане на гумите върху грубата трева пред къщата.
	Чак тогава се престраши да изпълзи изпод леглото и да надникне плахо през прозореца, откъдето видя един ездач да се приближава към колибата.
	Тъй като прозорецът беше открехнат, Джим, скрил лицето си наполовина зад пердето, чуваше всичко.
	Ездачът, който скочи от гърба на коня, беше лорд Естбъри. Когато шофьорът понечи да подкара колата, той изскочи пред нея.
	— Къде е Ани, майко? — попита той, отваряйки пасажерската врата. — И къде ще водиш Мох? Какво се случва тук, по дяволите?
	Доналд бръкна в колата, взе Мох от скута на майка си и го притисна до гърдите си. Малкият вече крещеше истерично, но като видя в чии прегръдки се бе озовал, на лицето му изплува усмивка.
	— Господин Дон! — възкликна щастливо.
	— Да, Мох, аз съм, господин Дон. Тук съм, миличък, и ще се погрижа за теб, веднага щом разбера какво, за бога, се случва!
	Лейди Мод излезе от колата и Доналд обърна лице към нея.
	— Току-що видях Ани в полицейска кола. Плачеше неудържимо и като ме видя, извика името на Мох. Къде си намислила да водиш сина ми?
	— Доналд, чух какво е станало с госпожица Чаван, затова с доктор Трефусис дойдохме да вземем детето, за да се погрижим за него, докато положението й се изясни.
	— Наистина ли, майко? Е, в такъв случай Мох ще се прибере в имението на коня на татко си, нали така, мъниче? — Доналд яхна кобилата с Мох в ръце.
	— Умът ли си загуби? — запищя внезапно Мод. — Не можеш да отведеш това… _копеле_ в Естбъри Хол. За бога, Доналд, осъзнай се! Жена ти почина съвсем скоро, а любовницата ти е арестувана за убийството й. Не проумяваш ли в какво си се забъркал? Всяка следа от връзката ти с онази индийка и… _това_ — тя посочи внука си — трябва да бъде заличена. Ако се разчуе, ще бъдеш опозорен! И името Естбъри ще бъде потъпкано в калта.
	Доналд се взираше недоумяващо в нея.
	— Ани е арестувана за убийството на Вайълет? Но как? Защо? Това е пълен абсурд… лудост!
	— Доналд, поне веднъж в живота си забрави похотта, погледни нещата в истинската им светлина. Доктор Трефусис е намерил някои опасни видове билки в парника й. Имал е своите подозрения, затова е съобщил в полицията и впоследствие са я обвинили в убийство. За жалост, Доналд, нещата вече не са в мои ръце.
	— Не, не са, но съм сигурен, че всичко е започнало именно оттам, майко — заяви той с глас, вледенен от омраза. — Така че преди да опитам да освободя майката на детето ми от затвора, кажи, майко, къде точно мислеше да го отведеш? Може би ти е хрумнало да се отървеш от него напълно? Наистина не бих се изненадал.
	— Не ставай глупав! Доктор Трефусис ми каза за едно много добро сиропиталище в Лондон, където приемат такива деца.
	— „Такива деца“? Господи, майко! — избухна Доналд, вперил гневен поглед в майка си. — Май наистина си се побъркала. Но поне пристигам навреме. А сега, ако нямаш нищо против, ще отведа детето си в Естбъри Хол.
	— Не! — изкрещя Мод, когато Доналд потупа хълбоците на Глори с пети. — Не мога да ти го позволя. — И тя се изпречи пред животното. — Дай ми детето!
	— Майко, съветвам те да се отместиш от пътя ми, защото в противен случай просто ще те прегазя, и то заслужено!
	Джим, приклекнал до прозореца, наблюдаваше сблъсъка между майка и син с изумление и ужас.
	— Докторе, запречете му пътя с колата — нареди Мод.
	— За последен път ти казвам, махни се!
	Кобилата пристъпваше нервно от крак на крак, възпряна от жената пред себе си. Доналд опита да я насочи надясно, но в този момент доктор Трефусис го пресрещна с колата. Животното изцвили ужасено и се вдигна на задни крака, хвърляйки господаря си на земята.
	Тъй като държеше Мох в обятията си, Доналд не можа да облекчи удара с ръце и главата му се блъсна с жесток звук в една щръкнала над земята назъбена скала. После остана неподвижен с главицата на Мох върху рамото му.
	Доктор Трефусис изскочи от колата и веднага им се притече на помощ, докато Мод ги гледаше вцепенена.
	— Лейди Естбъри, почти не отчитам пулс. Явно лорд Естбъри си е ударил главата, като е паднал. От ухото му тече кръв. Трябва да го качим в колата и възможно най-скоро да го откараме в болница.
	— Ами детето? — попита Мод. — Живо ли е?
	Сякаш за да й демонстрира, Мох се размърда внезапно и проплака жално.
	— И него трябва да заведем в болницата. Може да има вътрешни наранявания.
	— Не говори глупости, човече! Това дете изобщо не трябваше да се ражда, а сега ти ще го водиш в Лондон, какъвто беше планът.
	— Милейди, умолявам ви, нека не губим време. Трябва моментално да закараме лорд Естбъри в болницата! — настоя доктор Трефусис.
	— Ще правиш каквото аз ти кажа. Вземи детето и да тръгваме.
	— Не разбирам… — Джим виждаше агонията по лицето на доктора. — Искате да оставите сина си тук? Лейди Естбъри, може да умре без нужните медицински грижи.
	— Хайде, докторе! Взимай детето.
	Доктор Трефусис вдигна неохотно разплакания, уплашен Мох и го остави на задната седалка в колата, докато лейди Мод се качваше на предната. После колата изхвърча по пътя.
	Джим, вцепенен от ужас до прозореца, не можеше да откъсне поглед от неподвижното тяло на Доналд. Конят стърчеше над него като страж.
	— Божичко — пророни накрая Джим и се обърна бавно на вкочанени от шока крака.
	В този момент видя снимката на Мох, Ани и Доналд върху нощното шкафче. Ако му беше нужно друго доказателство за онова, което току-що бе научил, то стоеше пред него. Грабна снимката и хукна надолу по стълбището, за да помогне на Доналд.
	— Лорд Естбъри, лорд Естбъри, чувате ли ме? — попита отчаяно Джим и клекна до него, хулейки се, задето не знаеше как се оказва първа медицинска помощ. Доналд се размърда внезапно и вдигна клепачи. — Точно така, лорд Естбъри, стойте буден, докато дойде помощ. За бога, сър, само стойте буден! — примоли му се той.
	Доналд впери поглед в Джим. Неочаквана усмивка изникна върху устните му.
	— Ани — пророни той. После затвори очи за последен път.


>	Естбъри Хол
>	Юли 2011 г.

>>	45

	Когато разказът на Мейбъл приключи, очите на Ари вече плуваха в сълзи. Той вдигна поглед към старицата, която наблюдаваше спускащия се сумрак през прозореца.
	— Направо е… невъобразимо — коментира Ари, прочиствайки гърлото си, — че една майка би оставила сина си да умре сам в пущинака. Умът ми не го побира.
	— Да, така е — съгласи се Мейбъл. — Мама ми каза, че когато татко се прибрал у дома и й разказал как лорд Естбъри починал в ръцете му, а Мох бил отвлечен, помислила, че е пиян.
	— Мислите ли, че Мод е искала да види сина си мъртъв?
	— По думи на татко помощта пристигнала чак след два часа. Той, естествено, изчезнал, като чул колата. Не бивало да го виждат на местопрестъплението. В противен случай лейди Мод вероятно е щяла да види и неговата сметка. Каква страховита история — потрепери Мейбъл. — Измъчвала е родителите ми до края на дните им.
	— Не се и съмнявам, Мейбъл. Жестоко бреме са носили. Имате ли някаква представа къде е отвел докторът Мох?
	— Знам само, че по думи на татко го е закарал в някакво лондонско сиропиталище.
	— Учудвам се, че Мод не го е удавила в реката — отбеляза Ари.
	— Според татко е щяла, ако докторът не е бил с нея.
	— Не че и той много е помогнал — въздъхна Ари.
	— Господин Малик, разберете, че по онова време местните аристократи държаха простите хорица в ръцете си. Никой не смееше да им се опълчи. Доктор Трефусис не е имал друг избор, освен да й се подчини. В противен случай е щяла да му отмъсти по един или друг начин.
	— Той е подписал смъртния акт, който Селина Естбъри е дала на Индира, за да го предаде на Анахита — присети се Ари. — Това само по себе си е престъпление.
	— Но кой е можел да се противопостави на думата му? — отвърна Мейбъл. — С изключение на клетия ми баща. След тази случка, дори като пораснах, мама ми забраняваше да работя в имението, без да каже защо. Искали са даже да се изнесат от селото, но в ония времена не беше толкова лесно.
	На вратата се почука и двамата вдигнаха погледи.
	— Извинете, че ви прекъсвам, но става късно и не искам да се преуморяваш, Мейбъл — каза медицинската сестра и влезе в стаята, бутайки инвалидна количка пред себе си. — Дали ще може да продължите разговора си утре, господин Малик?
	— Да — съгласи се Мейбъл, докато гледачката й помагаше да се настани в количката. — Макар че не остана какво друго да си казваме. Само помнете обещанието си, господин Малик: да запазите в тайна чутото от мен.
	— Разбира се. Безкрайно съм ви благодарен, че споделихте с мен, Мейбъл — отвърна Ари.
	— Е, така беше редно. Поне една мистерия разплетохме. Лека нощ, господин Малик, и минете да се сбогуваме, преди да си тръгнете. Тъкмо ще можем да проведем някой по-ведър разговор.
	— С удоволствие. — Ари стана и тръгна към вратата, когато го споходи една мисъл. — Можете ли да ходите, Мейбъл?
	— Вече не. Проклетият артрит ми отне краката. Придвижвам се само в инвалидна количка. Понякога лорд Антъни ме носи до долния етаж и Вики ме извежда в градината, за да подишам малко свеж въздух. Много е мил с мен — усмихна се тя. — Но мозъчните ми клетки още са в строя, нали така, Вики, скъпа?
	— И още как — отвърна й с усмивка Вики. — Нищо не й убягва на нашата Мейбъл.
	— Лесно ми е да го повярвам. Е, лека нощ — каза Ари и затвори вратата след себе си.
	Ари слезе на долния етаж с бучаща от нова информация глава. Още го изпълваше еуфория при мисълта, че Анахита е била права през цялото време. Макар че едва ли някой знаеше какво се беше случило с Мох, след като го бяха отвлекли от Девън.
	В следващия момент обаче се сети за такъв човек…
	Другото нещо, което го притесняваше, беше категоричното уверение на госпожа Треватън, че Ребека е видяла именно Мейбъл в онази стая миналата нощ. Мейбъл току-що му беше казала, че не може да ходи — как тогава би успяла да скита из имението посред нощ? А що се отнасяше до твърдението на икономката, че майка й страда от старческо изкуфяване, Ари можеше да се закълне, че с изключение на Анахита, не беше срещал по-вменяема възрастна дама от Мейбъл. Госпожа Треватън очевидно лъжеше. Въпросът беше защо?


	Ребека сънуваше — за пореден път сънуваше странната песен, цветния аромат на парфюм, бягството от Естбъри Хол и всички опасности, които криеше…
	Събуди се внезапно, вдигна клепачи и откри, че зрението й е замъглено. Понечи да разтрие с ръка очите си, за да ги прочисти, но ръцете й се оказаха болезнено пристегнати към гърба й. Познатият аромат беше силен, по-силен от всякога, и жената, която бе видяла миналата нощ, стоеше в смътната светлина пред нея.
	„Сънувам — помисли си Ребека, — просто спя, но като се събудя, няма да я има.“
	Малко по-късно сетивата на Ребека я увериха, че всъщност е будна и я принудиха да отвори очи. За щастие зрението й се беше избистрило и този път видя непознатата жена в гръб — седеше пред тоалетната масичка и решеше косата си. Ребека провеси глава и видя собствените си колене. Намираше се на кресло с висока облегалка. Изпробвайки някои части от тялото си, установи, че ръцете й бяха завързани зад гърба й, а глезените й — стегнати един за друг под нея. С все още размътено съзнание и главобол, на фона на който предишните й се струваха нищожни, Ребека се помъчи да събере мислите си и да разбере къде се намира. Вдигна бавно глава и усети инстинктивно, че не е в собствената си спалня в имението.
	Отново затвори очи. Упоеният й мозък започна да отпуска малко по малко насъщната информация: предложението за брак от Антъни, внезапната му агресивна целувка, бягството й от Естбъри Хол, издирването на филмовия екип в пущинака отвъд градината, парчето плат, прилепено до лицето й, а после — пълен мрак.
	Вдигна плахо клепачи и заоглежда жената пред тоалетната масичка. Постара се да диша дълбоко, знаейки, че колкото повече кислород поглъщаше в дробовете си, толкова по-бързо мозъкът й ще се прочисти от опиата. Която и да беше жената пред нея, определено не приличаше на крехка старица, надхвърлила деветдесетте. Отзад фигурата й изглеждаше широкоплещеста и яка.
	Ребека сведе поглед към собствените си крака и видя, че вече не са облечени в дънки, а в мека копринена пола, стигаща чак до глезените й. Вдигайки скришом очи към горната част на тялото си, установи, че същият плат покриваше и торса й.
	Беше облечена в рокля. От което следваше, че непознатата жена първо я беше съблякла.
	По гръбнака й пробягна тръпка на същински ужас.
	_Ще умра, също като Вайълет, знам, че ще умра…_
	Затвори очи с пулсиращи слепоочия и разтуптяно сърце. После въздъхна неволно, колкото и да се стараеше да не издава нито звук.
	— Знам, че си будна. Виждам как мърдат клепачите ти. — Последва неочакван звънък смях. — Вдигни ги и ми разкрий красивите си очи. Няма да те нараня, обещавам. Казвам се Алиса, между другото. Също като „Алиса в страната на чудесата“.
	Свиквайки всяка частица психическа сила, която притежаваше, Ребека отвори очи и видя, че Алиса се е обърнала с лице към нея. Дъхът й секна от ужас, защото пред нея не стоеше истинска жена, гротескна пародия на женствеността. Дългата руса коса обрамчваше лице, непохватно наплескано с тежък грим. Сини клепачи, фалшиви мигли, напластени с черна спирала, черна очна линия около целите очи. Яркочервено червило потъваше в тънките бръчици на застарялата кожа, а по бузите светеха отчетливи розови кръгове пудра.
	— Е, вече няма скрито-покрито — заяви Алиса с усмивка. — Виждаш ли? — потупа я тя по косата. — Толкова ли съм страшна?
	Ребека убеди устните си да оформят беззвучно „не“.
	— Е, въпреки това съжалявам, че ми се наложи да прибягна до такива мерки, за да те задържа тук. Но наистина не би било редно да ме напуснеш. Дано го разбираш. Ти си новата ми приятелка.
	Инстинктът за самосъхранение диктуваше на Ребека, че трябва просто да се съгласява с всичко, което казваше Алиса, поне докато не проумееше какво се случва и умът й не се избистреше.
	— Ах, горкичката, страшно бледа си. Ще сляза до долния етаж да ти донеса една чаша чай.
	Ребека кимна отново.
	— Моля те, скъпа, отговаряй ми. Мама все ми повтаряше, че е грубо да си мълчиш.
	— Ще съм ти благодарна за чаша чай — скалъпи Ребека.
	— Превъзходно.
	Алиса стана и на Ребека й направи впечатление колко е висока. От ниското й положение на стола й се струваше направо великанска. Проследи я с поглед през стаята и установи, че е пременена в старомодна копринена рокля, подобна на онази, в която и тя самата беше облечена. Извръщайки глава до крайна степен, за да улови всеки детайл от вида й, преди да е напуснала стаята, Ребека забеляза колко огромни бяха стъпалата й, напъхани в чифт копринени обувки.
	— О, боже, о, боже… — пророни тя и опита да размърда мудния си мозък. Сега, когато най-сетне можеше да се огледа наоколо, установи, че се намира в непозната спалня. Старовремското месингово легло беше застлано с пъстроцветна кувертюра, а пердетата на избелели цветя бяха затворени докрай. Мраморната повърхност на тоалетната масичка беше отрупана с всевъзможни козметики. Сред тях стоеше и отворено шише парфюм, същото като онова, което беше намерила в стаята на Вайълет.
	_Мисли, Ребека, мисли…_
	От гърдите й се изтръгна отчаяна въздишка. Не разбираше какво се иска от нея. И _коя_ е тази Алиса?
	Дочу тежкия тропот на приближаващи стъпки и обърна глава в предишното й положение.
	— Готово, направих ти чаша хубав чай. Ще те развържа, за да си го изпиеш спокойно — обяви Алиса и остави двете чаши чай върху тоалетната масичка, разливайки по-голямата част от съдържанието им. После доближи Ребека откъм гърба й, за да освободи китките й, заобиколи стола и клекна да развърже глезените й. — Дано не съм те наранила; вързах те единствено защото се страхувах да не паднеш, докато спеше. Използвах копринено шалче, за да не охлузя китките ти. Готово, така е по-добре, нали?
	Когато Алиса вдигна очи към нея в очакване на отговор, Ребека осъзна с кого си има работа.


	„За вълка говорим, а той в кошарата“, помисли си Ари, като видя госпожа Треватън да се задава по коридора с угрижено изражение на лице.
	— Случайно да сте виждали Ребека? — попита го тя.
	— Доколкото знам, е на вечеря с лорд Антъни.
	— Беше, но после просто изчезна. Проверих в стаята й и изглежда си е тръгнала, защото всичките й притежания ги няма, заедно с куфара й.
	— Сериозно? — свъси вежди Ари. — Вероятно в крайна сметка е решила да се пренесе в хотел. Не мога да я виня, предвид страха, който преживя снощи.
	— Да, и аз така предположих — съгласи се госпожа Треватън, — но очаквах, че би помолила вас да я придружите.
	— Е, струва ми се най-логично да се обърне за това към лорд Антъни. Все пак той е вечерял с нея.
	— Да, но обикновено след вечеря господарят се затваря в стаята си и не обичам да го безпокоя.
	Ари усещаше, че госпожа Треватън е искрено разтревожена.
	— А дали в този случай не бихте направили изключение? Ако ми покажете къде се намира стаята му, аз ще го попитам.
	— Не е необходимо — отвърна икономката. — Май е най-добре първо да се обадя на Стив, организатора, и да попитам дали няма вести от нея. Сигурно вече се е прибрал в хотела си.
	— Добра идея — кимна Ари.
	Госпожа Треватън тръгна към долния етаж, за да използва телефона в кабинета на Антъни, а той самият отиде до стаята на Ребека и видя, че наистина е опразнена; всичките й лични вещи ги нямаше. Върна се в коридора и също слезе на долния етаж, за да провери дали няма някакви новини от Стив, но свъсеното изражение на госпожа Треватън веднага му подсказа, че няма.
	— За жалост не е чул и дума от нея — потвърди икономката.
	— Ако бъдете така добра да ми услужите с телефонен указател, ще звънна в местните хотели и ще разпитам дали не си е запазвала стая в някой от тях — каза Ари.
	Петнайсет минути по-късно вече беше проверил всички хотели в радиус от трийсетина километра, но без резултат. Стив се обади да го информира, че провел същото разследване и той също ударил на камък.
	Ари закрачи нервно из малкия кабинет. Ако Ребека наистина беше решила да си тръгне, несъмнено щеше да остави съобщение в стаята му или поне да уведоми госпожа Треватън. Възпитанието й не позволяваше да изчезне просто ей така. Пък и кой я беше откарал до селото? По думи на Стив не се беше обаждала на Греъм. Но пък можеше да си е взела такси.
	— Нещо ново? — поинтересува се госпожа Треватън, като се върна в кабинета.
	— Не. Сякаш е потънала вдън земя. Започвам да се притеснявам сериозно и смятам, че е време да попитаме лорд Антъни. Все пак той я е виждал последен.
	— Заръча ми да не го безпокоя по време на вечеря — заяви най-неочаквано госпожа Треватън, сякаш току-що си го спомняше.
	— Така ли? Това необичайно ли е?
	— Ох — въздъхна госпожа Треватън. — Никога не знам какво се случва в главата на господаря.
	— Къде е стаята му? — попита Ари и без да чака отговор, изхвърча от стаята и тръгна към стълбището. — Ако не ми кажете, ще блъскам по всяка врата в този проклет мавзолей, докато не го намеря.
	— Добре, добре — съгласи се икономката на прага на сълзите. — Ще ви отведа при него.
	Тръгнаха по коридора от другата страна на стълбището, срещу този, където се намираше стаята на Ребека, и подминаха няколко врати, преди да спрат до една от крайните.
	— Тук е апартаментът му — посочи тя. — Моля ви, изчакайте по-назад в коридора, а аз ще почукам на вратата му. Не искам да ви вижда тук, ако отвори. Не обича да го безпокоят непознати посред нощ; дори аз не смея.
	Ари направи няколко крачки назад. Удовлетворена, госпожа Треватън почука на вратата.
	— Лорд Естбъри? Простете, че ви безпокоя, но спешно трябва да говоря с вас — провикна се тя.
	Не получи отговор.
	— Може да спи — отбеляза госпожа Треватън, надничайки угрижено към Ари. — Ще опитам отново. — И този път никой не й отговори.
	— Ще се наложи да влезете и да го събудите — нареди Ари.
	По изражението на госпожа Треватън се изписа истински страх.
	— Не обича никой да влиза в стаята му без разрешение.
	— За бога, кажете му, че е спешен случай! Ако вие не смеете, аз ще го направя. — Ари пристъпи към вратата, а госпожа Треватън моментално я отвори, за да го спре.
	— Изчакайте тук — нареди му тя, влезе в стаята и затвори вратата след себе си.
	Няколко секунди по-късно се показа в коридора.
	— Няма го в стаята му.
	Ари впери мнителен поглед в нея.
	— Чуйте, млади момко, и аз съм не по-малко разтревожена за Ребека, но ви уверявам, че господарят не е тук. Всъщност често излиза на среднощни разходки.
	— И къде точно обича да се разхожда?
	— Ами, наоколо.
	— Госпожо Треватън! — Търпението на Ари най-сетне се изчерпа. — Отдавна мина полунощ, а Ребека още я няма. Сега се оказва, че и Антъни е изчезнал. Достатъчно притеснен съм да се обадя в полицията на мига.
	Госпожа Треватън го изгледа ужасено.
	— Моля ви! Не го правете. Сигурна съм, че Ребека е добре. Вероятно е излязла някъде с господаря… — Гласът й заглъхна.
	— Съзнавам, че сте му предана, но и двамата сме наясно, че знаете повече, отколкото твърдите. Преди малко се срещнах с майка ви, жената, която ни уверихте, че кръстосвала имението нощем. Каза ми, че не може да се придвижва без инвалидната си количка. Не нея е видяла Ребека снощи, нали? Излъгала сте ни, госпожо Треватън. Затова разполагате с точно трийсет секунди да ми съобщите къде мога да намеря лорд Антъни, след което се обаждам в полицията!
	Ари закрачи бързо към главното стълбище и се върна в кабинета на долния етаж. Госпожа Треватън го догони и влезе в стаята, запъхтяна от умора. Ари вдигна слушалката пред ужасения й поглед и пръстите му увиснаха във въздуха над шайбата. След няколкосекундно упорство госпожа Треватън капитулира.
	— Недейте, моля ви… — Гласът й секна и икономката се срути разплакана в близкото кресло. — Знаех си, че промяната в ежедневната му рутина ще му се отрази зле. Когато е спокоен и сам, все някак се справяме. Цялата тази суматоха е виновна, трябваше да го предвидя.
	— Вижте, просто ми кажете къде мога да ги намеря и ще уредим нещата, без да намесваме полицията.
	Госпожа Треватън въздъхна в знак на окончателно примирение.
	— Ще трябва да вземем колата ви.


>>	46

	Докато Ребека изпълняваше ритуала по пиенето на чай с Алиса, хиляди мисли профучаваха през главата й. Даваше вежливите отговори, които домакинята й изискваше, за да е доволна, а разбуждащото й се съзнание започваше да предъвква събитията от изминалите няколко седмици и да подрежда пъзела.
	— Не е ли забавно? Двечките си правим чаено парти!
	— Да.
	— Мама направо те боготвореше, Вайълет — отбеляза Алиса. — Поддържаше апартамента ти в отлично състояние, настояваше прислужниците да го чистят всеки ден, да сменят чаршафите на леглото ти, да слагат свежи цветя във вазите. Разбира се, ти беше мъртва, но майка ми твърдеше, че ще те срещна някой ден. Вероятно имаше предвид в рая, но ти взе, че се появи на земята! Не е ли прекрасно?
	— Да — отвърна покорно Ребека.
	— Е, докато те нямаше, докато беше на небето, мама обичаше да се преструва, че _аз_ съм Вайълет — Алиса погали косата й. — Като бях малка, постоянно ми повтаряше колко приличам на нея. Пускаше ми дълга коса и я връзваше с красиви копринени панделки. Купуваше ми разкошни рокли от „Хародс“, като тази, в която съм облечена сега.
	— Много е красива — коментира Ребека, усетила, че Алиса обича ласкателствата.
	— Благодаря. Толкова ми е приятно да си приказвам с друга млада дама. Мама не харесваше момчетата — нито пък мъжете, в интерес на истината. Гнусни, агресивни, миризливи същества, така ги наричаше. Казваше, че е много по-хубаво да си момиче. И че мъжете са полезни само за едно нещо, а предполагам и двете знаем кое е то, скъпа моя. — Алиса се изкиска и бузите й поруменяха под тежкия грим.
	— Вероятно е била права — отвърна Ребека. Колкото повече слушаше Алиса, толкова повече й се изясняваха нещата.
	— Знаеш ли, бях много самотно дете. Мама не ми позволяваше да си играя с други момиченца, затова нямах никакви приятелки. Колко ми се иска да беше дошла още тогава — пророни умислено Алиса. — Чудесно се разбираме, нали? Толкова си приличаме.
	— Да — съгласи се Ребека. — Много съжалявам, че си се чувствала самотна.
	— Е, поне си измислих въображаема приятелка на име Ейми. Двечките си приказвахме с часове, макар и да знаех, че не е истинска. Но сега вече си имам теб. И искам да останеш с мен завинаги. Няма да ме напуснеш, нали? — Очите й внезапно се изпълниха със сълзи.
	— Не, разбира се, че не.
	— Мама ме напусна и ме остави съвсем самичка. А и да ти кажа, май не ме харесваше особено. Вечно ми крещеше. И…
	Алиса заплака и сълзите й повлякоха потоци черна спирала за мигли по бузите й.
	— Мога ли да ти дам кърпичка? — предложи Ребека, търсейки повод да стане от стола.
	— Благодаря ти, много си мила — отвърна признателно Алиса. — Ей там са, в чекмеджето на нощното шкафче.
	Ребека осъзна, че вероятно няма да й се отдаде друг шанс за бягство. Затова стана и хукна към вратата на спалнята, откъдето се запрепъва надолу по тясното стълбище. Достигна входната врата и завъртя дръжката с разтреперани пръсти, но тя не поддаде.
	— Къде отиваш? Върни се!
	Ребека се обърна и побягна по коридора към задната част на колибата, молейки се да има и друг изход. Алиса вече слизаше с конски тропот по стълбището зад нея.
	— Помощ! — изкрещя ужасено Ребека.
	След миг влетя в тъмната кухня и затръшна вратата в лицето на Алиса. Докато опипваше стените слепешком в търсене на задния вход, усети, че Алиса вече е в стаята с нея и се блъска дезориентирано в мебелите.
	— Къде си, Вайълет? Моля те, спри, тази игра не ми харесва. Страх ме е от тъмното…
	Тъй като не успя да намери външната врата, Ребека се свря в единия ъгъл и се свлече на пода, чувайки приближаващите стъпки на Алиса.
	— Ето те! — Две грамадни ръце я хванаха за раменете и я изправиха. — Тази игра не ми харесва. Какво ще кажеш да се върнем горе и да си изберем други рокли?
	— Моля те… пусни ме — простена Ребека, докато Алиса я теглеше непохватно през кухнята. В този момент някъде в стаята се отвори врата.
	— Хайде, миличка, не бъди непослушна, пусни приятелката си — обади се познат, ласкав глас. — Знам, че само си играеш, но мама хич няма да остане доволна, ако разбере, нали така?
	След кратко затишие ръцете, впили се в нея, я освободиха. Ребека се свлече на пода като захвърлена парцалена кукла.
	— Господин Малик, ще светнете ли лампата, ако обичате? Тези две палавници си играят на сляла баба.
	Внезапно стаята се изпълни със светлина и смаяните очи на Ребека се фокусираха върху госпожа Треватън и Ари.
	— Съжалявам, Бренда — пророни Алиса. — Много ли съм лоша?
	— Мъничко, но ако ме послушаш и дойдеш с мен, обещавам да не казвам на майка ти. Хайде, скъпа — протегна й ръка госпожа Треватън. — Време е новата ти приятелка да си отиде у дома.
	— Ама аз не искам да я пускам. Моля те, Бренда, позволи й да остане. Иначе…
	Долната устна на Алиса затрепери и тя се разплака пред изумените погледи на Ребека и Ари.
	— Ако си послушна, утре ще си поиграете отново.
	— О, да, моля те! Толкова съм самотна, толкова самотна…
	— Знам, миличка, но вече е късно. Така — обърна остър поглед към Ари госпожа Треватън, — ще отведа малката на горния етаж и ще я приготвя за лягане. Най-добре тръгвайте и вие с твоята принцеса, пък двечките ще си поиграят пак някой друг път. Става ли?
	Ари, който беше приковал втрещен поглед в съществото, стиснало ръката на госпожа Треватън, кимна безмълвно.
	— Лека нощ тогава и ви благодаря, че дойдохте — натърти госпожа Треватън.
	Ари вдигна Ребека на крака, почти я пренесе през задната врата и я настани внимателно на пасажерската седалка в колата си, докато икономката продължаваше да реди утешителни думи.
	— Ранена ли си? — попита той, като седна зад волана и запали двигателя. — Да те закарам ли в болницата?
	— Просто ме отведи далеч оттук — простена тя. — От онова страховито… _нещо_.
	— Направи ли ти нещо, Ребека? Защото макар да обещах на госпожа Треватън, че няма да извикам полицията, ако ми каже къде те е завел Антъни, всичко това ми идва в повече.
	— Нищо ми няма, наистина. Просто ме отведи оттук! — повтори през вопъл Ребека.
	— Добре — отвърна той. — Не се бой, скъпа, вече си в безопасност.
	Докато караше през пустошта, Ари взе мобилния си телефон и набра Стив.
	— Ребека е с мен. Няма да навлизам в подробности, но трябва да я настаня в някой хотел и искам от теб да се обадиш на доктора, който я прегледа онзи ден, и да го изпратиш при нея.
	— Пострадала ли е?
	— Не мисля, но определено трябва да й се обърне внимание.
	— Добре, доведи я в моя хотел в Ашбъртън, а аз веднага ще се свържа с рецепцията. Сигурно ще успеят да й намерят свободна стая. Ако не, ще й отстъпя моята.
	— И извикай доктора възможно най-скоро.
	Стив му даде адреса и Ари въведе пощенския код в навигационната система на колата.
	Като пристигнаха в хотела, Стив вече беше успял да осигури апартамент на Ребека. Беше оставил съобщение на рецепцията Ари да се свърже с него, ако можеше да помогне с друго.
	— Не си нося нищо — каза Ребека с уморена въздишка, докато Ари я настаняваше в леглото.
	— Къде е куфарът ти? — попита той.
	— В един храст в парка на имението. — Тя му се усмихна вяло.
	— Не го мисли. Ще отида да го взема утре. Освен ако в него няма нещо важно?
	Преди Ребека да отговори на вратата се почука и Ари отиде да отвори.
	— Добър вечер — поздрави го доктор Трефусис, — или по-скоро добро утро. Съжалявам, че се забавих, но бях ангажиран с друг пациент. Как се чувства тя?
	— Доколкото виждам — отвърна Ари, — физически е невредима, но е доста поуплашена. Да ви обясня ли какво й се е случило?
	— Не е необходимо — отказа тихо докторът. — Пациентът, с когото се занимавах досега, беше лорд Антъни. Госпожа Треватън ме извика.
	— Разбирам. Къде е той в момента?
	— Все още е в колибата. Дадох му силно успокоително, от което ще спи непробудно до сутринта, когато се надявам да уредя нещата. Госпожа Треватън го наблюдава. Има голяма вероятност утре да се събуди, без да си спомня нищо от случилото се тази нощ. Но да оставим това, нека прегледам госпожица Брадли.
	— Разбира се. Ще ви оставя насаме. — Ари излезе тактично от стаята, а доктор Трефусис отиде при Ребека.
	— Подочух, че сте имали бурна нощ — подхвана приятелски той и седна на ръба на леглото, вземайки отпуснатата й ръка в своята, за да премери пулса й. — Направи ли ви нещо?
	— Не. — Ребека се чувстваше толкова изтощена, че й беше трудно да наниже цяло изречение. — Но притисна към лицето ми парцал, напоен с нещо много силно, и загубих съзнание. Събудих се в някаква къща. Още не мога да преценя къде се намираше.
	— Почти сигурен съм, че е използвал хлороформ, с него лекарите са упоявали пациентите си някога. Безвреден е и няма дългосрочни странични ефекти. Госпожа Треватън смята, че навярно го е намерил в аптечката в килера. Страх ме е, като си помисля колко е стар. Тя ми даде шишето и утре ще изследвам съдържанието му за всеки случай.
	— Мислех — Ребека облиза сухите си устни, — че никога няма да му се измъкна.
	— Не се и съмнявам, госпожице Брадли. Преживели сте ужасен шок. Мога единствено да ви уверя, че знам за състоянието на лорд Естбъри още откакто поех пациентите на баща ми. Колкото и разстроен и объркан да е бил тази вечер, едва ли е щял да ви нарани.
	— Беше решил, че съм баба му Вайълет — пророни Ребека.
	— Да, госпожа Треватън ми сподели.
	— О, божичко! Не знае къде съм, нали? Сигурен ли сте, че няма да ме намери тук? — Тя се вкопчи в ръката му с искрен страх в очите.
	— В пълна безопасност сте, Ребека, повярвайте ми. Няма никаква представа къде сте, а и е толкова упоен, че не знае той самият къде е. Така, няма да ви карам да изживявате наново случката от тази нощ, но все пак трябва да ви прегледам.
	Докторът се зае да проверява жизнените й показатели, докато Ребека лежеше неподвижно в леглото. Искаше да му зададе стотици въпроси, но замъгленият й, измъчен мозък нямаше енергията да оформи думите.
	— Как е главоболът? — попита той, докато преслушваше сърцето й.
	— Ужасен в момента.
	— Ами, хлороформът, който лорд Естбъри е използвал, едва ли ви помага. В интерес на истината възнамерявах да ви посетя утре сутринта, защото ми се струва, че открих причината за неразположението ви.
	— Така ли?
	— Да. И мога поне да ви уверя, че няма за какво да се тревожите — усмихна се той.
	— Бременна ли съм?
	— Не, Ребека, не сте. Всъщност резултатите от всички изследвания са отрицателни. Както и да е, утре ще ви разясня теорията си. Засега — доктор Трефусис бръкна в чантата си и извади няколко таблетки — ви съветвам да изпиете тези. Имат леко успокоително действие, което ще ви помогне да поспите.
	— Какво му е на Антъни? Защо се беше облякъл като малко момиченце? Представи ми се като Алиса. И…
	— Дълга история, госпожице Брадли, с която на драго сърце ще ви запозная утре, след като си починете. За момента докторското ми решение е да ви уверя, че сте напълно здрава, намирате се на безопасно място и най-добре ще ви се отрази малко сън. — Доктор Трефусис стана. — Ще кажа на младежа в коридора, че може да се върне при вас. Лека нощ.
	Ари крачеше нервно напред-назад.
	— Как е тя?
	— Сам го казахте: невредима, но много уплашена. И напълно разбираемо.
	— Видях го в… костюма му и дори аз се ужасих — призна си Ари. — Сигурен съм, че Ребека няма да се успокои, докато не го заключим някъде. Не е ли редно да се обадим в полицията след случилото се тази нощ? Все пак той я е отвлякъл.
	— Ако така желае госпожица Брадли, да, обадете се в полицейското управление — съгласи се доктор Трефусис. — Но бих искал да поговоря с нея, преди да прибегнете към тази мярка. Ще намина да я видя рано сутринта. Лека нощ.
	Ари изпрати доктора с поглед и отново влезе в стаята. Седна на ръба на леглото и хвана ръката на Ребека.
	— Как се чувстваш?
	— Добре — отвърна безгласно тя. Нямаше сили дори да отвори очи.
	— Имаш ли нещо против да остана с теб тази вечер? Може пак да спя на дивана във всекидневната.
	— Не! — Тя стисна ръката му и отвори очи. — Моля те, не ме оставяй сама. Остани с мен, Ари, моля те.
	— Разбира се, щом така искаш.
	— Да, благодаря ти — отвърна Ребека и отпусна хватката си върху ръката му. — Толкова много въпроси — въздъхна после.
	— Знам — съгласи се той с утешителен тон, — но не им е времето сега. Моля те, Ребека, опитай да поспиш — прикани я, отправяйки се към стола в ъгъла на стаята.
	— Ари? — подхвана свенливо тя.
	— Да?
	— Би ли ме прегърнал? Така ще усетя, ако решиш да си тръгнеш.
	— Да, но съгласна ли си да дойда в леглото при теб? Така ще ми е по-лесно — усмихна й се широко той.
	— Разбира се.
	Ари легна до нея, а Ребека се обърна и се сгуши в обятията му като дете.
	— Благодаря ти, че си до мен — пророни уморено тя.
	— Няма нищо. Спокойни сънища, Ребека — прошепна й Ари.


	На следващата сутрин Ребека седеше с чаша кафе в хотелския си апартамент, бледа, но спокойна, и слушаше доктор Трефусис.
	— На трийсет и няколко годишна възраст лорд Естбъри бе диагностициран с шизофрения. След смъртта на майка си бе получил психически срив, който се проявил в поведение, на каквото сте станала свидетел снощи. Нищо чудно, че оплел конците: Дейзи е имала пълен контрол над него, през целия му живот не го е изпускала от погледа си. През онзи ден го откарали в местната психиатрична клиника, където прекарал почти година на стабилизиращи медикаменти и непрестанна терапия. Никой не знае кое точно го подтиква към това състояние, дали е вродено или придобито, но сигурното е, че трудното му детство е оказало своя ефект.
	— Разказа ми разни неща, докато беше — Ребека преглътна, — в онзи си вид. Каза, че майка му му купувала красиви рокли от „Хародс“. Възможно ли е?
	— За жалост, да. Майката на лорд Естбъри, Дейзи, е била отгледана от баба си, която цял живот й е повтаряла, че мъжете са зли. Затова когато дошло време да се омъжи и забременяла с момченце, отказала да приеме съдбата си — обясни доктор Трефусис. — Ако не вярвате, попитайте госпожа Треватън или дори майка й, Мейбъл, тъй като и двете са се грижили за него през целия му живот. В детството му го е принуждавала да носи рокли и панделки в дългата си коса.
	— О, боже, горкото дете — смая се Ребека. — Знаете ли, като се замисля, в кабинета му видях снимка на малко момиченце, което страшно приличаше на Антъни. Реших, че е сестра му, но явно е бил той. Ами баща му? — попита Ребека. — Не е ли възразявал?
	— Ако съдя по думите на моя баща, който наследил професията от своя и поел Дейзи като пациентка, бащата на лорд Естбъри рядко се прибирал у дома. Бракът им бил просто прагматичен ход. Колкото и да ненавиждала силния пол Мод Естбъри, й се наложило да приеме, че трябва да намери съпруг на внучка си, за да получи имението наследник. Мъжът, когото избрала за Дейзи, се оказал непоправим пияница, който предпочитал да живее в Лондон и да пилее парите им. Починал там, когато лорд Естбъри бил още малък.
	— Да, Антъни ми сподели. Значи живеел в имението само с Мод и Дейзи?
	— Да, докато Мод не починала, което можело да помогне, ако вредата вече не била сторена. — Доктор Трефусис поклати бавно глава. — Дейзи отказала да изпрати Антъни на училище и наемала гувернантки да го обучават. Вманиачеността й по Вайълет, красивата й, мъртва майка, така и не отшумяла. Лорд Естбъри бил възпитан да я издига в култ.
	— Аха, това сама го установих — потвърди иронично Ребека.
	— Е, когато след психическия срив състоянието му се стабилизирало достатъчно, че да се върне в обществото, той заживял в Естбъри Хол под грижите на госпожа Треватън, която от години работела като икономка в имението и го разбирала. Кълна ви се, госпожице Брадли, тази жена е същинска светица. Посветила е по-голямата част от живота си на него. — Доктор Трефусис въздъхна. — Ако средата е подходяща и нищо не нарушава тишината и спокойствието на Естбъри Хол, лорд Естбъри може да живее сравнително добре. Обича да се занимава с любимата си градина, което само по себе си е ценна терапия. Лекарствата, които приема ежедневно, стабилизират психиката му дотолкова, доколкото е нужно за едно що-годе нормално съществуване. Понякога ходи в колибата сред хълмовете, за да си „поиграе“, както се изразява — доста евфемистично, бих казал — госпожа Треватън. И двамата се съгласихме, че е по-добре да проявява другото си аз на някое изолирано място, където няма опасност да бъде видян. С психиатъра му го преглеждаме редовно, разбира се, а госпожа Треватън ми се обажда, ако изникне нещо. Години наред нямаше никакви инциденти.
	— Разбирам — пророни Ребека.
	— По-рано тази година обаче лорд Естбъри склони да допусне филмовата компания в имението си. Семейните финанси се изчерпват, а вечно има сметки за плащане. Госпожа Треватън се противеше от самото начало. Тя го познава достатъчно добре и веднага се досети, че няма да се справи с подобно нещо, но нима можеше да направи нещо по въпроса?
	— Предполагам не — сви рамене Ребека.
	— И тогава се появихте вие, разбира се. Антъни незабавно е открил приликата ви с мъртвата си баба Вайълет, в чието съвършенство е бил възпитан да вярва от малък и на чийто образ се основава второто му аз.
	— При първата ни среща с Антъни, когато бях облечена в обикновени дрехи, не реагира по никакъв начин — замисли се на глас Ребека. — Чак като ме видя с изрусена коса и рокля от двайсетте години на миналия век, ми заяви, че съм приличала на нея.
	— Да, вероятно си е помислил, че вижда призрак. А в същото време — това са отчасти лично мои догадки, тъй като още не съм се запознал с психиатричната експертиза — е проявил нормална мъжка реакция към вас като жена. Именно това го е хвърлило в пълен смут. Двете му личности са попаднали в конфликт една с друга и са станали лабилни. Докато основната, мъжка част от Антъни се е влюбвала във вас, „малкото момиченце“ се е чудило как е възможно да вижда Вайълет пред себе си, при положение че е мъртва. Разбирате ли сега, госпожице Брадли?
	— Да — отвърна бавно Ребека, — за жалост, разбирам. Обяснението ви пасва с онова, което Антъни ми каза снощи. Знаете ли, видях го облечен като жена и предишната нощ в имението. Госпожа Треватън ме увери, че това била възрастната й майка, само дето не беше. А преди тази случка съм го чувала да пее със странен висок глас. Освен това съм сигурна, че е влизал в стаята ми нощем — потрепери Ребека. — Подушвала съм парфюма му.
	— Съжалявам, госпожице Брадли. Знам единствено, че госпожа Треватън се чувства много виновна, задето не е предприела нещо по-рано. Обикновено другото аз на лорд Естбъри не се проявява в имението. А и госпожа Треватън просто се е опитвала да го предпази — добави докторът.
	— Е, определено е знаела какво се случва, когато й казах, че съм видяла Антъни в онази спалня. Страшно много ме уплаши. Тя ме излъга, докторе — повтори Ребека.
	— Знам, госпожице Брадли, но моля ви, опитайте се да й простите. Опитвала е да защити лорд Естбъри, тъй като не е искала да го вземат отново в психиатричната клиника. Животът там не му понасяше добре.
	— Разбирам, но всичко това не променя факта, че снощи Антъни, или другото му аз, ме упои, отвлече ме и ме върза в някаква колиба насред нищото! — Ребека сложи ръка на челото си. — Опитвам да приема обяснението ви, да оневиня Антъни, но истината е, че очаквах да срещна смъртта си снощи!
	— Несъмнено сте била ужасена, госпожице Брадли. Много съжалявам за което. Чувствам се донякъде отговорен, тъй като и аз самият е трябвало да забележа знаците — добави гузно доктор Трефусис. — За ваше успокоение ще ви кажа, че лорд Естбъри вече е под ключ в добре охраняван психодиспансер, където ще получи необходимата помощ. А що се отнася до намесването на полицията в случая, решението си е изцяло ваше. Макар че дори да повдигнете обвинение срещу лорд Естбъри, по всяка вероятност ще го изпратят на същото място, където се намира сега. В допълнение към това — напомни й докторът, — и двамата ще трябва да понесете жестокия напор на медиите.
	— Наясно съм — отбеляза Ребека. — Колко време ще прекара в психиатричната клиника?
	— Докато експертите не се уверят, че е безопасен за обществото. Предвид настоящото му състояние, очаквам това да се случи след доста месеци, ако не и години. За жалост, може и никога да не напусне клиниката.
	— Знаете ли, още от самото начало поведението на Антъни ми се струваше някак детинско, дори когато беше самият себе си. Изпитвах някаква нужда да го защитавам… — Очите й внезапно плувнаха в сълзи. — Държеше се толкова мило, но страшилището, в което се превърна снощи… Божичко, дори не мога да ви опиша колко зловещо беше.
	— Госпожице Брадли, моля ви, и за ваше, и за негово добро опитайте да го запомните като любезния, високо интелектуален човек, когото сте познавали в началото, а не като чудовището от миналата нощ. Като се има предвид какво е преживял в детството си, мисля, че заслужава милостта ни. Изобщо не е имал шанс за нормален живот. А и можете да сте сигурна, че дълго време няма да причинява неприятности никому.
	— Наясно съм. И наистина ми е жал за него — съгласи се тя.
	— Така, преди да съм забравил, бих искал да обсъдим вероятната причина за главоболията ви. — Доктор Трефусис бръкна в кожената си чанта и извади купчина листове. — Както ви казах снощи, резултатите от всичките ви изследвания са отрицателни. Въпреки това отчетох леко завишени нива на адреналина. Кажете, госпожице Брадли, случайно да страдате от сенна хрема?
	— Ами да — учуди се от въпроса му Ребека. — Много ме мъчи в Щатите. Тук очите започнаха да ме сърбят и госпожа Треватън ми каза, че е реакция към спорежа, който вирее наоколо.
	— Ясно. Следващият ми въпрос е: случайно в скоро време да сте пили чай от лайка?
	— Да, госпожа Треватън ми правеше редовно; каза, че действал много отпускащо. От няколко седмици пия по чаша-две на ден.
	— В такъв случай май установихме причината за оплакването ви — заяви с облекчение доктор Трефусис. — Спорежът и лайката са от едно и също семейство растения и алергичната реакция към двете взети заедно може да окаже неблагоприятно влияние върху кръвния поток — особено ако чаят е приготвен от местен вид билка. Симптомите съвпадат с тези, които ми описахте. Силният главобол и непрестанното гадене са сред най-често срещаните. Предполагам, че това е причината за оплакванията ви, госпожице Брадли. Затова — продължи доктор Трефусис с блясък в очите, — като видя госпожа Треватън, ще й кажа, че макар и неволно, наистина ви е тровила! — Той затвори чантата си и й се усмихна. От сега нататък избягвайте чая от лайка и дано симптомите отшумят. Така, оставям ви още успокоителни, в случай че ви потрябват, а ако имате нужда от мен, просто ми се обадете и ще се отзова с радост.
	— Благодаря ви за вниманието, докторе — каза Ребека, докато го изпращаше до вратата. — Ще си помисля как да постъпя по отношение на Антъни.
	— Разбира се. Довиждане засега.
	Докторът се отправи към асансьора и слезе с него до фоайето.
	— Как е тя? — попита го Ари, който досега бе кръстосвал нервно в очакване на доктора.
	— Чудесно предвид обстоятелствата — отговори той. — Може да изглежда крехка, но всъщност е доста жилава дама.
	— И аз мисля, че се справя страхотно до момента — потвърди Ари. — Преди да тръгнете, докторе, бих искал да обсъдим още един въпрос.
	— Какъв по-точно? — попита доктор Трефусис и Ари му обясни.


	Ари поръча обяд, а след като Ребека се нахрани, й предложи да си почине. Час по-късно на вратата й се почука и Ари отиде да отвори.
	— Как се чувства тя? — попита Джеймс Уо. — Може ли да вляза?
	— Разбира се, че може — обади се Ребека с усмивка, влизайки във всекидневната.
	— Я виж ти! — Джеймс влетя в стаята и я прегърна.
	— Ребека, щом така и така си имаш компания, позволяваш ли да изляза за около час? — попита я Ари.
	— Няма проблем — съгласи се тя.
	— Ще побързам — добави той. — А на връщане ще мина да взема куфара ти от Естбъри Хол.
	— Благодаря ти, Ари.
	— Очевидно се подчинява на всяка твоя дума, скъпа — коментира Джеймс, след като Ари излезе от стаята. — Както и да е, разказвай сега. Вероятно се досещаш, че снимачната площадка е залята с клюки за случилото се снощи. Подочух, че лорд Естбъри те завлякъл в някаква затънтена колиба насред пустошта.
	— Кой ти каза? — смая се Ребека.
	— Един бог знае откъде е тръгнала историята, но не се и съмнявам, че е безкрайно преувеличена. Нали така?
	Както с право бе изтъкнал доктор Трефусис, далеч нямаше да е добре, ако историята достигнеше пресата. Подобни случки се задържаха в медийното пространство; кой знае колко време щяха да я разпитват по въпроса в токшоутата. А на нея й се искаше единствено да забрави всичко и да продължи с живота си.
	— Предложи ми брак и не прие особено добре отказа ми — отвърна лаконично Ребека с иронична нотка в гласа.
	— Божичко — възкликна Джеймс, седна на ръба на леглото и си открадна малко грозде от фруктиерата на нощното шкафче. — Мъжете ти се лепят като мухи на мед! Ами красивият индиец, който се изживява като твой закрилник? И той ли е един от многото ти обожатели?
	— Ари е чудесен — заяви отбранително Ребека. — Но ми е просто приятел.
	— Щом казваш — подсмихна се Джеймс. — Е, скъпа, радвам се да видя, че отново си на себе си.
	— Да, казах на Стив, че до утре ще съм на линия за снимките.
	— Забавянето не ме притеснява. Тъй като ми останаха само сцените с теб, се отдадох на приятна почивка през изминалите няколко дни.
	— В компанията на сервитьорката, предполагам?
	— Хвана ме! — ухили се Джеймс. — Въпросната госпожица ми е като сянка, преследва ме из целия хотел. Май иска да имаме деца заедно. За жалост обаче, това не влиза в настоящите ми планове. Е, ще те оставя на мира, но ако ти се прииска лека вечеря малко по-късно, с удоволствие ще ти правя компания.
	— Благодаря, Джеймс, но май ще постоя тук и ще си легна рано — отвърна Ребека.
	Той присви очи насреща й.
	— Я кажи, къде се нареждам сега в списъка с поклонниците ти? Сигурно се издигам, като се има предвид как ги отпращаш един по един.
	Ребека го блъсна приятелски в ръката.
	— Ти си играч, Джеймс. Знам, че не говориш сериозно.
	— Да, може да се каже — съгласи се той. — Въпреки това се надявам да поддържаме контакт, като се върнеш отвъд Океана. Наистина, Ребека, компанията ти ми беше много приятна. Много се забавлявах. Робърт каза, че сме имали страхотна връзка на екрана. Кой знае, може да се превърнем в следващите Оливие и Лий, или пък Брад и Анджи! Както и да е, отивам да проверя дали възлюбената ми сервитьорка ще ми поднесе чай със сметана. — Джеймс я целуна сърдечно и стана. — Доскоро, скъпа.


	Като пристигна в къщата на доктор Трефусис, Ари го последва до кухнята.
	— Желаете ли чаша чай? Тъкмо мислех да сложа чайника на печката.
	— Благодаря.
	— Както ме помолихте, прегледах картоните на всички пациенти на дядо ми за 1922-а, но не открих информация за смъртта на дете с име Мох Чаван или Прасад на или около датата, която ми дадохте.
	— Е — въздъхна Ари, — откровено казано, не съм изненадан.
	— Аз пък съм малко объркан от разказа на роднината ви. Твърдите, че на детето е издаден смъртен акт? — попита докторът, докато вадеше чаши от кухненския бюфет.
	— Да. — Ари бръкна в найлоновата папка и извади акта. — Както виждате, е подписан от дядо ви. Но аз проверих всички енорийски и общински архиви и не намерих нищо по случая.
	— Колко странно. — Доктор Трефусис се надвеси над рамото на Ари, за да прегледа смъртния акт. — Да, това наистина е подписът на дядо ми, но по закон е бил длъжен да изпрати копие за официално вписване.
	— Проверих даже интернет архивите, но и там не пише нищо. Естествено — продължи той, — майката на Мох не е вярвала, че синът й е загинал онзи ден.
	— Наистина ли? — изненада се искрено доктор Трефусис. — Е, права ли е била?
	— Да. Мейбъл Смердън потвърди, че не е починал тогава. Сигурна е, че са го отвели в някакво сиропиталище в Лондон.
	— Но кой? — попита доктор Трефусис, сядайки на масата срещу него.
	— За жалост, дядо ви.
	Ари очакваше отбранителна реакция, но за негова изненада докторът просто сведе очи.
	— Лошото е, че изобщо не ме учудвате. Не знам какви са били обстоятелствата около раждането на роднината ви, но мога да потвърдя, че дядо ми е помагал на доста млади жени, изпаднали в беда. Израждал бебетата им, след което ги разпращал по разни църковни сиропиталища. Надявам се, разбирате, господин Малик, че светът е бил коренно различно място по онова време.
	— Да, започвам да го осъзнавам.
	— Дядо ми не е бил лош човек — продължи докторът. — Правел е каквото може да помогне. И в интерес на истината, мога да ви дам няколко от имената на сиропиталищата, с които е работел. Един бог знае дали някое от тях още функционира, но си струва да проверите. Почакайте тук.
	Доктор Трефусис излезе от стаята и след няколко секунди се върна с тънък кожен тефтер в ръце.
	— Това е медицинският адресник на дядо ми. Съдържа информация за местни болници, имена на други доктори и тем подобни. На гърба му има адресите на три сиропиталища. Само едно от тях се намира в Лондон. Да ви препиша ли информацията?
	— Ще съм ви благодарен, макар че наистина не се знае дали още функционира — въздъхна Ари. — Освен това нямам представа дали Мох е запазил рожденото си име; знам с точност единствено датата, на която са го завели там. Последният ден на Доналд Естбъри.
	— Така ли? Е, със сигурност може да направите проучване в интернет — предложи доктор Трефусис. — А ако не намерите нищо, моля, не се притеснявайте да ми се обадите, ще ви съдействам с каквото мога. Да си призная, историята ви ме заинтригува.
	— Мейбъл Смердън е човекът, който може да ви разкаже още по въпроса; мен лично ме закле да пазя тайна. Както и да е, не искам да отнемам повече от времето ви — каза Ари и стана от стола. — Ще ви уведомя, ако науча как е протекъл животът му.
	— Ще съм ви благодарен. Между другото, как се чувства приказната ми пациентка?
	— Доста по-добре — отвърна Ари, докато доктор Трефусис го изпращаше до входната врата.
	— Да си призная, веднага ме грабна. Нищо чудно, че е запленила и лорд Естбъри. Голям щастливец сте, господин Малик — усмихна му се докторът. — Лека нощ.


	На връщане от Ашбъртън Ари свърна по входната алея на Естбъри Хол, паркира във вътрешния двор и тръгна да издирва куфара на Ребека. Отне му доста време да открие храста, в който Ребека го беше скътала, а след това го прибра в багажника. Накрая влезе в имението и се отправи към таванските помещения, за да се сбогува с Мейбъл Смердън.
	Като го видя, старицата му се усмихна приветливо.
	— Имате ли време за чаша чай, миличък? — попита го тя.
	— Не, госпожо Смердън, за жалост нямам. Минавам само да си вземем довиждане. Днес се срещнах с доктор Трефусис и утре отпътувам за Лондон. Той ми даде телефона на едно лондонско сиропиталище, затова ще разследвам случая по време на престоя си там.
	— Радвам се да го чуя. И моля ви, обадете ми се, ако откриете нещо.
	— Непременно. Благодаря ви за гласуваното доверие.
	— Щастлива съм, че истината най-сетне излезе наяве. Майка ми, Тили, смяташе Анахита за прекрасна жена.
	— Такава беше — потвърди с гордост Ари.
	— А, между другото, запазих ви ей това. — Мейбъл се пресегна за една рамкирана снимка на масата до нея и му я подаде. — Това е снимката на предишния лорд Естбъри, Анахита и Мох, която баща ми е взел от колибата край реката.
	Ари впери изумен поглед в трите лица върху вехтата хартия. Историята им вече беше част от него; чувстваше я в мозъка на костите си.
	— Благодаря ви, Мейбъл, ще я пазя цял живот. Довиждане.
	Ари слезе на долния етаж да вземе собствените си притежания от някогашната си стая. Попрелисти дневника на Доналд, преди да го прибере в чантата си заедно със снимката. Антъни вече нямаше нужда от него, освен това беше част и от историята на собственото му семейство.
	Слезе с чантата си във вестибюла и спря за няколко секунди под внушителния купол, замислен за Анахита и всички злини, които бе преживяла в ръцете на рода Естбъри. До ден-днешен се чудеше защо ли Анахита бе избрала да повери историята си точно на него.
	В този момент я чу: съвсем тихо… толкова тихо, че се запита дали просто ушите му не ехтяха. Но след малко, когато песента се извиси в чист, съвършен звук, който сякаш се устремяваше към огромния купол над главата му, го изпълни странна, красива еуфория.
	Докато гледаше нагоре с просълзени очи, най-сетне прозря всичко — Анахита му беше предала нещо много по-голямо от историята си.


>>	47

	Същата вечер Ари и Ребека вечеряха заедно в хотелския й апартамент.
	— Удивяваш ме — отбеляза той, докато й наливаше малка чаша вино. — Ако аз бях преживял онова, което ти се е случило снощи, несъмнено щях да съм същинска развалина.
	— Ами — сви рамене Ребека, — явно знам как да се справям със странното поведение. Майка ми, макар и да не страдаше от шизофрения като Антъни, ставаше агресивна, пийнеше ли повечко. Затова съм привикнала към чудатостите на човешката природа. Ти си героят тук, Ари. Отказал си да приемеш „не“ за отговор и си настоявал госпожа Треватън да ти каже къде ме е завел. Слава богу! — Тя потрепери неволно.
	— Нищо чудно, че Антъни не искаше да се навъртам около колибата край реката. Като го попитах за нея, ми обясни, че била пред разпад. Естествено, остава най-големият въпрос: дали наистина имаш роднинска връзка с Вайълет?
	— Едва ли някога ще разбера, тъй като нямам представа кой е баща ми. Но знаеш ли какво? — попита Ребека. — И бездруго не искам. Миналото е минало. Предпочитам да се съсредоточа върху бъдещето.
	— Права си, Ребека, няма смисъл да живееш в миналото. И аз ще трябва да последвам примера ти, да намеря сили и да тръгна към бъдещето си, каквото и да крие то — въздъхна Ари.
	— Е, такива са плановете ми. Признавам си, че изплаках цели реки, като видях снимката на Джак с новата му приятелка във вестника, който ми донесоха в стаята. Доста ме заболя. — Ребека стана, отиде до дивана и бръкна под него, изваждайки свенливо свития на руло вестник. — Вътре пише: „Всичко приключи! Джак зарязва Бекс заради нова любов!“. Не че очаквах нещо друго от него — добави примирено тя.
	— Съжалявам, Ребека.
	— Недей. Всъщност е за добро. Знаех си, че няма връщане назад, кажех ли му да откаже наркотиците и алкохола. Достойнството му не би го преживяло.
	— Предполагам папараците те дебнат отвсякъде, за да чуят и твоята страна от историята?
	— Така дочух. Агентът ми се обади, докато теб те нямаше. Поне за момента не знаят къде съм отседнала. Но рано или късно някой ще им изпее, винаги така става.
	— Божичко, Ребека, май животът ти не е особено лесен, а?
	— Агентът ми иска да дам публично изявление, но знаеш ли какво? Отказах му. Писна ми да играя тази игра. Кого го интересува какво мислят хората! Аз си знам какво се случи и само това е от значение. Толкова ми омръзна от всичко. — Ребека поклати глава. — Едва ли ще ми повярваш, предвид случките от последното денонощие, но всъщност ми липсват спокойствието и тишината на Естбъри Хол. Там не ме достигаха подобни гадории. Имам чувството, че съм попаднала в панаирна въртележка и животът ми е хляб и зрелище за хората. Това не може да продължава.
	— Разбирам — каза Ари.
	— Направо ме е страх да се върна.
	— Като стана въпрос за връщане, трябва да знаеш, че утре сутрин си тръгвам. Чака ме малко работа в Лондон, преди да взема самолета за Индия в края на седмицата.
	— Налага ли се? Тоест, разбирам те.
	— Вече си в безопасност, сигурен съм. Антъни е под ключ, целият снимачен екип е в хотела с теб, а и след няколко дни ти също си тръгваш.
	— Да, така е. Значи тази вечер трябва да се сбогуваме?
	— Май да.
	— Е, мога да кажа единствено, че съм ти страшно благодарна за всичко, което направи за мен през последните няколко дни. Никога няма да го забравя.
	— Нито мен самия, надявам се — усмихна се шеговито Ари.
	— Не, в никакъв случай няма да те забравя — отвърна тихо тя. — Знаеш ли, преди няколко дни бях успяла да си втълпя, че наистина имам родствена връзка с Вайълет… И може да е вярно, но никога няма да разбера.
	Ари я погледна.
	— Защо, не можеш ли да попиташ родителите си?
	— Не, майка ми е мъртва, а нямам представа кой е баща ми. Както и да е, колкото и да ми е неприятно да ти го кажа, утре ме чака тежък ден на снимачната площадка и трябва да се подготвя. А и ти навярно трябва да стягаш багажа си — добави тя.
	— Да. Е, ще те оставям тогава.
	Двамата станаха заедно.
	— И така — подхвана с искрена усмивка той, — май е време за раздяла.
	— Да.
	Тръгнаха мълчаливо към вратата.
	— Е, лека нощ и да се грижиш за себе си — каза Ари.
	— Обещавам. — Очите й внезапно се насълзиха. — Ще те изпратя до асансьора — додаде тя.
	Излязоха от стаята и закрачиха рамо до рамо по коридора. Ари натисна копчето. Никой не пророни и дума, докато чакаха асансьора.
	— Сбогом, Ари — обади се Ребека, когато той влезе в кабината и вратите започнаха да се затварят пред него.
	Ари натисна копчето да ги спре.
	— Ребека?
	— Да? — попита тя със сведени очи.
	— Погледни ме.
	Ребека вдигна поглед и той прочете чувствата й в него. Отразяваше неговите собствени.
	— Искам да ти кажа нещо, преди да се разделим. И двамата ни чака работа през следващите няколко дни, а и аз трябва да се върна в Индия. Но мисля, че трябва да се срещнем отново. Съгласна ли си?
	Вратите на асансьора започнаха да се затварят отново. Този път Ребека натисна копчето да ги спре.
	— Да — отговори накрая.
	— Искам да ти кажа и друго: ако някога решиш да дойдеш в Индия, моля те, обади ми се.
	— Добре.
	— Обещаваш ли?
	— Обещавам.
	Вратите отново се плъзнаха една към друга, скривайки Ари от погледа й.


	Като се върна в Естбъри Хол на сутринта, където щяха да заснемат последните й сцени, Ребека се чувстваше леко смутена.
	— Не се притеснявай, Ребека, тук сме да те защитаваме от набезите на встрастените ти обожатели — утеши я Стив, докато я придружаваше към гримьорната. — Само още един ден остана.
	— Ще се справя — отвърна тя, засрамена от факта, че една или друга версия на историята бе достигнала до актьорите и екипа.
	За щастие, по-голямата част от снимките се състояха навън и веднага след тях шофьорът я откара обратно в хотела.
	Сега, когато вече не живееше в Естбъри Хол, нямаше търпение да напусне Девън. В новия й апартамент, макар и най-големият в целия хотел, я обземаше клаустрофобия и копнееше за широките, открити пространства, с които бе свикнала в последно време.
	— Бог да ми е на помощ, като дойде време да се връщам в Ню Йорк — замисли се мрачно Ребека за собствения си апартамент, разположен на висок етаж в лъскава стоманена кула, където папараците щяха да я обкръжат веднага щом се върнеше в родния си град.
	Но сега осъзнаваше, че нямаше да й липсват само просторната градина и дивата, обширна пустош на Естбъри. За Джак изобщо не ставаше дума. През последното денонощие в душата й се беше заселила празнота, която не можеше да опише. Най-просто казано, имаше чувството, че една част от нея бе изчезнала и сега на нейно място пулсираше тъпа болка. Точно в този момент обаче Ребека отказваше да признае пред себе си коя бе тя.


	На последния ден от снимките, след като режисьорът провъзгласи края на работата им, актьорите и екипът се събраха на терасата под разкошното вечерно слънце с чаши шампанско в ръце.
	— Съжаляваш ли, че всичко свърши, Бекс? — попита я Джеймс.
	— В много отношения да. Преживяването беше невероятно. Мисля, че ме разви не само като актриса, но и като човек.
	— Така е — потвърди Робърт, премятайки ръка през раменете й. — Справи се блестящо, скъпа, направо блестящо. Очаквай купища награди идната година.
	— Благодаря ти, Робърт. Дано не съм те разочаровала.
	— В никакъв случай, скъпа моя. Дано скоро имаме повод отново да работим заедно.
	Госпожа Треватън сервираше шампанско в другия край на терасата. През последните два дни Ребека бе избягвала да говори с нея, тъй като още не се беше чувствала готова да застане лице в лице със случилото се. Но вече знаеше, че е време да се сбогува с нея. Независимо от всичко госпожа Треватън се бе държала много мило.
	Когато филмовият екип се зае да събира багажа си за последен път, Ребека влезе в гостната и тръгна да търси икономката. Намери я да мие чаши в кухнята.
	— Здравей — обади се стеснително. — Идвам да си вземем довиждане.
	Госпожа Треватън избърса ръце в престилката си и се обърна към нея с болезнено изражение на лице.
	— Ребека, безкрайно много съжалявам за всичко, което ти се случи. Виня единствено себе си. Аз трябваше да се досетя накъде отиват нещата.
	— Моля те, госпожо Треватън, не обвинявай себе си. Аз самата не мога да те укорявам, при положение че си се грижила така всеотдайно за Антъни през всичките тези години.
	— Е, правим всичко по силите си за хората, които обичаме — въздъхна тя. — Както и да е, дано не запомниш времето, прекарано в Естбъри Хол, с лошо.
	— Разбира се, че няма. Ако не броим случилото се през последните няколко дни, си прекарах чудесно тук. Ами ти? — попита Ребека. — Какво ще правиш, при положение че Антъни няма да живее в Естбъри Хол известно време?
	— Имението е поверено на попечителите, скъпа. Те ще преценят как да постъпят с него. Но дори да решат да го продадат, няма да се случи веднага.
	— Не знаех, че попечителите имат такива права. Това решение не е ли само на Антъни?
	— Да, но за жалост господарят ще бъде обявен за невменяем. Възнамерявах да ти пиша, скъпа, защото всеки ден ходя да го виждам в болницата и той държи да ти предам, че съжалява ужасно, задето те е уплашил. Всичко идва оттам, че се е влюбил в теб, а това го е объркало безкрайно горкичкия.
	— Знам, доктор Трефусис ми обясни как стоят нещата. Много съжалявам.
	— Няма нужда, скъпа, не си виновна за ефекта, който си имала върху него. Но ако някога ти се прииска да му пишеш, несъмнено би оценил прошката ти. Може да му помогне дори.
	— Да, ще му пиша. — При тези й думи лицето на госпожа Треватън се озари. — Значи е малко по-добре?
	— Какво да ти кажа, скъпа, още е рано. Посещенията ми минават тежко; постоянно плаче и пита кога ще се прибере у дома, понеже още не разбира къде е попаднал. Много е объркан клетичкият. Дано скоро успеят да го стабилизират. Именно затова би било прекрасно от твоя страна, ако му изпратиш едно писмо. Няма си никой друг, освен мен.
	— Ще му пиша, обещавам. Но сега е време да тръгвам. Пътувам директно към Лондон.
	— Сигурно нямаш търпение да се завърнеш към някогашния си живот в Ню Йорк.
	— Точно в момента не горя от желание, да си призная. Ще ми липсваш, госпожо Треватън.
	— О, спри, мила, моля те! Ще ме разплачеш. Прекрасно същество си, скъпа, прекрасно. Ела да ме прегърнеш.
	Госпожа Треватън отвори обятията си и Ребека влезе в тях.
	— Добре си прекарахме с теб — въздъхна госпожа Треватън, освобождавайки Ребека от прегръдката си. — Ще видиш ли отново младия си индийски приятел?
	— Не знам.
	— Е, не че ми влиза в работата, но много си подхождахте. А и с него ще ти е по-добре в бъдеще, отколкото с някакъв си вятърничав актьор — добави тя и двете се умълчаха за момент при спомена за Джак.
	— Може би си права — кимна Ребека.
	— Добре, тръгвай сега и ме накарай да се гордея с теб.
	— Ще опитам, обещавам, и ако някога, _някога_ — натърти Ребека — решиш да отскочиш до Ню Йорк, знай, че винаги си добре дошла в апартамента ми за колкото си искаш време.
	— Благодаря ти, скъпа. Но май и двете знаем, че никога не бих изоставила господаря, дори за няколко дни. Да пишеш и на мен, чу ли? Искам да знам как върви животът ти.
	— Добре, обещавам, госпожо Треватън.
	— О, за малко да забравя. Искаше ми се да вземеш едно нещо за спомен от времето ти в имението.
	Госпожа Треватън се пресегна до перваза на прозореца над мивката и взе розата, която Антъни й беше отрязал от градината.
	— Можеш ли да повярваш, че продължаваше да цъфти седмици наред, още от деня, в който я сложих в стаята ти? — попита госпожа Треватън. — И тогава, като напусна имението преди няколко дни, падна първото листенце. Но цветът й е прелестен. Би могла да я хербаризираш и да я запазиш между страниците на някоя книга. Ще ти помогне да запомниш господаря такъв, какъвто беше при първата ви среща.
	— Да — отвърна Ребека и взе розата. Разбираше защо госпожа Треватън искаше да й я подари. Доближи я до носа си и вдиша все още силния аромат. — Довиждане, госпожо Треватън.
	— Довиждане, скъпа.
	Ребека излезе от кухнята и тръгна през вестибюла. Като се озова под величествения купол, спря и си спомни за първия път, в който бе видяла Антъни до входната врата.
	— Сбогом — прошепна в тишината.


>>	48

	Ари погледна през прозореца към зелената градска градина, погълнала викторианската къща. Навън играеха деца и ведрите им гласчета ехтяха наоколо.
	— Архиварката, госпожица Кент, е готова да ви приеме — уведоми го рецепционистката.
	— Благодаря ви — отвърна Ари, стана и тръгна след жената по тесен коридор, пропит с характерната миризма на прегоряла храна, която винаги му напомняше за собствените му ученически дни в Англия. Поканиха го в малък, задръстен с вещи кабинет, зад чието бюро седеше спретната, дребна женица на около шейсет.
	— Добър ден, господин Малик. Да ви призная, обикновено не провеждаме подобни срещи. Обичайният ред е да се свържете с официална агенция по осиновяванията, чийто представител е упълномощен да изиска от нас информация за роднината ви.
	— Простете, госпожице Кент, но поради редица причини — първата от които е, че не знам под какво име се подвизава човекът, а втората, че още утре заминавам за Индия, реших да се оставя на вашето благоволение.
	— Разбирам. Мога ли да попитам преди колко време предполагате е постъпил в сиропиталището ни роднината ви?
	— Преди осемдесет и девет години. На двайсет и втори август 1922-а.
	— Е, поне в това отношение имаме точност — коментира госпожица Кент. — На каква възраст е бил?
	— На около три години. Бил е от смесена раса, англо-индиец. И е имал сини очи. Би трябвало да го е довел доктор на име Трефусис, макар че не знам дали се е представил така.
	— Явно сте добре осведомен, господин Малик. Но трябва да ви предупредя, че по онова време не се е случвало често да приемат в учреждението ни дете на такава възраст, особено от смесена раса. Простете за нетактичната аналогия, но положението с новородените бебета е било като това с невръстните палета: много по-лесно е било да им намерят приемен дом, отколкото на по-възрастните деца. А намирането на приемни семейства винаги е било основната цел на сиропиталището ни. По онова време светът е бил жесток, господин Малик.
	Ари се убеждаваше, че жената пред него не обичаше заобикалките.
	— Бебето е дошло от богато семейство, затова дали е възможно да са предложили пари на тогавашните управници?
	— Не е изключено.
	Госпожица Кент впи проницателен поглед в него, обмисляйки необичайната ситуация пред себе си.
	— Е, независимо от това, че сте решили да заобиколите системата, господин Малик, ще ви зарадвам с новината, че политиката на нашето заведение позволява отпускането на архивни данни на роднини след период от осемдесет години. Разбирате, надявам се, че е така, защото има голяма вероятност разследваният човек вече да не е сред живите и следователно разсекретяването на личната му информация да не го касае. Други заведения посочват деветдесет и дори сто и десет години като период, след който е позволено отпускането на подобни данни. Както се досещате, продължителността на живота се е удължила.
	— Нека ви уверя, че човекът, когото издирвам, почти със сигурност е покойник, макар че още не знам дали е починал в ранно детство или едва преди десетина години.
	— Е, предлагам да започнем проучването с датата, която ми дадохте.
	Госпожица Кент вдигна телефона и поиска отчетната книга от посочената година. След малко в кабинета влезе млада жена с голяма кожена книга в ръце.
	— Благодаря ти, Хедър. Така, да видим.
	Ари загледа с болезнено напрежение как архиварката прелиства страниците. Съзнаваше, че ако и тук попаднеше в задънена улица, вече нямаше към кого да се обърне.
	— Ето. Малко момченце е било доведено в дома в десет часа вечерта от доктор, представил се като Смит. Заявил, че детето било оставено на прага на къщата му.
	— Друг път — измърмори под носа си Ари.
	— Господин Малик — архиварката го погледна над очилата си, — мога да ви уверя, че това е било съвсем нормално решение за много отчаяни майки. Обикновено или местният свещеник, или местният доктор получавали хленчещото вързопче. И на тях се падало да му помогнат.
	— Разбира се.
	— И сте прав. — Госпожица Кент върна вниманието си към дебелата книга. — Детето не е имало име. Тук е описано по следния начин: „с евразийски произход и сини очи. Здраво, добре хранено, приблизително тригодишно. Без отличителни белези. Прието срещу дарение“. — Тя отново погледна Ари над очилата си. — Възможно ли е да е близкият ви?
	— Да. — Сърцето на Ари подскочи от вълнение, но той направи всичко по силите си да го овладее.
	— Още е рано да леете сълзи, господин Малик — смъмри го с лека усмивка госпожица Кент. — Има още.
	— Дали ли са му име?
	— Да.
	— И…?
	— Кръстили са го Ной. Не ме питайте защо, може да е имало наводнение в Лондон онзи ден. И по-незначителни събития са вдъхновявали имената на наши деца, затова смятам, че неговото е доста добро попадение.
	— Да, така е. Ами фамилията му?
	— Адамс. Още едно хубаво библейско име. И знаете ли, това ме подсеща нещо…
	— Ной Адамс — повтори сам на себе си Ари. — Дълго време ли се е задържал тук?
	— Имайте търпение, господин Малик, искам да проверя нещо.
	Госпожица Кент стана от бюрото си и тръгна към шкафа с папки. Извади една и я запреглежда. Накрая се обърна към него с развълнувано изражение на лице.
	— Божичко — възкликна.
	— Какво има?
	— Говорим за почетния член на управителния ни съвет, когото познавах като доктор Н. Адамс.
	— Познавала сте го?
	— Да. Беше невероятен човек. Направи толкова много за сиропиталището, неуморно набираше средства и се стремеше да подобрява условията за живот на децата. На около седемдесетгодишна възраст се пенсионира заради здравословни проблеми и почина няколко години по-късно. Беше същинско светило в учреждението ни.
	Ари бръкна в найлоновата си папка и извади плика, изпратен му от адвоката на Анахита.
	— Случайно да знаете точната дата на смъртта му?
	Госпожица Кент се върна при канцеларския шкаф и извади фотокопие на нечий некролог.
	— Заповядайте, беше публикуван в „Таймс“. Запазихме го, защото вътре се споменава, че е от състава ни.
	Ари прочете датата, на която беше починал Ной Адамс. После я сравни с тази, която Анахита бе написала преди десет години със слаба, треперлива ръка, точно преди и тя да си отиде от този свят.
	— Боже мой.
	Датите съвпадаха напълно.
	— Добре ли сте, господин Малик? Струвате ми се пребледнял.
	— Добре съм, простете.
	— Е, хубавото е, че благодарение на вестник „Таймс“ вече можете да научите повече за живота му. Колко странно — замисли се на глас госпожица Кент, вървейки към ксерокса с изрезката в ръка. — Знаех, че доктор Адамс е живял тук като дете, но досега не ми беше хрумвало да разследвам подробностите. Много го уважавах. Всички го уважавахме. Заповядайте. — Госпожица Кент му даде фотокопието на некролога.
	— Благодаря ви.
	Ари погледна черно-бялата снимка на чаровен възрастен мъж. Вече нямаше никакво съмнение, че вижда чертите на собствения си род. Опита да се отърси от обзелия го шемет и да се сети какво още можеше да попита госпожица Кент, за да запълни празнотите, които некрологът вероятно щеше да остави.
	— Добър човек ли беше?
	— О, да. Посещаваше децата веднъж седмично, всяка сряда, и винаги им носеше сладкиши. Пиеха чай заедно и той ги слушаше, господин Малик, вместо да им говори наставнически. А тъй като сме частна институция, не правителствена, доктор Адамс даваше всичко от себе си да набира средства и подобрява условията на живот в дома ни. Освен това спонсорираше и поощряваше по-умните деца да продължат образованието си в университет, както беше сторил самият той. Беше вдъхновение за тях.
	— Прабаба ми никога не повярва, че синът й е загинал, както й бяха съобщили. Случайно да знаете дали доктор Адамс е опитал да намери истинската си майка?
	— Нямам представа, господин Малик, а за жалост човекът, който навярно можеше да ви отговори — съпругата му, Саманта, също почина преди няколко години.
	— Имали ли са деца?
	— За съжаление, не. Доктор Адамс все повтаряше, че децата от дома са неговото семейство. В интерес на истината, когато жена му почина, установихме, че двамата са завещали всичко свое на сиропиталището. Именно тяхната помощ ни спаси в тежък момент, господин Малик.
	— Щастлив брак ли са имали?
	— Мисля, че са се оженили по любов и определено изглеждаха отдадени един на друг, когато ни посещаваха. В некролога ще намерите всички останали подробности.
	— Разбира се. Благодаря ви за помощта, госпожице Кент. Не искам да отнемам повече от времето ви.
	— Не се притеснявайте. Радвам се, че можах да ви окажа съдействие. Това е визитната ми картичка. Ако ви хрумнат други въпроси, не се колебайте да ми пишете.
	— Задължително. — Ари прибра картичката в портфейла си и стана. — Довиждане, госпожице Кент.
	След като и той самият направи дарение, Ари напусна сградата и излезе в ярката светлина на юлския следобед. От едната страна на сградата имаше детска площадка, където няколко малки дечица седяха в пясъчника с кофички и лопатки. Ари чу веселите им възгласи и плъзна поглед по старателно поддържаната градина наоколо и красиво боядисаните стени на стара къща.
	Това беше заветът на Мох, замисли се той. Седна на една слънчева пейка и зачете некролога. Анахита щеше да е толкова горда със сина си, който очевидно бе наследил медицинската дарба на майка си и филантропската природа на баща си.
C>
	Д-р Ной Адамс, бакалавър по медицина и хирургия (Оксън), Кралски колеж по акушерство и гинекология, удостоен с Орден на Британската империя

	24 февруари 2001 г.
	Изтъкнатият акушер доктор Ной Адамс израства в Дом за безпризорни деца „Рандал“ в Уолтамстоу, Източен Лондон. Независимо от трудното си детство, доктор Адамс печели стипендия за Оксфордския университет, където записва специалност медицина. Обучението му е прекъснато от Втората световна война, когато постъпва в медицинския корпус и служи във Франция, а по-късно и в Източна Африка. След войната се завръща в Оксфордския университет, за да завърши обучението си, и се оженва за Саманта Маршал, британска медицинска сестра, която среща по време на службата си във Франция. Доктор Адамс се преселва в Лондон и започва работа в болница „Сейнт Томас“, като междувременно полага необходимите приемни изпити за Кралския колеж по хирургия. Специалността му там е акушерство и в частност грижа за бременни жени. Доайен е в областта на прееклампсията, животозастрашаващо заболяване, често водещо до смъртта на майката и нероденото й дете. Доктор Адамс написва множество високоуважавани статии по темата и относно майчинското здраве като цяло. Членува в управителния съвет на дома за деца, в който самият той израства, и се бори неуморно за добруването на сирачетата в него. Впоследствие кралицата го удостоява с Орден на Британската империя заради благотворителното му дело и проучванията му в областта на акушеро-гинекологията. Доктор Адамс е надживян от съпругата си Саманта.
C$
	Ари осъзна, че плаче, чак когато видя размитите петна по печатната страница. Той избърса сълзите си и поседя под топлото слънце, загледан в безгрижните игри на децата.
	След известно време извади смъртния акт на Мох Чаван от найлоновата папка и го разкъса на парчета, които хвърли на вятъра.
	— Намерих го, Анахита — прошепна, вдигнал поглед към небесата.


>>	49

	— Казах ти, че възнамерявам да си почина, Виктор — повтори Ребека на агента си. — Не ме чакай поне шест месеца, дори година. — „Или пък никога“, добави наум.
	— Но Бекс! В момента си най-горещата новина. Разбирам, че ти трябва почивка, но може ли да се върнеш у дома и да я планираш за след година?
	— Не. Тръгвам още утре — заяви категорично Ребека.
	— Е, аз лично мисля, че постъпваш глупаво. Медиите ще решат, че бягаш, защото Джак е разбил сърцето ти и ще споделят гледището си с целия свят.
	— Нека. Знаеш ли какво, Виктор? Изобщо не ми пука.
	От другата страна на линията се спусна тишина.
	— Просто не те разбирам, Бекс. Толкова години работим заедно, планираме кариерата ти, подбираме правилните филми. Издигаме те на върха, и ти решаваш да се откажеш! Чакай малко, да не си бременна?
	— Не, Виктор, не съм бременна — отвърна уморено Ребека. — Както вече ти казах, просто ми трябва почивка.
	— Добре, къде отиваш?
	— Няма да ти кажа. Виждам, че не ме разбираш, но поне знай, че не си способен да ме разубедиш. Затова предлагам да приключим с този разговор. Ще съм ти благодарна, ако превеждаш парите в сметката ми през идните няколко месеца.
	— Да, и може да са последните ти приходи като актриса, ако наистина изпълниш каквото си намислила. И двамата знаем колко бързо спира да звъни телефонът и не щеш ли, се превръщаш във вчерашна новина.
	— Довиждане, Виктор, и ти благодаря за всичко.
	Ребека остави слушалката и се отпусна облекчено в леглото си. Може и да постъпваше глупаво, но за пръв път в живота си не изпитваше нужда да задоволява нечии чужди желания. Искаше да прекара известно време в опознаване на света и мястото й в него. Все пак не беше стока за широко потребление, а човешко същество. И ако кариерата й пострадаше, докато отсъстваше от някогашния си живот, значи така й е било писано.
	Както й беше казала Марион Деверо по време на снимките, именно себеопознаването и трупането на житейски опит щяха да подобрят истински актьорските й умения. Едва ли щеше да преживее нещо съществено в привилегирования си, възвишен свят, където се преобразяваше в измислени жени, чиито истории неизменно имаха щастлив завършек, и всички се отнасяха с нея като с принцеса. Плъзна поглед из хотелския си апартамент в „Клериджис“ и се усмихна иронично, съзнавайки, че нямаше да види подобно нещо на мястото, закъдето отпътуваше на сутринта.
	По-рано през деня беше оставила няколко съобщения на Ари с молба да й се обади, но засега не я беше потърсил. Мълчанието му я нараняваше повече, отколкото би си признала, но независимо от това дали той щеше да участва в бъдещите й планове, или не, нямаше намерение да ги променя. Беше крайно време да спечели малко уважение заради възгледите и интелекта си, а не само заради красотата си. Може би тогава щеше да изгради откровена, здрава връзка с друг човек.
	Затова, независимо дали Ари Малик щеше да отговори на съобщенията, утре сутрин Ребека се качваше на самолета за Индия.


	Ари се върна в хотела си, хапна набързо в ресторанта и се качи в стаята си. Метна се с дрехи върху леглото, изтощен от напрежението и емоциите около изминалите няколко дни. Събуди се в шест сутринта и осъзна, че трябва да потегли незабавно, ако иска да хване самолета. Нахвърля багажа си в пътническа чанта, освободи стаята и хвана такси за летището. Погледна мобилния си телефон, видя, че няма батерия и се нахока, задето снощи беше заспал, без да го зареди. Щеше му се поне да се сбогува с Ребека, да й напомни колко му се иска да я види отново, но при това положение щеше да го направи чак от дома си.
	Докато чакаше на опашката за първа класа, Ари се замисли какво го очакваше в родината му. И не остана доволен. Идеята за внушителния му, но бездушен апартамент и безкрайните дни в офиса не го мотивираше особено. Всъщност през последното денонощие му беше хрумнало да продаде бизнеса си и да сложи край на всичко. Искаше да се занимава с нещо смислено, като Анахита и доктор Адамс, а не само да се бъхти за финансовата си независимост.
	Можеше да отиде направо при майка си, да й разкаже какво бе научил в Англия и да поиска съвет от нея. Естествено, щеше да даде дневника на Доналд на Муна, баба си. Беше попитал госпожа Треватън дали може да го вземе назаем, за да й го покаже, и тя се беше съгласила.
	— Е, на господаря няма да му трябва през следващите няколко седмици — беше отвърнала горестно.
	Като получи бордовата си карта, Ари надникна към опашката за втора класа с мисълта, че усърдната работа поне му беше осигурила живот в известен лукс. В този момент мярна момиче с раница на гърба, облечено в тениска, отрязани дънки и джапанки. Тъмната й коса беше вързана на къса конска опашка и прибрана под шапка с козирка. По лицето й нямаше нито следа от грим. Стори му се смътно позната, но не успя да се сети откъде.
	Тъкмо щеше да извърне поглед, когато тихата песен, последно чута в Естбъри Хол, погали нежно ушите му. Вгледа се по-внимателно в момичето, което пристъпваше бавно към регистрационното гише.
	Закрачи колебливо към нея и на лицето му постепенно изплува усмивка — наистина беше тя. Пресегна се през бариерата, разделяща коридорите към първа и втора класа, и я потупа по рамото.
	Тя се обърна с учудено изражение.
	— Здрасти, какво правиш тук? — попита я Ари. — Едвам те познах с тъмна коса и шапка. И нека те уверя — усмихна се той, — че вече нямаш абсолютно нищо общо с Вайълет.
	— Така е — сви рамене тя. — Наскоро осъзнах, че всичко това беше просто магически трик. — После свъси вежди. — Не получи ли съобщенията ми?
	— Не, мобилният ми няма батерия. Но кажи сега, какво правиш тук? — повтори той.
	— Както виждаш, заминавам за Индия. — Тя му се ухили и двамата прихнаха в сподавен смях.
	— Във втора класа?
	— Аха — отвърна непоколебимо тя. — Искам да го направя както си му е редът.
	— Разбирам — кимна той, — но дали поне този път ще мога да те убедя да пътуваш с мен в първа? Не забравяй, че все пак съм индиец и ще е жалко, ако не ми позволиш през следващите девет часа да ти обясня къде какво трябва да видиш, за да намериш себе си.
	Тя се замисли за секунда-две, после отвърна:
	— Прав си.
	— Пък и може да те придружа. Да остана в ролята си на твой личен духовен водач и закрилник. Какво ще кажеш? Все пак Индия може да е много опасно място за сама дама.
	— Така ли? По-опасно от Естбъри Хол? — усмихна му се саркастично тя.
	— Като се замисля, едва ли. Е, Ребека, ще пътуваш ли с мен?
	Той й подаде ръка през бариерата и тя я пое. Останаха така за няколко секунди с усмивки на лица.
	— Да — отвърна накрая Ребека.
	— Дай да ти помогна тогава. — Той пусна ръката й, свали внимателно раницата от раменете й и я прехвърли през бариерата. — Сега е твой ред.
	Ребека се пъхна под преградата, която ги бе разделяла досега.
	— Здравей — каза Ари с широка усмивка.
	— Здрасти.
	После я прегърна силно.


>	Индия, 1957 г.
>	Анахита

>>	Епилог

	И така, историята ми достигна края си, дете мое. Остана само да ти разкажа какво ми се случи, когато се завърнах в Индия. _Махарани_ ме посрещна с отворени обятия, сякаш изобщо не си бях тръгвала. Намерих последния рубин, все още скътан под беседката в градината, и осъзнах, че под потъмнялата му, кална повърхност се криеше ключът към бъдещата ми свобода и независимост.
	Индира настояваше отчаяно да я придружа до двореца й и да поема някогашната си роля на нейна спътница, за да пътешестваме заедно до Европа и обратно, но аз отхвърлих предложението й.
	Защото, скъпи ми Мох, бях получила последен подарък от баща ти, преди да го загубя. Само небесата знаят как мъничката точица живот, вгнездила се в мен на последната ни нощ заедно, бе съумяла да надживее неволите покрай пленничеството ми, скръбта и последвалата ги болест, но резултатът беше налице. Като се върнах в Куч Бехар, старата ми приятелка Зина, лечителката, потвърди, че съм бременна в четвъртия месец.
	Този път не изпитах ужас, а само душевен покой. Макар и сърцето ми да се късаше от мъка по теб, безследно изчезналият ми или мъртъв син, ме топлеше чувството, че поне от пепелта на трагедията се надигаше нов живот.
	Скоро след пристигането ни Индира се върна в новия си дворец, при съпруга и детето си, но аз самата останах в Куч Бехар. Странно приспивно спокойствие се разливаше в тялото ми, докато наедрявах като развъдна кобила на морава с прясно окосено сено.
	Сестричката ти, Муна, се роди на пети юни 1923-а с помощта на Зина. И новата ми рожба се оказа също толкова спокойна и кротка, колкото появата й на този свят. Понякога, докато я кърмех през малките часове на нощта, свела поглед към личицето й, се питах дали е наследила дарбата ми. Но с годините установих, че не е. Въпреки това съм сигурна, че ще се прояви в някое от идните поколения — в нейните деца или в децата на децата й. И че ще я усетя мигновено.
	Когато Муна стана на пет годинки, реших, че най-сетне е дошло време да отделя внимание на собствения си живот, да последвам мечтите си и да се оттегля от защитното було на двореца.
	Благодарение на това че старшата сестра от Кралската болница ми изпрати цялата документация от медицинската ми работа през годините на Първата световна война, плюс благосклонна препоръка от нейно име, ми предложиха позиция в местната болница и започнах официалното си обучение за медицинска сестра. Е, да, винаги бях мечтала да стана доктор, но през 1928-а това беше голяма рядкост за жените в Индия.
	Въпреки това дадох всичко от себе си и възможностите ми нарастваха заедно с главоломните промени в родината ми. Станах ревностен поддръжник на Ганди, особено по отношение на женските права. Скъпи ми сине, няма да е пресилено, ако кажа, че започнах да си изграждам сериозна репутация.
	Сега, когато пиша тези редове, народът ни вече се радва на десетгодишна независимост от Великобритания. Още се борим да намерим истинската си идентичност, да повярваме в способността си сами да вземаме решения след дългите години на потисничество. Но вярвам от сърце, че ще успеем. В момента заедно с Индира и майка й работим по учредяването на първата женска болница. Благодарение на подкрепата от високо имаме възможност да се консултираме с някои от най-прочутите акушери в световен мащаб.
	Един от тях, доктор от Англия, ми оказва огромна помощ. Доктор Ной Адамс работи в женското отделение на болница „Сейнт Томас“, затова съдействието му в опитите ни да подобрим грижата за пациентките е безценно. Надявам се един ден, когато завършим болницата, да ни посети тук.
	Скъпи ми Мох, достигнах края на историята си. Ако си жив, както за миг не съм спирала да вярвам, ти желая щастие, спокойствие и удовлетвореност. Моля се един ден, макар и след края на жизнения ни път, да се срещнем отново.
	Дете мое, не забравяй, че винаги ще пазя място в сърцето си за теб.
	Твоя любяща майка,
@	Анахита


>	Благодарности

	Бих искала да благодаря на всичките ми издатели по цял свят, особено на Питър Борланд от „Атриа Букс“, който ми вдъхна увереността да се заема с такова мащабно начинание като „Среднощна роза“. Дано съм се справила. Специални благодарности за Катрин Ричардс от „Пан Макмилан“, която така старателно подготви ръкописа ми, на Джеръми Треватън, Алмут Андрейа и Георг Раушлайн, Джудит Кър, Джорид Матиъсън и Кнът Горвел, Фернандо и Мила Баракини, Аналиса Лотини и Донатела Минуто. Без приятелството, насърчението и подкрепата им книгите ми нямаше да достигнат читателите.
	Множество хора ми помогнаха с проучванията, включително Радж Чахал, доктор Прийма Виг, Рейчъл Джаспър от „Корам“, Лайн Прасад, Палави Нараян, Марк от „Ол Експъртс“, Радхика Артлото, Грег и персоналът му от хотел „Дхара Дхеви“, Чианг Май, задето не само ми предостави спокойствието, от което се нуждаех, за да напиша историята на Анахита, но и ми предаде кратък курс по аюрведична медицина.
	Признателна съм и на чудесната ми лична асистентка Оливия Райли (която твърди, че роднини не можели да работят успешно заедно?), на невероятните ми приятели и поддръжници Жаклин Хеслоп, Сюзън Бойд и Рита Калагейт, на майка ми Джанет и сестра ми Джорджия. И, разбира се, на съпруга ми Стивън и децата ми Хари, Изабела, Леонора и Кит. Благодарение на всички тях намирам смисъл в работата си.
	И накрая бих искала да благодаря на всичките ми прекрасни нови приятели и читатели, с които се срещнах по време на околосветските ми пътешествия и чиито ентусиазъм и подкрепа ме вдъхновяват да продължа творчеството си.
