P>
	Живот, живот! —
	на младото ми рамо
	ти сложи тежка, лицемерна длан. —
	Мечтаното е вече отмечтано,
	изпита — чашата, смехът — изсмян.

	О, колко тиня извора помътя! —
	и аз утеха по-добра не знам
	от тази — в тоя век на кръстопътя
	да бъдеш влюбен, горестен и сам…

	Към всичко рано станал безразличен,
	аз отминавам чужд и мълчалив…
	И всъщност аз не знам какво обичам —
	знам само, че не съм щастлив!

	Не искам нищо!… С никакви пътеки
	не диря през страданието брод —
	към слънцето, угаснало навеки,
	към скъпата безсмислица: живот!
P$
