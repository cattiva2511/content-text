P>
	Деца, не мога да рисувам.
	Умея само да римувам…
		С добра душа е Марияна —
		сърдечна, ласкава, засмяна…
	Отглежда у дома си Здравка
	вълшебно цвете — незабравка…
		Животните обича Мила.
		Дали ги е опитомила?…
	Навярно си мечтае Димка
	да види Рим, но не на снимка…
		Дали ще разбере Диана
		загадките на океана?…
	Изглежда смела Даниела,
	но май се плаши от петела…
		С идея чудна е Галина —
		да посади пари в градина…
	Понякога се пита Ива. —
	Кога денят с нощта се слива?…
		От малка си мечтае Катя
		да бъде волна и крилата…
	Небесна песен пее Мая.
	И тя пътува към безкрая…
		Мечтае смело Михаела
		да полети като орела…
	Понякога се губи Мира.
	И доста трудно се намира…


	Желае малката Виктория
	да знае нашата история…
		Лети в небето често Таня.
		И търси пътя към Мечтания…
	Желае да си има Стефка
	на ден по петдесетолевка…
		Обича да се кичи Дани
		с модерни дрехи и гердани…
	Цъфти в душата на Елена
	една мечта, от стих родена…
		Жадува чистота Елица —
		и пие изворна водица…
	От малка си мечтае Пенка
	да стане важна бизнесменка…
		Приятел щедър като Петьо
		се среща рядко под небето…
	Небелюбива е Милена —
	щастлива, светла, окрилена…
		Със слънчево лице е Лина —
		и свети в детската градина…
	Дано далеч да си, Мария,
	от злоба, болка, простотия!…
		При майката-природа, Рени,
		щастливи сме, добри, смирени…
	Бъди все светла, Красимира —
	че светлината не умира!…
P$
