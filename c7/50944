P>
	Под засмяно небе
	разцъфтяват полетата разпросторени,
	прегърнати от разсребрени реки.
	Край реките
	от радост димят просълзени
	росисти лъки.
	Върху синия люляков скут на градините
	славей в песен разказва свойто сърце.
	Огромни струи от пушек
		завода държат за комините,
	нагоре го дърпат с черни ръце.
	Като в графа голяма
	те неизменно всеки ден
	чертаят растящата диаграма
	на човешкия труд
		освободен!
	Напрегнали дъх в равнините,
		заводите,
			мините,
	с краката на укази, постановления
		днес
	кралимарковски скокове прави Родината,
	понесена
		като кон галопиращ,
		като весела вест.
	Стръмен е още нашият български път
	и много дни още не ще ни е леко,
	защото е още далече върхът,
	все още е много далеко!
	Над него рано-ранила
	в небесните лазури,
	с усмивка ясна и мила —
	зората бере божури
	и сплита венец грамаден,
	че майски празник пристигна,
	израсна вече естрада —
	площадът глава повдигна.
	Вярата нека сърцата ни пак
		охрабрява
	на големия ден
		към победния кръстопът!
	По дяволите — празните думи;
		лесната слава!
	Сит е на думи светът!
	Все така, хора — на път!…
	Нататък!
		Нагоре!
			Напред!
				И докрай!
	Ехе-е-ей!
	Близо е вече върхът! —
	Здравей, наша пролет!
	Здравей, Трудов май!
P$
