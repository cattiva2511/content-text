P>
	Уви, не съм съвсем добър
	в говоренето — „бър-бър-бър!“…

	А ти умееш ли добре
	да се учудваш: „Бре-бре-бре!“

	Децата ги възнаградиха!
	И те щастливо викат: „Иха!“

	Ох, стаята е пълна с прах!
	И мама недоволства: „Ах!“

	Ако работя без успех,
	нерадостно въздъхвам: „Ех!“

	Главата му е малко куха,
	ала все пак се радва: „Уха!“

	Не чува ясно, за беда!
	И затова все пита: „А?“

	Щом можеш да броиш до сто,
	с възхита ще възкликна: „О!“

	Стоиш отлично с тази дреха!
	И огледалото ти шепне: „Еха!“

	Когато видиш полицай,
	навярно ще си кажеш: „Ай“!

	Дори да срещнеш някой змей,
	недей да му подвикваш: „Ей!“

	Щом чуеш ти, че нещо хлопа,
	размърдай си главата: „Опа!“

	Като направи тя беля,
	така се удивлява: „Я!“

	Харесва ли ти този стих?
	Е, може да възкликнеш: „Их!“…

@@	юни-юли 2018 г.
P$
