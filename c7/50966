P>
D>
	На Владимир
D$

	Гори душата ми напразна жажда
	и моят зов остава все нечут. —
	На дните залъкът не се услажда
	без нежна ласка и без топъл скут.

	За мен не зреят плодовете румени,
	тъй рано всеки цвят е осланен…
	И няма думи, шепнешком издумани
	и няма никъде приют за мен

	Студена, непозната, мълчалива —
	една ръка ограби моя ден…
	Останал само с чашата горчива —
	тъжи животът ми озлочестен…

	За мене в люта жал се просълзиха
	и камъни, и вейки, и треви…
	Но вечерта не идва с обич тиха
	и утрото утеха не мълви…

	Чие сърце за мене замилява?
	Чие сърце сега боли за мен?
	Прокуденик прокуден във забрава —
	о, колко съм злочест и уморен!

	Кажи, немилостива и жестока,
	кажи защо ти, майко, ме роди?
	За моя земен дял и жал дълбока
	завинаги проклета триж бъди!
P$
