P>
	Дърветата край мене зашумяват,
	внезапен вятър клоните люлей…
	В небето облаци се накълбяват —
	и огъня ни лагерен гасней…

	Гората дъха стонове тъжовни,
	гората в плач бучи, ръмжи, пращи…
	Жълт пламък реже облаци оловни,
	в небето смръщено глух гръм трещи.

	Последната главня горчив дим вдига,
	последната главня пред мене грей…
	Една искрица в тъмнината мига
	и едър дъжд започва да се лей…

	Последната надежда в мен изгасва,
	изгасва като сетнята главня…
	Писмо пак нямах — мъката нараства…
	Забрави ме ти, миличка жена!
P$
