P>
	В такава утрин искам двама
	в полята росни да вървим
	сами в покой невъзмутим,
	където никого да няма.

	В очите ти добри, смирени
	да се оглеждат небеса,
	да вплитам в твоята коса
	радики, макове червени.

	С ръка обгърнал твойто рамо,
	да ти разказвам за скръбта,
	родена в мен от обичта,
	от обичта към тебе само.

	О, тая мъка с неизбежност
	в гърдите ми тежи, расте…
	И нося в тях към теб, дете
	и обич, и сурова нежност!
P$
