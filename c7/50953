P>
D>
	На Величко — приятеля и човека!
D$

	Натежал е на дните простора,
	накипял от безпътни мъгли…
	И сърцето, преляло от горест,
	ме боли, ме боли, ме боли…

	Кой ще чуе? Защо да говоря?
	За вас чужда е мойта тъга…
	Но ще чакам врата да отворят…
	Докога… Докога… Докога?…

	Като друмник бездомен в умора
	спирам тук, път изходил голям…
	Отворете ми, милички хора!
	Аз съм сам!… Аз съм сам!… Аз съм сам!

	Нямам нищичко. Само неволя!
	Но аз няма да ви огорча…
	Кротко в ъгъла седнал на стола
	ще мълча… ще мълча, ще мълча!

	Всеки път има край и начало,
	дъжд заплиска ли — ще превали.
	А сърцето, от мъка преляло,
	няма никога да отболи…
P$
