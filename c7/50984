P>
	В гърдите на дните
			напрегнат и буден —
	ехти на сърцата ни
			барабанният бой.
	По нашия път многолюден и труден
	спирка не знаем,
	не знаем покой!
	Ний раждаме волност, но не сме птици
	да можем безгрижно сега да летим.
	На цяла епоха
	ний сме длъжници
	и в нейната бойна тревога горим!
	С трикратен скок
	по главното направление —
	от мини,
	заводи,
	поля
	и гори, —
	през пет години
			напред в настъпление
	ще прелетим
		само за три!
	Това е на нашето време повелята!
	Високо фонтанът на вярата бий.
	На третата петилетка от скелята
	в комунизма направо
			ще крачнем ний!
	Да поживеем и в него
			като новодомци —
	така сме решили,
	такъв е нашия план!
	И ще завиждате вие, потомци,
	за пътя завиден,
		от нас извървян!
	Вий, които
	след нас пристигате
	и ще получите
		завоювана вис,
	вий ще знайте само от книгите
	на дните ни
			бойната летопис!
	История жива на смели сражения,
	желязо и въглища,
	хляб и бетон…
	История за похода на едно поколение,
	атакувало
		най-високия склон!
	Напразно от Запад
	небето над пътя ни светка!
	Пред нищо не спират,
	вървят без „отбой“
	бойците на третата петилетка —
	ветерани от славния бой!
P$
