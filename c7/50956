P>
	Когато вече някой ден
	решиш към нов бряг да отплуваш;
	недей си взема сбогом с мен —
	отплувай, без да се сбогуваш.

	Върви, обичана жена,
	понесена вовек в сърцето —
	Луната ще е пак луна
	и пак небе ще е небето.

	В любов недей ми се кълна!
	Защо е нужно да се лъжем?
	Ти нямаш никаква вина
	в това, че ще остана тъжен.

	Еднъж ли горест съм познал?
	Еднъж ли съм се огорчавал?
	При мене който не е спрял,
	не ме е само той ранявал.

	Ти моята любов прости!
	Сърцето ти не ми е длъжно…
	Какво е скръб не знаеш ти,
	не знаеш ти какво е тъжно…

	За сбогом няколко слова
	да каже всяка друга може.
	Но ти не би могла това,
	ти кръст не можеш лесно сложи.

	Ах, ти си толкова добра!…
	И в свойта нова безнадеждност
	без думи аз ще разбера
	за отзвучалата ти нежност…

	Затуй когато някой ден
	си тръгнеш и не затъгуваш,
	недей си взема сбогом с мен,
	иди си, без да се сбогуваш.
P$
