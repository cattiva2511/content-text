P>
	Деца от пъстроцветната планета
	направили любителска анкета
	с въпрос — „Кое за вас е най-доброто?“…

	Отвърнал мелничарят: „О, брашното“…
	Хлебарят отговорил: „Хлябът“.
	Засмял се дядо: „Мойта баба“…
	„Това е къщата“ — рекъл зидарят.
	„А, царството е“ — отговорил царят.
	Учителката казала: „Учението“.
	Реката пък отвърнала: „Течението“.
	„Разумното“ — бил отговорът на мъдреца.
	„О, чуждото!“ — усмихнал се крадецът.
	Петелът отговорил: „Зрънцето“.
	Отвърнала земята: „Слънцето“.
	Помислил ученият: „Знанието“.
	А лекарят отвърнал: „Здравето“.
	„Лекарството е“ — казал аптекарят.
	„Говедата“ — отвърнал говедарят.
	Танцьорът се засмял: „Хорото“.
	Злодеят отговорил: „Злото!“…

	А според вас, деца,
		кое е най-доброто?…
P$
