P>
D>
	На Тебе
D$

	… Черни кръстчета над мене запокитени —
	лястовичките се стрелкат и кръжат…
	Ах, ще обеднеят неусетно дните ни —
	скоро лястовичките ще отлетят…

	Свидна моя! — и мечтана, и тъгувана —
	утре с тях ще отлетя и аз на юг!
	Сбогом, ненагледна! Сбогом, немилувана! —
	с белите пътеки ти оставаш тук…

	Всички лястовички, обич непогалена,
	пак ще се завърнат, пак ще долетят…
	Само аз при тебе, жалбо непрежалена,
	няма да се върна никога назад!…

	… Черни кръстчета край мене запокитени
	лястовички над площадката кръжат…
	Наближи часът прощален за отлитане —
	моите очи те гледат… и тъжат…
P$
