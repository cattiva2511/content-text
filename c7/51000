P>
	__1.__ Някога, в далечни времена,
	нямало е цифри и числа,

	Хората били по-прости,
	земни, бедни, безвъпросни…

	Появил се Умният човек.
	Той вървял по път нелек.

	Бил ударен тежко от елен.
	Легнал на поляната, ранен.

	И си казал: „Аз съм сам, един.
	Мъчно е сами да се спасим!…“

	Драснал с пръст една черта
	върху влажната земя…

	И на земното кълбо
	се родила цифрата ЕДНО.

	__2.__ Друг човек дошъл и спрял,
	щом ранения видял.

	Той погледнал към земята
	и черта поставил до чертата.

	Казал: „Аз и ти сме двама!
	Раната не е голяма.

	Имам две ръце. Полека
	ще те пренеса, Човеко…“

	Под безкрайното небе
	се родила цифра ДВЕ…

	__3.__ А жена добра и хубава
	Умния човек лекувала.

	Щом зараснала му раната,
	той се върнал на поляната.

	И до втората чертичка
	е поставил пак едничка…

	Казал: „Третата черта
	е за светлата добра Жена.

	Ражда тя живот, нали?“…
	И се появила цифра ТРИ…

	__4.__ Кученце дошло самичко,
	драснало с краче чертичка

	точно до чертите три,
	„Хей, не ме забравяй ти!

	Ще ти бъда благодарно.
	Ще ти служа честно, вярно…“

	А човекът му подал храна:
	„Кученце, за теб е тя.“

	И в очите им искри засветили. —
	Ето я и цифра ЧЕТИРИ…

	__5.__ Ожаднял Човекът скоро,
	изкачил се по-нагоре.

	И видял съвсем наблизо
	да тече вода от извор.

	Чул водата да му шепне:
	„Протегни към мене шепи!

	И напий се до насита.
	Доста скиташ из горите.

	Щом си жаден, пак ела
	ти при бистрата вода!

	До четирите черти
	и за мен една сложи!“

	Той поставил пак черта.
	И погледнал своята ръка.

	„Колкото са чудните черти,
	толкова са пръстите, нали?

	Всичко тук си има ред…“
	Появила се и цифра ПЕТ…

	__6.__ Чудно птиче долетяло,
	песен хубава запяло.

	Чул човекът песента,
	засвирукал си с уста.

	И добавил пак чертичка.
	„Тя за теб е, мила птичка…

	Колко светъл ден е днес!“
	Станали чертите ШЕСТ…

	__7.__ А Човекът огладнял,
	на дървото плод видял.

	И посегнал към плода, но ето —
	проговорило дръвчето:

	„0, сега за мен се сети!
	Аз ти давам плодовете.

	Благодарен ми бъди!
	И за мен черта сложи!“…

	Ето — в този ден вълшебен
	се родила цифра СЕДЕМ…

	__8.__ Щом човекът плод изял,
	на поляната цветя видял.

	„Колко благо те ухаят!
	И ме карат да мечтая…“

	Проговорили цветята:
	„Хубав ли е ароматът?

	Ще добавиш ли черта
	за прекрасните цветя?

	Ние красотата носим…“
	Станали чертите ОСЕМ…

	__9.__ Там — над планината слязло, —
	Слънцето с тъга залязвало.

	И Човекът се досетил:
	„Слънцето ако не свети,

	няма плодове да зреят,
	няма птиците да пеят…

	Няма да ни има тук,
	на Земята ще е мрак и студ.

	Слънце, ти не ни забравяй
	и с усмивка ни огрявай!“

	Слънце над планински хребет —
	ето я и цифра ДЕВЕТ…

	__10.__ След деветата черта
	е дошла и вечерта.

	Появила се Луната,
	поздравила тя Земята.

	Ето — лунните сестрици —
	светлооките звездици…

	„Колко много са нещата
	на небето, на Земята!…

	Само девет са чертите.
	А безбройни са звездите…“

	И Луната го дочула, —
	„Напиши, човече, «нула»!

	Тя ще ти е цифра тайна —
	символична и безкрайна…

	Ти до деветте черти
	кръгче с пръста опиши!…

	И добрувай на Земята —
	със жената и с децата!“…

	В тази будна вечер лунна
	се родила цифра НУЛА…

	* * *

	И така, във времена незнайни,
	се родили цифрите сияйни…

	А след цифрите дошли числата…
	Хората започнали да смятат…

	Радвали се те като деца.
	И открили нови чудеса…
P$
