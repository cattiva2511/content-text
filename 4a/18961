P>
	Коя ле безсмъртна
	Венец заслужава?
	Няма да споря,
	Но аз го отреждам
	На вечно подвижната,
	Винаги новата,
	Чудната щерка не Юпитер,
	Свидното негово чедо —
	Фантазия!

	Защото на нея
	Той позволи
	Всички прищевки,
	Които по право
	За себе си пази;
	И сам весели се
	С безумката.

	Тя може, обкичена с рози,
	Яхнала лилиев стрък,
	Да броди из китни доли`ни,
	Летните птици да води
	И с пчелно хоботче
	Лека и вкусна роса
	От цветните чашки да пие.

	Също тя може
	С развени къдрици
	И поглед навъсен
	Сред вихри да стене
	Край стръмни чукари
	И в хиляди багри
	На утро и вечер,
	Неспир променлива
	Като лунния лик,
	Да блясва пред смъртните.

	Нека тук всички
	Възхвалим бащата,
	Великия старец,
	Задето тъй дивна,
	Невехнещо-млада съпруга
	На смъртните хора
	Склони да даде!

	Защото единствено нас
	Той обручи със нея
	В небесен съюз
	И повели й
	В радост и скърби
	Вярна съпруга да бъде,
	Да не ни изоставя!

	Всичките други
	Злочести създания
	На многодетната
	Майка Земя
	Едвам поминуват
	В тъмни наслади
	И лихи страдания
	На мимолетния
	Скуден живот,
	Превити в ярема
	На вечната Нужда.

	Обаче на нас
	Той отстъпи, ликувайте!,
	Своята палава,
	Галена щерка.
	Срещнете я с ласки
	Като любима!
	Отдайте й почит
	На мила стопанка!

	И нека свекървата —
	Старата Мъдрост —
	Душицата нежна
	Не хока!

	Също познавам сестра й,
	По-зрялата, по-разсъдливата:
	Кротката моя другарка.
	О, нека, додето угасне
	В очите ми зракът,
	Тя не отвръща от мене лика си,
	Достойната моя водителка
	И вечна утеха — Надеждата!

@@	1780
P$
