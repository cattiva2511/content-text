P>
	Отдих, дори и за най-посветения,
	не ни е отсъден; от вече завършени
	образи духът ненадейно се хвърля
	към чакащи още да бъдат завършени; едва океаните
	имат присъствие във вечността. Най-неуморното тук
	е падението. От обиграното чувство излязло,
	то се надвесва над доловеното, и по-дълбоко.

	За теб, величавия, заклинател на духове, настойчивият
	образ беше самият живот; когато му даваше израз,
	стихът се затваряше като съдба; та даже в най-лекия
	смъртта се таеше, и ти пристъпяше в нея; обаче
	богът-водач отвъд те извеждаше.

	О, ти странстващ, най-странстващ дух! Как всички
	живеят в топлината на твоята поема, уютно; и дълго
	остават пленени в сравнения, леко общуващи. Само ти
	отминаваш като луната. А долу се озарява и пак затъмнява
	твоят нощен, свято потръпващ пейзаж,
	който ти чувстваш все на раздяла. Никой
	не го е представял по-извисено, не го е възвръщал на Цялото
	по-крепък, по-невредим. Така също
	през вече безчетни години ти играеше свято
	с безкрайното щастие, сякаш не беше в сърцето ти,
	сякаш никой не го притежаваше, а беше разпръснато в нежната
	земна трева, изоставено от божествени рожби.
	Ах, за което небесните жадни са, ти го изграждаш, без друго да искаш,
	камък по камък: и то устоя. Но дори и да рухне,
	то не би те смутило.

	Защо, щом е имало този безсмъртен, все още сме
	недоверчиви към Земното? Вместо от тленното
	чувствата да се научат сериозно какво
	да обичат, утре в пространството?

@@	1914
P$
