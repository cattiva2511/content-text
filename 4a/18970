P>
	„Трябва ли — питаш — да вярвам в словото на мъдреците,
		Щом тълпата новаци тъй сигурно, вещо зове?
	Може ли истински мир да намеря в науката само,
		Метод да стане опора на правдата и радостта?
	Трябва ли в порива, тихо нашепващ ми, да се съмнявам
		Или в закона, изписан в гръдта ми, Природо, от теб,
	Докато Вечната книга печата си школски наложи
		И с предписания строги скове крилатия дух?
	Отговори ми — нали си прониквал в същата бездна
		И си се върнал от този мухлясал гроб невредим,
	Знаеш какво съдържа ковчегът на тъмните думи,
		Дали за живите има утеха при мумиите там,
	Да го измина ли, нощния път? Боя се — признавам!
		Но го желая, ако извежда към истина той.“
	Ах, приятелю, Златния век ти познаваш, поети
		Много легенди за него са пели с наивност и плам,
	Оня век, в който святост изпълвала още живота,
		Девствено и непорочно чувството още било,
	А пък законът велик, който в небето владее
		Хода на Слънцето, буди в яйцето зародиша скрит —
	Същият таен закон на всяка необходимост
		Движел и волните, мощни вълни в човешката гръд,
	Разумът, без да се лута, сякаш стрелка на часовник
		Само правдивото сочел, към вечността устремен.
	Нямало този дележ на невежи и посветени,
		Никой не дирел при мъртвите жизненост, сила и страст;
	Всяко сърце еднакво разбирало вечната норма,
		Животворящият извор за всички еднакво бил скрит,
	Ала щастливият век е отминал! Дръзко безчинство
		Днес е смутило онзи божествен, природен покой.
	Стъпкано, чувството глас не е вече на боговете
		И занемява оракулът в опозорената гръд.
	Само в най-скритото Аз още духът го долавя,
		Святият смисъл търси подслон в мистичния слог.
	Тук, в тази бездна, зове го чистосърдечният учен
		И поругана, Природата връща му пак мъдростта.
	Тебе, щастливецо, ангел-пазител не е изоставял,
		Ти не си губил шепота любещ на своя инстинкт,
	Взорът ти бистър вярната истина още съглежда,
		Нейният зов още ясно звучи в детинската гръд,
	В твоята ведра душа мълчи на съмнения бунтът
		И ще немее, сам знаеш, навеки, както до днес,
	Никога съдник за спора на чувствата няма да дириш,
		Ясният разум не ще се помъти от злото сърце —
	О, ти живееш с прекрасната своя невинност, не може
		Нищо науката да ти даде. Ще се учи от теб!
	Онзи закон, който с жезъл от мед непокорния води,
		Теб не засяга. Което ти вършиш, което цениш,
	То е закон — за потомците става върховна повеля:
		Щом с озарена десница или със свещена уста
	Нещо твориш, то ще затрогва пленения разум;
		Ти единствен не виждаш бога, гръдта ти превзел,
	Нито всевластния знак, пред който всички се кланят —
		Просто и тихо ти крачиш през покорения свят.

@@	1795
P$
