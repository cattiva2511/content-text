P>
	Един прекрасен замък в старинни времена
	Властта си разпростирал над цялата страна;
	Ухаещи градини обгръщали го с цвят,
	Сред тях фонтани бистри в дъга росели хлад.

	Живял там крал преситен от слава и разкош,
	Седял на трона бледен, по-мрачен и от нощ;
	Кроял дела ужасни, в очите яд таял,
	Бичувал с думи гневни, перото в кръв топял.

	Веднъж певци поели към дивния палат —
	Момче с къдрици златни и старец белобрад;
	Старикът стискал арфа и яздел с горд стоеж
	Край него бодро крачел цъфтящият младеж.

	Старикът благ му казал: „Готви се, сине мой!
	За най-умилни песни душата си настрой!
	Да пламнат скръб и радост по твоето лице,
	Че трябва да затрогнем днес кралското сърце.“

	И ето, те застават в блестящия чертог,
	Кралицата и кралят седят на трон висок,
	Той — северно сияние, вещаещо злина,
	Тя — прелестна и нежна, изгряваща луна.

	Старикът пръв изтръгва от арфата си звук,
	Нараства той, изпълва слуха на всички тук;
	Гласът момчешки литва към светлия простор,
	А старческият тътне като подземен хор.

	Запяват те за младост, за обич, за копнеж,
	За свобода и гордост, за вярност и стремеж;
	Възпяват всичко сладко, вълнуващо кръвта,
	Възпяват всичко светло, надигащо гръдта.

	Стълпените придворни забравят своя смях,
	Суровите войници чела навеждат в страх;
	Кралицата немее от жал и красота
	И хвърля на певците в миг розата си тя.

	„Народа прелъстихте, жена ми ли сега?“ —
	Извиква злобно кралят с трепереща снага,
	Гърдите на момчето пронизва с меча сам
	И вместо дивни песни, избликва кръв оттам.

	И сякаш буря пръсва в миг гостите безчет.
	В ръцете на старика младежът хъхри блед;
	Той с плаща го загръща, изнася го навън,
	За коня го привързва и тръгва като в сън.

	При портите високи се спира сред нощта
	И сваля свойта арфа — най-звънката в света,
	В колоната я хрясва сам старият певец
	И виква тъй, че гръмва из целия дворец:

	„Проклет бъди, палате! Чуй, вече нивга в теб
	Да не отеква песен, а само шум нелеп,
	Да слушаш плач и вопли, да пъшкаш в робски страх,
	Дордето дух-мъстител не те превърне в прах!

	Горко на вас, градини, сред майския ветрец!
	Показвам ви лицето на този свят мъртвец,
	За да изсъхнат тука поток и храсталак,
	Да станете пустиня, безплоден камънак!

	Проклет бъди, злодейо! Погубваш ти певци!
	Да се стремиш напразно към слава и венци!
	Да се стопи в безкрая като предсмъртен стон
	Зловещото ти име ведно със твоя трон!“

	Тъй старецът извикал и в мрака чул го Бог —
	Днес срутен до основи е гордият чертог;
	Една колона само напомня за разкош,
	Но пукната е вече, ще рухне тя за нощ.

	Уханните градини са жалки съсипни,
	Дърво не хвърля сянка, поток не ромони.
	А краля не прославят с прочутите крале.
	Забравен е навеки! Певецът го прокле.

@@	1814
P$
