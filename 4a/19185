P>
	Прегръдките ти като буря
	Ни люшкат над световни бездни,
	Прегръдките ти като див уханен дъжд
	Поят кръвта с мечта и лудост.
	Но после идва ден. Натегнали от нощ, очите се разтварят,
	Сломен от златно разорение и смърт,
	През реки от тъмна кръв, подобно отлив, шумно се завръщам,
	Чувствам пронизително злочестие,
	Долавям ударите на сърцето ти как тупат върху моето сърце
	И все пак знам: че си съвсем недостижима и далечна.
	Чувствам: че над пламъците на насладата, която разразихме,
	Повява скръб,
	До вас по-близо! Небеса, които от безмълвното ми
	Всекидневно упование изтръгват твоя лик,
	Чуждеещ, в него ти се скриваш, в него твойта пламенност,
	Напяваща любовни шепотни литания, ще коленичи,
	Сърдечна кръв, която капе, разпилени думи,
	Поглаждане на парещо чело, събрани пръсти,
	Нежно разтопени погледи, които никога не съм познавал —
	Безкрайност се простира като тайнствено
	Дълбока, тънеща сред здрач земя,
	Градини, сраснали се, цъфнали в светлика на деня,
	Обграждат твоята душа —
	Зная: че ти трябва да преминеш
	През стотици мостове, през дълги заградени пътища,
	Назад,
	Обратно в твоята момичешка земя,
	Че трябва да ми подадеш ръка
	И цялото безмерно разстояние
	Да пребродиш с мен,
	Догдето спомени, наслади и страдания те изоставят,
	И сред утринно раззеленените бразди
	Застанем пред дола на новото начало…
	Но ти отвръщаш поглед. Сепваш се и тръпнеш.
	Усмихваш се. И твойте устни,
	Крила на диви лебеди, се спускат към устата ми,
	Като че искат да не се събудят
	От пиянство до несвяст.

@@	1914
P$
