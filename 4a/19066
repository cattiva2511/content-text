P>
	Китаро, как висиш печално!
	Ах, струните ти не звънтят
	И скъсани отдавна, жално
	В зефира вечерен трептят.

	Мълчиш! Скръбта и теб целуна;
	Звукът ти сладък не ехти,
	Откакто всяка ведра струна
	Се скъса в моите гърди.

	Приятелят ми в цвят и сила
	Пое с вълните на смъртта;
	И пламенната моя мила
	Лежи студена под пръстта.

	Днес нови струни ще обтегна
	На тебе, лиро, в тебе, гръд,
	Та спомените да досегна,
	Да звъннат горестта, смехът.

	Ще идем в тъмната дъбрава,
	Там дните пазят своя лик;
	Ще вдигнем песните тогава
	От гробовете им за миг.

	Те с хора си ще ни обгърнат,
	Екът им ще ни разтуши;
	От тъмните вълни ще върнат
	Обратно свидните души.

	Звънтиш! И с порив плах полита
	От дланите ми пак звукът;
	В степта тъй птичка упорита
	Догонва ятото на път.

	ПАК господар съм на сърцето!
	Ах, гръмва бурният акорд!
	Изплуват духовете, ето —
	Покачват се на моя борд.

	Приятелю, тъй прям и верен,
	Пак виждам твоите черти,
	Пак чувам глас добронамерен…
	Момиче дивно, где си ти?

	Уви! Лъстят ме мрачни сили!
	Приятел? Русото дете?
	Мъглата скрива мойте мили,
	А вятър тръните мете!

@@	1832
P$
