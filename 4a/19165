P>
	Някои действително загиват долу,
	Дето тежките весла водата бият.
	Други при кормилото живеят горе,
	Виждат птичи полет, звездните простори.

	Някои остават вечно с болни стави
	Покрай корените на живота смътен,
	Други имат тронове, за тях стъкмени,
	При сибилите, великите царици,
	Там присядат волно, сякаш са в дома си,
	С леки размишления и леки длани.

	Ала сянка от единия живот
	Пада върху другия живот безшумно,
	Лекотата свързана е с тежестта,
	Както всичко с въздуха и със земята:

	Немощта на днес забравени народи
	Тайно тегне върху моите клепачи,
	Как да скрия от смутената душа
	Тихата погибел на звезди далечни.

	Много участи край моята изникват,
	Безразборно си играе с тях животът,
	Моят дял е нещо повече от дните
	С краткотраен пламък или крехка лира.

@@	1895
P$
