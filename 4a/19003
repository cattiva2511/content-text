P>
#	VII. Химн

	Малцина познават
	Тайнството на любовта,
	Незаситеност сещат
	И нескончаема жажда.
	Небесният смисъл
	На вечната Тайна вечеря остава
	За сетивата ни тленни загадка;
	Но който вече е всмукал
	От пламенни, любещи устни
	Дъха на живота,
	Комуто свещеният огън
	Стопил е сърцето в трептящи вълни,
	Комуто очите веднъж са разкрити
	И той е измерил глъбта непристъпна
	На Небесата,
	Той ще се храни от тялото
	И ще поема кръвта
	Навеки.
	Та кой е разгатнал високия смисъл
	На тленното тяло?
	Кой може да каже,
	Че проумява кръвта?
	Всичко е тяло,
	ЕДИНСТВЕНО тяло,
	В небесната кръв
	Плава блажената двойка. —
		О! Как морето световно
	Вече е поруменяло,
	В ухаеща плът
	Набъбва скалата!
	Никога няма да спре тази сладка вечеря,
	Любовта няма никога да се засити.
	Несъкровено, несъщностно
	Тя може да има любимия.
	От все по-изнежени устни
	Преобразена става насладата
	По-съкровена, по-близка.
	По-жарко блаженство
	Разтърсва душата.
	По-жадно, по-алчно
	Става сърцето:
	Така и пребъдва насладата на любовта
	От вечност към вечност.
	Щом разсъдливите
	Вече веднъж са опитали,
	Всичко оставят
	И сядат при нас
	Край трапезата на въжделението,
	Никога празна не ще я намерят.
	Ще опознаят безкрайната
	Щедрост на любовта,
	И ще възхвалят храната
	От тяло и кръв.

@@	1799
P$
