P>
	Слава на тебе, че пак засияваш, сине небесен!
		Слава на дивния лъч
	В твойта усмивка, той всичко приветства, всичко обайва!
		Тъжно, в боязън и мрак
	Тънеше скрито творението: ах, красотата бе мъртва
		Дълго пред жадния взор.
	Ала от нежното розово лоно на облака рано
		С обич ти вдигна глава
	И ни разбуди в зарята на утрото; тя приветливо
		Своя пожар разгоря
	Над върховете и възвести ни твойта поява.
		Бързо започна нощта
	Да се оттегля в безбрежността на планините.
		После изплува и ти,
	Прелестно Слънце, стопиха се сивите страшни грамади!
		И като влюбени, ах,
	Дълго разделяни, гледа Небето с копнеж към Земята,
		Нежно пък смее се тя;
	Облаци на хоризонта сините хълми целуват;
		Въздухът чист е и лек;
	Всички ливади се къпят в блясъка мил на лика ти,
		С радостни трели ехти
	Хорът на птиците от позлатения злак на горите,
		Песни летят на възбог;
	Всяко създание опиянено ликува в блаженство:
		Весел е целият свят!
	Всичко това дължим, о, Слънце, на твоята обич.
		Отче небесен, прости,
	О, прости ми, че падам ничком и вместо тебе
		Боготворя твоя син!
	Ала ето че тръгва той с оня пурпурен облак,
		Литва над всички царства,
	Над необятните водни простори, пламти над Всемира:
		Долу превръщат се в прах
	Кралските тронове, сякаш в плесен искрят градовете;
		Ах! И самата Земя
	Става гроб. Ала Слънцето от висините се смее
		Ведро към времето-смърт
	И постига великата цел: сферите стопля.
		О, прекрасният лик,
	Пример за доблест, с дружески поглед нека огрява
		Дълго нашия дом,
	Докато в грохота на Вечността потънат звездите
		И ти самото заспиш!

@@	1781
P$
