P>
	Често се чудех на тебе, стоях на открития вчера прозорец,
	стоях и пак ти се чудех. Все още новият град
	изглежда ми бе забранен, а пейзажът, неукротен,
	в мрака изчезваше, сякаш ме нямаше. Никакъв близък предмет
	не си даваше труд да ми стане понятен. Покрай фенера
	нагоре се виеше уличка: виждах, че ми е чужда.
	Отсреща — някаква стая, достъпна, озарена от лампа —,
	вече участвах; те го усетиха, спуснаха щори.
	Стоях. И тогава проплака дете. Знаех майките
	някъде там из къщите какво причиняват — познавах
	в същото време на всеки плач неутешимата първопричина.
	Или запяваше някакъв глас и изтръгваше далечен отломък
	от моето очакване, или долу покашляше старец,
	изпълнен с упрек, сякаш снагата му имаше право да бъде
	по-сприхава срещу по-нежния свят. После удари някакъв час —,
	но заброих твърде късно и той се отрони край мене. —
	Като момче, чужденец, когато най-сетне са го допуснали,
	но топката все не улавя и не умее нито една от
	игрите, които другите толкова леко помежду си споделят,
	стои там и гледа встрани, — сега накъде?: аз стоях, и внезапно
	разбрах, че ТИ общуваш с мене, играеш си, зряла
	нощ, и ти се чудех. Където църковните кули
	се мръщеха, където ме заобикаляше град
	с предотвратима съдба и неразличимите хълмове
	лежаха насреща ми, а в близост наоколо
	жадната чуждост обграждаше случайното пламване
	на моите чувства —: сега, Висина,
	за тебе не беше позор, че ме познаваш. Твоето дихание
	струеше над мен. Твоята белязана от далечна сериозност
	усмивка проникна в мен.

@@	1914
P$
