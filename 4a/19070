P>
	Вечерта се върнах тъжен
	В мрачната си пуста стая,
	Но вратата щом разтворих,
	Светлината ме замая.

	Там един добър приятел
	С любещ взор откри пролука,
	Лъч на радостта да хвърли
	Посред самота и скука.

	Зърнах бюста на човека,
	Който ми дари сърцето,
	По-кораво от скалите,
	По-дълбоко от морето.

	Воят на алпийски бури,
	Щормът див над океана
	И сърцето на Бетховен —
	Звук свещен сред урагана,

	Те разбуждат в мене смелост
	За съдбата да нехая
	И с усмивка все да гледам
	Как гори дървото в рая.

	Боря се, но без омраза,
	Любя с жар, но съм безсловен,
	Сладка е смъртта, щом страдам
	С тези песни на Бетховен;

	Заликуват ли, животът
	В миг добива сила, младост
	И над гробовете еква
	Дионисиевска радост.

	Разгневят ли се свещено —
	Пред човешкото достойнство
	И пред волята побягва
	С крясък демонското войнство…

	Нежен порив, ромолене
	Ах, вълните в океана
	Сякаш глас на любовта са —
	Как преливат, пръскат пяна!

	Върху гладки раковини
	Нимфи своя танц играят,
	Славеите неродени
	На коралов клон мечтаят.

	Чуй! По-тихо! Тези песни
	Слуша геният свободен,
	Че в съня на младенеца
	Шепне ги духът природен;

	Свири ги на лунни струни,
	Опнати над страшни бездни,
	Ритмите им в тъмнината
	Стават на кристали звездни;

	Под вълшебните им звуци
	Розата разтваря пъпки,
	Литва жеравът, усетил
	Есенните скръбни стъпки…

	Ах, Кориолан! Къде са
	Бунтът, битките победни?
	Днес унило и сломено
	Глъхнат гласове последни.

	Как героят в бой чутовен
	Всичките прегради смете,
	Сетне — поразен трагично,
	В празни мисли се оплете.

	Впива поглед той в земята,
	За бедите размишлява;
	И ликът му благороден
	В няма скръб се помрачава…

	В тези гласове нестройни,
	Чуй, епохата се моли,
	Те примирие вещаят
	След борби и зли неволи.

	И в симфониите гръмки,
	И сред бурите дочувам:
	Слиза Зевс и на Исуса
	Кървавия лоб целува;

	И ехти любов велика,
	Всичко тя с крило обгръща,
	Нов свят в стария се влива,
	В свят извечен се превръща.

@@	1841
P$
