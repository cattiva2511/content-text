P>
	Ах, ти, ах, ти —
	Защо ли не обви
	Ръце около мен
	И не прошепна името ми?
	Защо не приюти главата ми
	На своето рамо?
	Защо не чух словата ти насън
	И не узнах какво сънуваш?
	Когато се престорих на заспал,
	Ти предпазливо се изви над мен
	И ме достигна тихата ти, сладостна молитва;
	Но ти не пожела да ме събудиш,
	Защо не ме събуди,
	Защо не чух да ме повикаш
	В тази безутешна нощ?
	Не се притисна в мене,
	Дланите ти не погалиха косите ми.
	Исках да те сгуша до гърдите си,
	А вместо да намеря устните ти,
	Целувах твоите възглавки
	В луд копнеж
	По теб, по теб.
	Час подир час
	Летяха сенките,
	А мрачините ме разтърсваха
	В ужаса на любовта.
	Сега стоя до празния прозорец.
	Разкъсах ризата си над сърцето,
	Да ме охлади росата.
	В едва светлеещите небеса
	Безстрастно избледнява
	Утринна луна.
	Долита от реката
	Бавно и отмерено плющене на весла.
	При всеки удар
	Ремъците скърцат и прохлипват в своите колчета.
	Самотно, сред заслушаната тишина,
	Пропява дрозд
	В съседната градина.
	Не помръдват в здрача бледосиви и сребристи
	Листата на дървета и на храсти;
	Единствено една окръглена леха с мушкато
	Светлее яркоалена към мен.
	И всички най-смирено, сякаш
	С наведени очи,
	Очакват този ден.

@@	1892
P$
