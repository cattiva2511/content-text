P>
D>
	На \*\*\*
D$
		„Кой би желал на сенки да се наслаждава,
	С които същността чужд облик получава
	И мамят те надеждата с лъжлива власт?
	Да гледам истината гола искам аз!
	Пък нека с бляна ми да рухнат небесата
	И в миг реалността да окове
	Духа свободен, полетял към върхове
	На безграничните възможности в царствата —
	Да се надвие трябва той самият,
	Така свещената повеля на дълга
	И на неволята мъчителна вика
	Дваж по-смирен ще го открият.
	Щом истината вече те гнети,
	Как ще търпиш необходимостта?“

		Така от пристана на своя опит ти,
	Приятелю, възкликваш най-сурово
	И с укор гледаш на привидните неща.
	Уплашени от строгото ти слово,
	Побягват Ерос и крилатият му сонм,
	Замлъкват музите, а Хорите игрите
	Прекъсват, снемат си венците
	От хубавите къдри с жален стон.
	Строшава златната си лира Аполон,
	А Хермес — жезъла вълшебен със змията.
	И на живота от посърналия лоб
	Се свлича розовото було на мечтата —
	Светът показва се, какъвто си е: гроб!
	Синът на Китерея от очите дръпва
	Превръзката, проглежда любовта,
	В божественото си дете в миг зърва
	Преходна твар, изплашва се и хуква тя.
	На красотата младото лице старее,
	Дори по твойте устни леденее
	Любовната целувка — в радостна забрава
	Сърцето ти окаменява.

@@	1795
P$
