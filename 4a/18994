P>
	Нали сродни на теб са всички живи създания?
		Нали те откърмят и служат ти парките даже?
			Затуй продължавай да крачиш в живота
				Все тъй беззащитен и се не бой!

	Всичко, което се случва, за тебе е благословено,
		Превръща се в радост! Какво би могло
			Да те засегне, сърце? Какво би могло
				Да те слети по пътя ти?

	Както спокойно покрай брега, или в сребристия
		Шумен поток, или над стихнали
			Бездни леко
				Плувецът се движи — така и ние,

	Ние, поетите на народа, с охота сме там,
		Където животът ври и кипи — ведри и мили към всички,
			С вяра във всеки! Защото как инак
				Бихме възпели бога на всекиго?

	А когато все пак вълната ласкаво хвърли в глъбта
		Някой от смелите, доблестно вярващ,
			Когато гласът на певеца
				Накрая заглъхне в чертога лазурен —

	Ведро загинал е той и горите самотни
		Дълго оплакват смъртта на своя любимец;
			Понякога Девата слуша
				От клоните ведрата негова песен.

	Привечер, дойде ли някой събрат
		При гроба на своя другар, размишлява той
			Край свидното паметно място,
				Мълчи и си тръгва с още по-силна надежда.

@@	1801
P$
