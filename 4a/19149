P>
	Къде си, сладко цвете на живота ми?
	Протягам уморени, лакоми за щастие ръце
	към твоята благословена чашка?
	Къде си —
	та непорочната ти, мека като кадифе главица
	да целуна?
	Къде си —
	та пърхащата пеперуда на душата ми
	от прашеца на цвета ти
	наново да се позлати?
	Жадувам, гладен съм за твоето ухание!
	Къде укриваш красотата си?
	Коя градина в рая
	обгръща твоето великолепие?
	Къде си — де си —
	сладко цвете на живота ми?

@@	1894
P$
