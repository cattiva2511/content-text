P>
	Запокитен върху зъберите на сърцето. Виж там, колко малко,
	виж: последното градче на думите, и по-нагоре,
	но също колко малък, още един, последен
	селски двор на чувството. Познаваш ли го?
	Запокитен върху зъберите на сърцето. Камънак
	под дланите. Навярно тук вирее нещо; от безмълвна урва
	разцъфва с песен един незнаещ бурен.
	Но знаещият? Ах, който почваше да знае
	и сега мълчи, запокитен върху зъберите на сърцето.
	Там навярно, с непокътнато съзнание,
	нещо обикаля, някакъв недостижим планински звяр,
	снове и пребивава. А голямата неуязвима птица
	кръжи около отказа открит на върховете. — Но
	уязвимият, тук върху зъберите на сърцето…

@@	1914
P$
