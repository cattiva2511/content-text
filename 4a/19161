P>
	С ухания сребристи долината
	Бе пълна в здрача, тъй луна прозира
	През облаците. Но не беше нощ.

	С ухания сребристи в долината
	Се сляха в мрака здрачните ми мисли,
	Без звук в прозрачнодейното море
	Потънах и живота изоставих.

	Най-прелестни цветя намерих там
	С пламтящотъмни чашки! Гъсталак,
	През който ален блясък на топази
	С лъчи нахлуваше, искреше. Всичко
	Изпълнено бе с приливи дълбоки
	На меланхолна музика. И знаех,
	Макар да не разбирах, но го знаех:
	Това смъртта е. В музика вплътена,
	Копнежна и пламтящотъмна, сродна
	С дълбока меланхолия.
					Но странно!
	Безименна носталгия без звук
	В душата ми проплака за живота,
	Като човек в огромен кораб, който
	С гигантски пурпурни платна по залез
	Сред сините води покрай града,
	Край родния му град минава. Зърва
	Площада с ромонящ фонтан, долавя
	Ухания на люляк, и се вижда
	Като детето на брега, с очи
	Уплашени, облени в сълзи, гледа
	В прозореца на стаята му свети —
	Но корабът огромен го отнася,
	Сред сините води без звук отплава
	С гигантски чужди пурпурни платна.

@@	1892
P$
