P>
	Най-сетне отвъд страданията, той се отърси от страшното
	тяло на болките. Горе. Остави го там.
	А мракът сам се боеше
	и замеряше бледия
	с прилепи, — привечер в тяхното пърхане
	все още се люшка страхът от сблъсъка
	с окаменялата мъка. Тъмен тревожен въздух
	губеше смелост покрай мъртвеца; в силните
	будни зверове на нощта се таеше потиснатост и неохота.
	Освободеният дух навярно желаеше да пребивава
	в пейзажа, бездеен. Понеже редът от мъчения
	бе предостатъчен. Твърде умерен
	му изглеждаше нощният бит на нещата,
	и като тъжно пространство той го обвиваше около себе си.
	Ала земята, изсъхнала в жажда от всичките негови рани,
	ала земята сега се разтвори, от дълбината долиташе вик.
	Той, познавачът на изтезанията, слушаше как
	Адът вие към него, алчен да схване
	съвършената му неволя: че отвъд края на тази негова
	(безкрайна) мъка долавяше своята, трайно уплашена болка.
	И той се хвърли, духът, с цялата тежест на
	изтощението: бързо закрачи
	сред удивените дебнещи погледи на тихите сенки,
	вдигна очи към Адам, набързо,
	забърза надолу, изчезна, просветна, угасна в глъбта
	на още по-дивите бездни. Внезапно (високо-високо) над грамадата
	от кипнали викове, върху дългата
	кула на своята изстрадана мъка той се възправи: без дъх,
	без опора, владелец на толкова болки. Мълчеше.

@@	1913
P$
