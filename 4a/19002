P>
	Последен приятелски поглед към края на дългото странстване,
		Преди да затвори гората беззвучната порта зад мен.
	Закичвам признателно знака на вярната спътница Обич,
		С душевна наслада разтварям пред нея сърцето си днес.
	Единствено тя през живота ме водеше с умни съвети
		И нейна е само заслугата, ако постъпвах с добро,
	Щом нежни сърца безутешно след скитника ронеха сълзи
		Или пък надежди посърваха с мене у мъдри мъже.
	Но още когато детето почувства напиращи сили
		И в своята седма година навлезе честитият син,
	С най-трепетна длан любовта до момчешката гръд се докосна —
		Тъй женската прелест безмер разкрасява му ранните дни.
	Как майката своя любимец от дрямка разбужда с целувка,
		Как зърва я той преди всички и тя му разкрива за миг:
	Навред любовта ще е с тебе — и ето, света опознавах,
		Чрез нея намерих и себе си, как да обичам разбрах.
	Превърна се в нещо значимо, което игра бе дотука,
		Не ме изоставяше тя и когато съмнения, смут
	Нерядко коварно опитваха да ме откъснат от нея.
		Най-сетне настъпи на моята вътрешна цялост денят,
	Когато съдбата с любима жена ме дари и — навеки
		Свободен — в безкрайното щастие вдъхна ми вяра без страх.

@@	1798
P$
