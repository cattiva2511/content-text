P>
		Угасете светлините
		И разпалете огъня.
							Беранже

	Без злоба чуйте, добри хора,
	Какво камбаните говорят:
		Вървете, не правете свада,
		Държавата ни да не страда.
			На йезуитите, хвала!

	Днес трябва ни народ послушен,
	Не просветен, а благодушен;
		Ако сте учени — добре,
		Но никой да не разбере.
			На йезуитите, хвала!

	Царува Господ в небесата,
	А ние тука на земята
		И абсолютен ще е кралят,
		Ако реда ни не развалят.
			На йезуитите, хвала!

	Ще имате добра изгода,
	Ако крепите небосвода;
		Но светлините угасете
		И вред огньове разпалете.
			На йезуитите, хвала!

	Чрез клади Бога ще спасим,
	Сектантите ще вразумим
		И философите докрай —
		По стария ни обичай.
			На йезуитите, хвала!

	Та, господа, добри бъдете,
	Вървете си по домовете
		И спете цяла нощ спокойно,
		Защото пазим ви достойно.
			На йезуитите, хвала!

@@	1826
P$
