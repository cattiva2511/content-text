>	1.

P>
	Греят над нас милиони цветя,
	милиони цветя с красота несравнима.
	Денем увяхват. Цъфтят през нощта.
	Денем ги няма. Нощем ги има.

	_Що е то?_
P$

	(Звездите)

>	2.

P>
	Напразно цял ден
	от нея се крия.
	Тя тихо ме следва,
	не дава ми мира.
	Вода не я мокри,
	ни огън гори я.
	Затичам ли — тича.
	Поспра ли се — спира.
	Дори ако кимна
	сърдито с глава,
	тя също ми кимва.

	_Какво е това?_
P$

	(Сянката)

>	3.

P>
	Чудак! Навън го потърсете
	между небето и земята —
	от капки му косата,
	а в локвички — нозете.

	_Що е то?_
P$

	(Дъждът)

>	4.

P>
	Тя ме води в бездънни простори
	и отключва железни врати,
	Тя си няма уста, а говори.
	Тя си няма крила, а лети.

	_Що е то?_
P$

	(Книгата)

>	5.

P>
	В буйните коси
	на пролетния дъжд
	седемцветен гребен
	грейна изведнъж.

	_Що е то?_
P$

	(Дъгата)

>	6.

P>
	Пакостнико, палаво момче,
	ти със всичко хитро се задяваш.
	Рошиш разцъфтялото дръвче.
	Птицата на клона полюляваш.

	Тичам с изподраскани нозе.
	Падам, ставам, гоня те замаян:
	— Пакостнико,
	шапката ми взе.
	Спри се,
	шегобиецо нехаен.

	_Що е то?_
P$

	(Вятър)

>	7.

P>
	Черен змей
	се блъсва в планината
	и се врязва в нея с бясна мощ.
	Склон след склон
	зад себе си отмята.
	И редуват се край него
	ден и нощ, ден и нощ…

	_Що е то?_
P$

	(Влак)

>	8.

P>
	Буди се с усмивка
	мартенска зора.
	Добро утро, моя
	майчица добра.
	Свих ти росна китка
	в пролетния ден,
	мила моя майко —
	слънчице над мен.

	_Кой е този ден?_
P$

	(Осми март)

>	9.

P>
	Баба събуди се рано и рече:
	— Внучета мили, елате и вижте —
	лумна от изток червено огнище,
	питка за всички опече.

	_Що е то?_
P$

	(Слънцето)

>	10.

P>
	Край пътя малко юначе
	е накривило малко калпаче.
	Стои на един крак
	и вика наперено:
	— Моля,
	чакам да бъда намерено!

	_Що е то?_
P$

	(Гъбката)

>	11.

P>
	Грее рокля — пухкава и бяла.
	Друга е до нея разцъфтяла.
	Плитки две, усмивки две потайни,
	смеят се лукаво: — Разпознай ни!
	Две сестрички — живо огледало.
	Двоен образ на едно начало.

	_Що е то?_
P$

	(Близначки)

>	12.

P>
	Политам
	до небето.
	Пропадам
	до земята.
	Къде, къде, сърце, си полетяло?
	Донесох песничка от облачето бяло.
	Донесох ви перо от птица непозната.

	И пак летя.
	Смаляват се
	дървета,
	къщи,
	хора.
	Пораства хоризонтът до невиждан свят.
	Кажете — кой издигна ме в простора?
	Кажете — кой направи ме крилат?

	_Що е то?_
P$

	(Въртележка)

>	13.

P>
	В сини-сини висоти
	бърза ножица лети.
	Тя небето разкроява —
	няма майсторка такава.
	Всеки, вярвам, я познава.
	А познаваш ли я ти?

	_Що е то?_
P$

	(Лястовица)

>	14.

P>
	В планината, в тъмното дере
	хитро и потайно крие се сред здрача.
	Но щом някой иде, ако разбере,
	то като невидима сърна подскача.

	Вредом и без отдих то снове
	с ромон на води и с пеене на птици.
	_Що е то?_
	Повтаря всички гласове.
	_Що е то?_
	Разбира всякакви езици.
P$

	(Ехото)

>	15.

P>
	— Бре, вихри люляха гората.
	Снегът беше всичко навял.
	Но знаех аз — чакат децата
	и мене, и моя чувал.

	Пребродих планетата цяла.
	Направих дълбока пъртина.
	Донесох ви пълен чувала.
	Доведох ви Нова година.

	_Кой съм аз?_
P$

	(Дядо Коледа)

>	16.

P>
	Едно е слънцето — добро и светло —
	в небесната градина.
	Една-единствена като сърцето
	е моята родина.

	_Коя е тя?_
P$

	(България)

>	Тройна гатанка

>>	1.

P>
	На плета се пери пак
	жив будилник и юнак.
	Има корона, но не е цар —
	на десет съпруги е господар.

	_Що е то?_
P$

	(Петле)

>>	2.

P>
	Бавно слиза от баира.
	Сред площада важно спира —
	дългоух хубавец,
	виден оперен певец.

	_Що е то?_
P$

	(Магаре)

>>	3.

P>
	През ливадите премина
	гост, пристигнал от чужбина.
	Службата му е такава —
	жабите да преброява.

	_Що е то?_
P$

	(Щъркел)


>	Географска гатанка

P>
	— Шест български града сме ние.
	_Кои сме? Познай!_

	— Еднаква е моята буква —
	за начало и край.
	— Една е и моята буква —
	за начало и край.
	— И моята буква една е —
	за начало и край…

	— Шест български града сме ние.
	_Кои сме? Познай!_

	Д..........д
	К......к
	О.....о
	П....п
	Е......е
	Р.....р
P$

	(Димитровград, Казанлък, Оряхово, Пирдоп, Етрополе, Радомир)

>	Литературни гатанки

>>	1.

P>
	В приказна градина разцъфтява
	на дървото в нежните обятия.
	Зрее,
	натежава,
	заблестява.
	Ден и нощ я пазят трима братя.

	_Що е то?_
P$

	(Златната ябълка)

>>	2.

P>
	Житена питка —
	в жив огън опечена.
	Житена питка —
	на децата наречена.
	Житена питка —
	търкаля се през годините,
	през сезоните —
	белите, жълтите, сините.
	Достига до градове и села.
	Питке от Стражица,
	добре ни дошла.

	Знам кой те омеси
	за приказ и слава.
	Всяко четящо дете
	го познава.

	_Кой е той?_
P$

	(Ангел Каралийчев)
