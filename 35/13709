	{img:chudokomanda.jpg}


>

	Поли отряза косата си пред огледалото с леки угризения, че не изпитва големи угризения от това. Косата се предполагаше да е венецът на нейното великолепие и всички казваха, че е прекрасна, но когато беше на работа, обикновено я сплиташе. Често си казваше, че е пропиляна за нея. Но се стараеше дългите златисти къдрици да падат на постланото за целта чаршафче.
	Ако изобщо би си _признала_ някаква силна емоция в този момент, щеше да е чиста проба яд, че й трябва единствено подстрижка, за да мине за младеж. Дори не се налагаше да пристегне бюста си, каквато бе дочула, че е обичайната практика. Природата се бе погрижила да няма почти никакви проблеми в тази област.
	Ефектът от ножиците бе… ексцентричен, но не по-зле от маса мъжки прически в района. Щеше да свърши работа. Усети хлад по тила си, но само отчасти поради липсата на дълга коса. Дължеше се и на Погледа.
	Херцогинята я гледаше от рамката над леглото.
	Гравюрата беше долнопробна, ръчно оцветена предимно в синьо и червено. Беше на безизразна жена на средна възраст, чиято провиснала брадичка и леко изпъкнали очи оставяха скептиците с впечатлението, че някой е наврял голяма риба в рокля. При все това художникът бе успял да улови нещо в това особено, празно изражение. Очите от някои портрети те следват из стаята; тези гледаха право през теб. Този лик се намираше във всеки дом. В Борогравия израстваш под взора на херцогинята.
	Родителите на Поли пазеха един от портретите в стаята си и тя знаеше, че приживе майка й всяка нощ се е кланяла пред него. Пресегна се и обърна картината с лице към стената. Глас в главата й каза _„Не“_. Възражението бе отхвърлено. Тя беше взела решение.
	После се намъкна в дрехите на брат си, изсипа съдържанието на чаршафа в торбичка, която хвърли в дъното на мешката наред с резервните дрехи, сложи бележката на леглото си, грабна мешката и се измъкна през прозореца. По-точно, от прозореца се измъкна Поли, а под него леко се приземи Оливър.
	Когато притича през двора на хана, утрото тъкмо превръщаше тъмния свят в монохром. Херцогинята я наблюдаваше и от табелата на хана. Баща й беше лоялен монархист, поне до смъртта на майка й. Тази година табелата не бе пребоядисвана и от една случайна птича курешка херцогинята гледаше малко накриво.
	Поли се увери, че фургонът на сержанта, дошъл да наема войници, е все още пред кръчмата. Ярките му знамена бяха потъмнели и подгизнали от снощния дъжд. Ако съдеше по вида на този огромен, дебел сержант, щяха да минат часове, преди да потегли отново. Имаше предостатъчно време. Той изглеждаше като човек, който закусва бавно.
	Тя се измъкна през задната врата на двора и пое по баира. На върха се обърна и загледа разбуждащия се град. От няколко комина се вдигаше пушек. Ханът все още спеше. Поли винаги ставаше първа и се налагаше с викове да изкарва прислужниците от леглата. Тя знаеше, че вдовицата Клембърс е останала да пренощува (според бащата на Поли дъждът бе „прекалено силен, за да си ходи“), и се надяваше заради него да остава всяка нощ. В града не липсваха вдовици, а Ева Клембърс бе сърдечна женица, която правеше страхотно печено. Дългото боледуване на жена му и продължителното отсъствие на Пол бяха сломили баща й. Поли се радваше, че част от живеца му се връща обратно. Стариците, които прекарваха дните си смръщени до прозорците, клюкареха, негодуваха и мърмореха, но това си го правеха открай време. Вече никой не им се връзваше на приказките.
	Тя вдигна поглед. Пералнята на девическия техникум вече бълваше дим и пара. Той се извисяваше на единия край на града като заплаха, голям и сив, с високи тесни прозорци. Когато беше малка, й казваха, че там отиват Лошите Момичета. Естеството на „лошотията“ не бе уточнено и на петгодишна възраст Поли бе придобила мъглява представа, че това значи да не си лягаш, когато ти се каже. На осем научи, че това е мястото, където имаш късмет да не отидеш, задето си купил боички на брат си. Тя се обърна и закрачи сред дърветата, които ехтяха от птичи песни.
	Забрави, че си Поли. _Мисли_ мъжкарски, това му е цаката. Пръцкай шумно и със самодоволство от добре свършената работа, движи се като марионетка с две-три безразборно срязани върви, никога не прегръщай никого и ако срещнеш приятел, го сръгай. Няколко години работа в кръчмата бяха осигурили доста нагледен материал. Поне нямаше проблем с полюшването на бедрата. Природата и там бе твърде пестелива.
	Но трябваше да се усвои и мъжкарската походка. Жените поне полюшваха само _бедрата_ си. Младежите полюшваха _всичко_, от раменете та до долу. „Целта е да заемаш много място — разсъждаваше тя. — Така изглеждаш по-голям: като котараците, когато наежат опашки.“ Беше се нагледала в кръчмата. Момчетата се стараеха да вървят нашироко, като самозащита от всички останали ширещи се наоколо хлапаци. Аз съм лош, аз съм жесток, аз съм хладнокръвен, искам халба бира, смесена с лимонада, и мама ме пуска до девет…
	Сега, да видим… ръцете настрани от тялото, като че държат чували с брашно… така. Раменете се полюшват, сякаш си пробивам път през тълпа… така. Юмруците са леко присвити и изпълняват ритмични кръгови движения, все едно че въртят две отделни ръчки, прикрепени за кръста… така. Краката пристъпват свободно и горилоподобно… така…
	Няколко стъпки всичко вървеше наред, но нещо се обърка и последващата мускулна дислокация я претърколи в гъсталак от бодлива зеленика. След това тя се отказа.
	Колкото и да бързаше по пътеката, гръмотевичната буря я застигна отново. Такива бури понякога висяха с дни из планините. Но тук поне пътеката не бе река от кал и дърветата все още имаха достатъчно листа да осигурят донякъде заслон. Така или иначе, сега не бе момента да изчаква времето. Чакаше я дълъг път. Наборният отряд щеше да прекоси реката с ферибота, но всички лодкари познаваха Поли по физиономия и стражата щеше да иска разрешително за пътуване, каквото Оливър Пъркс със сигурност нямаше. А това означаваше дълго отклонение чак до тролския мост в Тюбц. На троловете всички хора им изглеждаха еднакви и всякакъв лист хартия щеше да мине за разрешително, понеже не умееха да четат. После можеше да се спусне през боровите гори до Плюн. Фургонът трябваше да спре там за през нощта, макар че то беше едно от онези забутани селца, които съществуваха само за да се избегне неудобството от огромни празни пространства на картата. В Плюн никой не я познаваше. Никой никога не ходеше там. То си беше бунище.
	Всъщност беше точно това, което й трябваше. Наборният отряд щеше да спре там и тя можеше да се запише. Беше почти сигурна, че дебелият сержант и мазният му дребен ефрейтор нямаше да различат момичето, което им сервира последната нощ. Тя не беше, тъй да се каже, традиционна красавица. Ефрейторът _все пак_ опита да я ощипе по задника, най-вероятно по навик, както човек перва муха, но нямаше кой знае какво за щипане.
	Тя седна на хълма над брода и си спретна късна закуска от студен картоф и наденица. Видя фургона да прекосява. Никой не маршируваше след него. Този път от Мюнц не бе набран нито един новобранец. Хората гледаха да стоят настрана. През последните няколко години отидоха твърде много младежи, а се върнаха недостатъчно. А понякога се връщаше и недостатъчно от завърналите се. Ефрейторът можеше да бие тъпана колкото си ще. Мюнц привършваше синовете си почти толкова бързо, колкото произвеждаше вдовици.
	Следобедът тегнеше мрачен и влажен, а една жълта пойна птичка я следваше от храст на храст. Когато Поли достигна тролския мост, пресичащ реката в тясно дефиле, от снощната кал се вдигаха изпарения. Мостът бе изтънчена, изящна изработка: разправяха, че е изграден без никакъв хоросан. Говореше се, че самата му тежест го вкопава в скалата от двете страни. Казваха, че е единствен по рода си в света — направо да му се чуди и мае човек, макар че твърде малко хора в околността едва ли някога се чудеха изобщо и слабо съзнаваха идеята за света. Преминаването струваше едно пени или сто златни монети, ако имаш козел*. Насред моста Поли се надвеси над парапета и далече долу зърна фургона да си пробива път по тясна просека точно над бялата вода.
	[* Троловете може и да не мислят бързо, но затова пък не забравят в бързината.]
	Следобедният преход бе изцяло по нанадолнище през тъмните борови гори от тази страна на дефилето. Тя бе позабавила ход и едва към залез забеляза хана. Фургонът вече беше пристигнал, но сержантът, изглежда, дори не си бе направил труда да разтръби мисията си. Нямаше думкане на тъпан като снощи, нито викове: „Насам, хлапаци! Страхотно е при Чукалата!“
	_Винаги имаше война._ Най-често бяха гранични препирни — националния еквивалент на жалби от съседа, който бил вдигнал плета си много нависоко. Понякога бяха и по-мащабни. Борогравия беше миролюбива страна насред коварни, вероломни, войнствени врагове. Със сигурност са коварни, вероломни и войнствени, иначе няма да се бием с тях, нали? Винаги имаше война.
	Преди да поеме „Херцогинята“ от дядото на Поли, баща й беше служил в армията. Той не говореше много за това. Беше донесъл меча си, но вместо да го окачи над камината, го използваше да разравя огъня. Понякога го навестяваха стари другари и вечер, когато затвореше кръчмата, се събираха около огъня, пиеха и пееха. Малката Поли си намираше оправдания да остане будна и да слуша песните им до момента, в който загази, понеже използва една от по-интригуващите думи пред майка си. Когато поотрасна дотолкова, че да сервира бирата, вече се предполагаше, че знае думите или доста скоро ще научи какво означават. Освен това майка й бе отишла там, където лошите думички не можеха да осквернят слуха й и на теория така и не разбра.
	Песните бяха част от детството й. Тя знаеше пълния текст на „Светът се обърна наопаки“, „Дяволът ще ми бъде сержант“, „Джони отиде войник“, „Девойката, която оставих“ и след няколко изобилни запоя бе запомнила „Командир Крапски“ и „Де да не бях я целунал“.
	Както и, разбира се, „Сладката Поли Оливър“. Като малка, когато беше кисела или тъжна, баща й я тананикаше и тя се разсмиваше само защото чуваше името си. Знаеше наизуст думите още преди да разбере какво означават повечето от тях. А сега…
	… Поли рязко отвори вратата. Сержантът и ефрейторът от наборния отряд вдигнаха погледи от лекьосаната маса, на която седяха, надигнали по халба бира. Тя пое дълбоко дъх, прекрачи прага и направи опит да отдаде чест.
	— Какво искаш, хлапе? — изръмжа ефрейторът.
	— Искам да се запиша, сър!
	Сержантът се обърна към Поли и се ухили, от което белезите му се раздвижиха странно и всичките му брадички се разтресоха. Определението „дебел“ не му прилягаше, не и когато думата „грамада“ се стремеше с грохот да привлече вниманието. Той беше от онези хора, които нямат коремна обиколка. Той имаше екватор. Имаше гравитация. Ако паднеше, независимо в коя посока, щеше просто да се залюлее. Слънцето и пиенето бяха изпекли лицето му до червено. Малки тъмни очи блещукаха насред червенината като проблясъци от острието на нож. На масата до него лежаха две старомодни къси тежки шашки — оръжия, които се родееха повече с месарски сатър, отколкото с меч.
	— Просто така? — попита той.
	— Дасър!
	— Верно ли?
	— Дасър!
	— Не искаш първо да те нафиркаме до козирката? Както си му е обичаят, знаеш.
	— Несър!
	— Не съм ти разкрил чудесните възможности за напредък и сполука, нали?
	— Несър!
	— Споменах ли, че ще трябва да пъдиш момичетата с тояга от чисто червената си униформа?
	— Не мисля, сър!
	— А кльопачката? Като поемеш с нас, всяко ядене е банкет! — сержантът шляпна шкембето си, което причини трусове по окрайнините. — Аз съм живото доказателство!
	— Да, сър! Не, сър! Просто искам да се запиша, за да се сражавам за родината и честта на херцогинята, сър!
	— Нима? — скептично процеди ефрейторът, но сержантът като че ли не го чу. Той изгледа Поли от главата до петите и тя доби острото усещане, че не е нито толкова пиян, нито толкова глупав, колкото изглеждаше.
	— Дума да няма, ефрейтор Страпи, май тук си имаме чиста проба истински старомоден _патриот_ — очите му се взираха в лицето на Поли. — Е, дошъл си където трябва, момко! — Той с оживление придърпа сноп листа към себе си. — Знаеш ли кои сме?
	— Десета пехота, сър. Леки пехотинци, сър. Известни като „Чукалата“, сър — издекламира Поли, а облекчението бликаше в нея. Явно бе преминала някакъв вид тест.
	— Точно тъй, момко. Чудничките стари мандраджии. Най-добрият полк в най-добрата армия на света. Гориш от желание да постъпиш, а?
	— Като горчица, сър! — отвърна Поли, усещайки подозрителния поглед на ефрейтора върху себе си.
	— Добро момче!
	Сержантът развъртя капачката на шише мастило и топна писеца в него. Ръката му застина над книжата.
	— Име, момко?
	— Оливър, сър. Оливър Пъркс.
	— Възраст?
	— Навършвам седемнайсет в неделя, сър.
	— Да, бе! — захили се сержантът. — Ти си на седемнайсет, а аз съм великата херцогиня Анаговия. От какво бягаш, а? Да не си обременил някоя девойка?
	— Шъ дъ му е трбвл пмощ — захили се ефрейтора. — Цвърчи кат момченце.
	Поли усети, че се изчервява. Но пък и младият Оливър щеше да се изчерви, нали? Беше много лесно да накараш момче да поруменее. Тя успяваше и само със зяпане.
	— И без туй не е важно — каза сержантът. — Драсваш кръстчето си ей тук на тоя документ, целуваш херцогинята и си _мойто_ момче, ясно? Аз съм сержант Джакръм. Ще ти бъда майка и баща, а ефрейтор Страпи тук ще ти бъде като батко. И животът ще бъде низ от пържоли и бекон, а всеки, който понечи да те завлече, ще трябва да завлече и мен, щото аз ще ти вися на главата. Сега сигурно си мислиш, че няма човек, дето може да влачи чак толкова, а, господин Пъркс? — Той бутна дебел пръст в листа. — Ей тук, ясно?
	Поли взе писалката и се подписа.
	— Това пък какво е? — обади се ефрейторът.
	— Подписът ми.
	Тя чу как вратата се отваря зад гърба й и се извърна. Няколко младежа… няколко _други_ младежа, поправи се тя, се намъкнаха в кръчмата, озъртайки се предпазливо.
	— Можеш също да четеш и да пишеш? — Сержантът им хвърли поглед и отново се вгледа в нея. — Да-а. Ясно. Четлив дребен почерк при това. Офицерски материал си ти. Дай му шилинга, ефрейтор! И портрета, разбира се.
	— Слушам, сержант! — Скочи ефрейтор Страпи, поднасяйки един портрет на дръжка, като огледало. — Цуни тук, редник Пръц*!
	[* В оригинала това е игра на думи: докато _private_ е редник, _private parts_ означава срамни части: за да се приобщим към идеята, тук ще ползваме въпросната асоциация — Б.пр.]
	— Пъркс, сър.
	— Да, добре. Цункай сега херцогинята.
	Не беше от добрите копия на великия портрет. Картината зад стъклото бе избеляла и нещо — мъх или нещо подобно, растеше от вътрешната страна на напуканото стъкло. Задържайки дъха си, Поли го докосна с устни.
	— На. — Страпи бутна нещо в дланта й.
	— Какво е това? — Тя се втренчи в малкото късче хартия.
	— ИДВ. Сиреч, имаш да взимаш. Малко сме привършили шилингите в момента — обясни сержантът, а Страпи се захили. — Но кръчмарят ще ти пусне халба бира в името на нейна светлост.
	Той се обърна и изгледа новодошлите.
	— Е, бедата никога не идва сама. И вие ли, момчета, да се запишете? Ей богу, дори не се наложи да бием тъпана! Туй ще да е зарад удивителното обаяние на ефрейтор Страпи. Елате, де, не се стеснявайте! Кой е следващият надежден момък?
	Поли се втренчи в следващия новобранец с ужас, който се надяваше, че прикрива. Досега не го бе забелязала в мрака, защото беше в черно — не елегантно, стилно черно, а прашно черно, от типа одежди, в които погребват хората. Ако се съдеше по вида му, погребаният бе той. Целият беше в паяжини. По лицето му имаше шевове.
	— Името ти, момко? — подкани го Джакръм.
	— Игор, шър.
	Джакръм преброи шевовете.
	— Така си и мислех, да знаеш. И виждам, че си на осемнайсет.


	— _Нащрек!_
	— О, богове… — Командир Самюъл Ваймс закри очите си с ръце.
	— Извинете, ваша светлост? — приведе се анкх-морпорският консул на Злобения. — Зле ли ви е, ваша светлост?
	— Как ти беше името, младежо? — изпъшка Ваймс. — Извинявай, но пътувах две седмици и почти не съм мигнал, а цял ден ме представят на хора с трудни имена. Това е вредно за мозъка.
	— Кларънс, ваша светлост. Кларънс Чини.
	— Чини? — повтори Ваймс, а Кларънс прочете всичко в изражението му.
	— Опасявам се да, сър.
	— Биваше ли те с юмруците в училище?
	— Не, ваша светлост, но никой не можеше да ме надвие на сто метра спринт.
	Командирът се разсмя.
	— Е, Кларънс, всеки национален химн, който почва с „Нащрек!“, води до проблеми. Това не ти ли го казаха в канцеларията на патриция?
	— Ъ-ъ… не, ваша светлост.
	— Е, ще го откриеш сам. Продължавай, тогава.
	— Да, сър. — Кларънс прочисти гърло. — Националният химн на Борогравия — за втори път обяви той.
P>
	Нащрек, _извинете, ваша светлост,_
	вий синове на родината!
	Недейте веч отпива виното
	от вкиснати ябълки.
	Дървари, грабнете секири!
	Земеделци, изколете с оръдието,
	ползвано за вадене на цвекло, врага!
	Осуетете безбройните хитрини
	на наш’те противници.
	Ний в тъмнината крачим с песен срещу
	целия свят в доспехи прииждащ.
	Но виждаме златната светлина
	над планинските върхове!
	Идният ден е страхотно голяма риба!
P$
	— Ъ-ъ… — обади се Ваймс. — Това последното?…
	— Това е буквален превод, ваша светлост — нервно отвърна Кларънс. — Означава нещо като „чудесна възможност“ или „бляскава награда“, ваша светлост.
	— Когато сме насаме, Кларънс, „сър“ е достатъчно. „Ваша светлост“ е само за да впечатлим местните. — Ваймс се отпусна тежко в неудобния си стол, подпрял с ръка брадичка. След миг трепна.
	— Четири хиляди и двеста километра — промърмори и смени позата си. — А на метла е зверски студ, колкото и ниско да лети. Пък после на баржата, а след това с файтона… — Отново потръпна. — Прочетох доклада ти. Мислиш ли, че е възможно цяла една нация да бъде луда?
	Кларънс преглътна. Бяха му казали, че разговаря с втория по власт мъж в Анкх-Морпорк, макар че самият властник се държеше сякаш това не му е известно. Насред хладната стая на кулата бюрото му бе разтурено; до вчера бе принадлежало на старшия разсилен на некския гарнизон. Бумаги бяха накамарени по изподраната му повърхност и на купчини зад стола на Ваймс.
	Самият Ваймс не приличаше на херцог, според Кларънс. Приличаше на стражник, какъвто Кларънс разбра, че всъщност бил. Това обиждаше Кларънс Чини. Хората на върха трябваше да изглеждат така, сякаш там им е мястото.
	— Това е много… интересен въпрос, сър — смутолеви той. — Имате предвид, че хората…
	— Не хората, нацията! Борогравия май е откачила, поне според онова, което прочетох. Предполагам, че хората просто правят каквото им е по силите и продължават да отглеждат децата си, което, смея да кажа, също бих правил сега. Виж, знаеш какво имам предвид. Ако вземеш шепа хора, които не са по-различни от теб и от мен, и ги събереш накуп, получаваш някакъв огромен буйстващ маниак с национални граници и химн.
	— Това е пленителна идея, сър — дипломатично отвърна Кларънс.
	Ваймс огледа стаята. Стените бяха от гол камък. Прозорците бяха тесни. Беше адски студено дори в слънчев ден. Всичката тази лоша храна, всичкото друсане по пътищата и спането в разнебитени легла… и целият онзи преход в тъмнината с баржите на джуджетата в тайните им канали под планините — само боговете знаеха каква сложна дипломация бе приложил лорд Ветинари, за да издейства _това_, макар че Низшият крал дължеше на Ваймс една-две услуги…
	… и всичкото това за този студен замък над тази студена река, насред тези глупави държави с тяхната глупава война. Ех, само какво му идеше да направи! Ако бяха хора, въргалящи се в канавката, щеше да знае какво да прави. Щеше да хване единия, та да тресне другия и сигурно да ги напъха в килиите за през нощта. Не можеше обаче да хване една държава и да я тресне в другата.
	Той вдигна няколко листа хартия, повъртя ги в ръцете си и отново ги запрати на пода.
	— Да върви по дяволите — изръмжа. — Какво става навън?
	— Както разбрах, в някои от по-недостъпните части на крепостта има няколко ядра на съпротива, но се справят с тях. Практически крепостта е в ръцете ни. Хитрината ви беше изкусна, ваша све… сър.
	Ваймс въздъхна:
	— Не, Кларънс. Беше тъпа, изтъркана хитрина. Не би трябвало да е възможно да вкараме в крепост войници, преоблечени като перачки. Трима от тях бяха с мустаци, за бога!
	— Борогравците са доста… консервативни в този аспект, сър. В тази връзка, изглежда, в долните крипти има зомбита. Ужасни създания. Очевидно доста от висшите военни на Борогравия са били погребвани там през вековете.
	— Нима? И какво правят сега?
	Кларънс повдигна вежди.
	— Олюляват се, сър, предполагам. Стенат. Зомбски им работи. Изглежда, нещо ги е разбунило.
	— Ние, вероятно. — Ваймс стана, прекоси стаята, отвори със замах голямата тежка врата и кресна: — Рег!
	След малко се появи един страж и отдаде чест. Беше със сиво лице и Кларънс не пропусна да забележи, че пръстите бяха пришити към ръката, с която мъжът отдаде чест.
	— Кларънс, запозна ли се с редови страж Шу? — бодро рече Ваймс. — Той е от моите хора. Мъртъв е от над трийсет години и се наслаждава на всяка минутка от тях, нали, Рег?
	— Тъй вярно, господин Ваймс — ухили се Рег, разкривайки редица кафяви зъби.
	— Неколцина от твоя комшулук са долу в мазетата, Рег.
	— О, боже! Олюляват се, а?
	— Боя се, че да, Рег.
	— Ще ида да си поприказвам с тях. — Той отново отдаде чест и се оттегли с леко олюляване.
	— Той, ъ-ъ, оттук ли е? — запита Чини, доста пребледнял.
	— О, не! От _неоткритата_ страна — отвърна Ваймс. — Той е умрял. Обаче трябва да отбележа, прави му чест, че това не го е спряло. Не знаеше ли, че имаме зомби в Стражата, Кларънс?
	— Ъ-ъ… не, сър. Не съм идвал в града от пет години. — Той преглътна. — Както разбирам, нещата са се променили.
	И то ужасно, по негово мнение. Да бъде консул на Злобения бе лесна работа, която му оставяше доста време да си гледа личната работа. Но големите семафорни кули прекосиха цялата долина и изведнъж Анкх-Морпорк се оказа на час разстояние. Преди семафорите писмата от Анкх-Морпорк пристигаха за над две седмици и на никого не му пукаше дали той отговаря с ден-два закъснение. Сега хората очакваха отговор на следващия ден. Доста се зарадва, когато Борогравия разруши няколко от тези проклети кули. Но после целият ад бе пуснат на воля.
	— Имаме всякакви в Стражата — кимна Ваймс. — И те ни трябват адски много сега, Кларънс, когато злобенците и борогравците се млатят по улиците заради някаква проклета кавга, започнала преди хиляда години. По-зле е от джуджетата и троловете! Само защото нечия пра-пра-пра на ента баба зашлевила нечий пра-пра и т.н. чичо, Борогравия и Злобения не могат дори за граница да се споразумеят. Посочват реката, а тя мени коритото си всяка пролет. И когато сигналните кули са вече на борогравска почва — или кал, във всеки случай — идиотите ги изгарят по религиозни причини.
	— Ъ-ъ, не само за това, сър — каза Чини.
	— Да, знам. Четох историята. Ежегодният въргал със Злобения е само местното дерби. Борогравия се бие с всички. Защо?
	— Национална гордост, сър.
	— В какво? Тук няма нищо! Има няколко мазни мини и хората не са лоши земеделци, но няма велика архитектура, няма големи библиотеки, няма прочути композитори, няма много високи планини, няма чудесни гледки. Всичко, което може да се каже за страната, е, че не е някъде другаде. С какво Борогравия е толкова специална?
	— Предполагам, че е специална, защото си е тяхна. И, разбира се, да не забравяме Нуган, сър. Техният бог. Донесох копие на „Писанията на Нуган“.
	— Прегледах ги, като бях в града, Чини. Сториха ми се доста тъ…
	— Сигурно не е било последното издание, сър. И предполагам, че не е, ъ-ъ, съвсем съвременно предвид разстоянието. Това е по-актуализирано — Чини сложи малка, но дебела книжка на бюрото.
	— Актуализирано? Какво имаш предвид под актуализирано? — Ваймс явно се озадачи. — Светото писание се… написва. Прави това, не прави онова, не пожелавай вола на съседа си…
	— Ъ-ъ… Нуган не оставя нещата дотук, сър. Той, ъ-ъ… осъвременява писанията. Предимно Поруганията, честно казано.
	Ваймс взе новото издание. Беше забележимо по-дебело от онова, което бе донесъл със себе си.
	— Наричат го „Живия завет“ — обясни Чини. — Думите… ами, предполагам, че би могло да се каже „умират“, ако ги изкарате от Борогравия. Вече не се… вписват. Последните Поругания са на края, сър — услужливо додаде той.
	— Това е свето писание с притурка?
	— Именно, сър.
	— В _папка-класьор?_
	— Съвсем вярно, сър. Хората слагат празни листа и Поруганията се… появяват.
	— Имаш предвид по магически начин?
	— Предполагам, че имам предвид по религиозен начин, сър.
	Ваймс отгърна наслуки.
	— Шоколад? Той не обича шоколад?
	— Да, сър. Това е Поругание.
	— Чесън? Е, и аз не си падам много, така че има известно право… котки?
	— О, да. Той наистина не обича котките, сър.
	— _Джуджета?_ Тук пише: „Джуджешката раса, която почита Злато, е Поругание за Нуган!“ Сигурно е луд! Какво последва?
	— О, джуджетата затвориха мините си и се махнаха, ваша светлост.
	— Бас ловя. Те знаят кога става напечено. — Този път Ваймс пропусна „ваша светлост“ покрай ушите си; Чини явно изпитваше някакво удовлетворение от това, че общува с херцог.
	Той прелисти няколко страници и се закова.
	— _Синият цвят?_
	— Съвсем вярно, сър.
	— Какво поругателно има в синьото? То е просто цвят! _Небето_ е синьо!
	— Да, сър. Понастоящем благочестивите нугани се стараят да не го поглеждат. Ъ-ъ… — Чини бе обучен за дипломат. Някои неща не биваше да се казват директно. — Нуган, сър… ъ-ъ… е доста докачлив.
	— Докачлив? — повтори Ваймс. — _Докачлив бог?_ Какво, да не би да се оплаква от шума, който вдигат децата им? Протестира срещу силната музика след девет?
	— Ъ-ъ… тук получаваме „Анкх-морпоркски вестник“, сър, най-сетне и ъ-ъ, бих казал, че ъ-ъ Нуган доста прилича на ъ-ъ типа хора, които пишат писма до вестника. Нали знаете, сър. От онези, които подписват писмата си „Отвратен от Анкх-Морпорк“…
	— А, имаш предвид, че _наистина е_ луд.
	— О, никога не бих имал нещо подобно предвид, сър — бързо каза Чини.
	— Какво правят свещениците по въпроса?
	— Не много, сър. Мисля, че смирено игнорират някои от по-, ъ-ъ, радикалните Поругания.
	— Искаш да кажеш, че Нуган заклеймява джуджетата, котките и синьото и че има и по-ненормални заръки?
	Чини се прокашля вежливо.
	— Добре, де — изръмжа Ваймс. — _По-радикални_ заръки?
	— Стриди, сър. Не обича стриди. Но това не е проблем, понеже тук никога не са виждали стриди. О, и бебета. Те също бяха заклеймени като Поругание.
	— Допускам, че жените тук все още раждат?
	— О, да, ваша св… съжалявам. Да, сър. Но се чувстват гузни. Лаещи кучета, освен това. Също и ризи с шест копчета. И сирене. Ъ-ъ… хората просто, ъ-ъ, един вид _избягват_ по-сложните поругания. Дори свещениците май спряха да се опитват да ги обяснят.
	— Да, струва ми се разбирам защо. Значи, тук си имаме държава, която се опитва да просъществува под заръките на бог, който, хората усещат, вероятно носи гащите на главата си. Заклеймил ли е гащите?
	— Не, сър. — Чини въздъхна. — Но сигурно е само въпрос на време.
	— Тогава как се справят?
	— Напоследък хората отправят молитвите си предимно към херцогиня Анаговия. Във всяка къща има икони с нейния лик. Наричат я „малката майка“.
	— А, да, херцогинята. Ще може ли да се видя с нея?
	— О, никой не може, сър. Никой освен слугите й не я е виждал от над трийсет години. Честно казано, сър, вероятно е починала.
	— Само вероятно?
	— Никой не знае със сигурност. Официалната версия е, че е в траур. Доста печална история, сър. Младият херцог умира седмица след сватбата. Разкъсан от дива свиня по време на лов, струва ми се. Тя се затваря в траур в стария замък на принц МармадюкПьотрАлбертХансЙозефБернхардУилхелмсберг и оттогава не се излизала пред хора. Официалният портрет е нарисуван, когато е била на около четирийсет, струва ми се.
	— Деца?
	— Не, сър. Със смъртта й родът се прекъсва.
	— И те й се молят? Като на бог?
	Чини въздъхна:
	— _Включих_ това в краткия си доклад, сър. Монарсите на Борогравия винаги са имали квазирелигиозен статус, разбирате ли? Те са главата на църквата и селяните, ако не за друго, отправят молитви към тях поне с надеждата да кажат една-две добри думи пред Нуган. Те са като… живи светци. Божествени посредници. Честно казано, в тези страни системата е такава. Ако искаш нещо да стане, трябва да познаваш съответните хора. И предполагам, че е по-лесно да се молиш на нечий лик, отколкото на бог, който не можеш да видиш.
	Ваймс седна и известно време мълча, вперил очи в консула. Когато най-сетне заговори, мъжът стреснато подскочи.
	— Кой ще бъде наследник?
	— Сър?
	— Просто проследявам монархическата брънка, господин Чини. Ако херцогинята освободи трона, кой ще седне на него?
	— Ъ-ъ, неимоверно сложно е, сър, поради смесените бракове и различните правни системи, които например…
	— Кой ще прибере мангизите, господин Чини?
	— Ъ-ъ, Хайнрих, принцът на Злобения.
	За негово удивление Ваймс се засмя.
	— А той, предполагам, се чуди как се чувства леля. Тази сутрин го срещнах, нали? Не бих казал, че си падам по него.
	— Но той е приятел на Анкх-Морпорк — обвинително рече Чини. — Споменах го в доклада си. Образован. Много се интересува от сигналната мрежа. Има големи планове за страната си. В Злобения бяха нуганатици, но той забрани религията и, честно казано, почти никой не възрази. Той иска Злобения да просперира. Много се възхищава от Анкх-Морпорк.
	— Да, знам. Идеите му са налудничави почти колкото на Нуган. Добре, значи вероятно си имаме работа със сложна машинация за отстраняването на Хайнрих. Как управляват тази страна?
	— Не кой знае как. Събират разни данъци и това е всичко. Смятаме, че някои от висшите съдебни служители просто карат така, сякаш херцогинята е още жива. Единственото нещо, което действително работи, е армията.
	— Добре, а стражата? Винаги са необходими стражи. Те поне не летят из облаците.
	— Мисля, че нуганският закон се привежда в сила от цивилни граждански комитети.
	— О, богове! Носопъхци, как’сийковци и сеирджии. — Ваймс се изправи и се загледа през тесния прозорец в равнината долу. Беше нощ. Огньовете във вражеския лагер образуваха демонични съзвездия в тъмнината. — Казаха ли ти защо съм тук, Кларънс?
	— Не, сър. Инструктираха ме, че ще, ъ-ъ, наглеждате нещата. Принц Хайнрих не е много щастлив от това.
	— О! Е, интересите на Анкх-Морпорк са интереси на всички сребролю… оп, извинявам се, на всички _свободолюбиви_ хора по света — натърти Ваймс. — Не можем да толерираме страна, която спира нашите пощенски коли и разрушава сигналните ни кули. Това е скъпо. Те цепят континента на две, те са камъчето в пясъчния часовник. Аз трябва да доведа събитията до „задоволителен“ завършек. И честно казано, Кларънс, се чудя дали изобщо си струва да нападаме Борогравия. По-евтино би било да седнем тук и да я изчакаме да се самоунищожи. Макар че забелязвам… къде беше този доклад… а, да… преди това ще умре от глад.
	— За съжаление да, сър.

>
	Игор безмълвно застана пред масата на наборната група.
	— Напоследък рядко се мярка по някой от вашите — каза Джакръм.
	— Да не привършихте свежите мозъци, а? — гадно подметна ефрейторът.
	— Мери си приказките, ефрейтор — понамръщи се сержантът и се облегна в скърцащия си стол. — Там навън крачат доста момци, които нямаше да има с какво да крачат, ако някой приятелски Игор не е бил наблизо, нали, Игор?
	— Сериозно? _Аз_ пък чух, че разни хора се събуждали и откривали, че тяхното приятелче Игор им е източило мозъците посред нощ и е отпрашило на нейде си да ги продава. — Ефрейторът бе вперил кръвнишки поглед в Игор.
	— Бъдете шигурен, че нямам никакви ашпирации към вашия можък, ефрейтор — каза Игор. Поли щеше да се разхили, но се сепна, когато осъзна, че абсолютно никой нямаше подобно намерение.
	— Да, бе, ама срещнах един сержант, който каза, че някакъв Игор сложил краката на някой си там наопаки — продължи ефрейтор Страпи. — Какво печели войникът от това, а?
	— Ще може да напредва и да отштъпва едновременно? — равно рече Игор. — Шержант, жнам вшичките иштории, но те ша прошто нижки клевети. Аж ишкам шамо да шлужа на родината. Не ишкам проблеми.
	— Добре. Ние също — кимна сержантът. — Драсни си кръстчето и обещай да не се бъзикаш с мозъка на ефрейтор Страпи, ясно? _Още един_ подпис? Ей богу, днес май си имаме цял _колеж_ от новобранци. Дай му картонения шилинг, ефрейтор!
	— Благодаря — каза Игор. — И бих ишкал да пожабърша портрета, ако нямате нищо против. — Той измъкна едно парцалче.
	— Да го избършеш? — опули се Страпи. — Това разрешено ли е, сержант?
	— Защо искаш да го бършеш, господине? — вдигна вежди Джакръм.
	— Жа да отштраня невидимите демони.
	— Не виждам ник’ви неви… — започна Страпи, но спря.
	— Остави го, нека бърше — каза Джакръм. — Това си е една от техните малки чудатости.
	— Не е много редно, чини ми се — измърмори Страпи. — Направо продажничес…
	— Не виждам какво нередно има старата дама да се поизмие — сряза го сержантът. — Следващият! О…
	След като старателно избърса замазания портрет и му лепна бърза целувчица, Игор се приближи до Поли и застана до нея с глуповата усмивка. Но тя бе вперила поглед в следващия новобранец.
	Той беше нисък и доста слаб, което не бе необичайно за страна, в която рядко разполагаш с достатъчно храна, за да надебелееш. Но беше целият в черно и явно скъпо облекло, като аристократ; даже имаше меч. Сержантът изглеждаше разтревожен. Бе наясно, че човек може лесно да си докара неприятности, ако обърка репликите пред някоя клечка, която би могла да има важни приятели.
	— Сигурен ли сте, че не сте сбъркали мястото, сър? — окопити се той.
	— Да, сержант. Искам да се запиша.
	Сержант Джакръм се размърда неспокойно.
	— Добре, сър, но не съм убеден, че джентълмен като вас…
	— Ще ме запишете ли или не, сержант?
	— Не е обичайно _джентълмен_ да се записва като редови войник, сър — смутолеви сержантът.
	— Искате да кажете, сержант, дали не съм преследван от закона? Има ли награда за главата ми? Отговорът е „не“.
	— А от тълпа с вили? — процеди ефрейтор Страпи. — Тоя е проклет _вампир_, серж! Личи си му отдалече! Той е въздържател! Виж, носи значка!
	— На която пише „Ни една капка“ — спокойно каза младежът. — Нито една капка човешка кръв, сержант. Възбрана, която спазвам от почти две години благодарение на Лигата на въздържателите. Разбира се, ако имате лични възражения, сержант, само трябва да ми ги представите в писмен вид.
	Което бе много хитро изявление, помисли си Поли. Тези дрехи струваха доста пари. Повечето от вампирските фамилии се родееха с висшата аристокрация. Човек никога не можеше да бъде сигурен кой кому е роднина… всъщност не просто кому, а на кого. Коготата определено създаваха доста повече проблеми от обикновените комута. Пред сержанта се откриваше дълъг неравен път.
	— Трябва да се движим в крак с времето, ефрейтор — реши той да не поема по него. — И определено ни трябват мъже.
	— Ами ако му се прище да ми изсмуче кръвчицата посред нощ? — втресе се Страпи.
	— Е, ще трябва само да изчака редник Игор да приключи с издирването на мозъка ти, нали? — сопна се сержантът. — Подпишете тук, господине.
	Писалката задращи по хартията. След минута-две вампирът обърна листа и продължи да пише на гърба му. Вампирите имаха дълги имена.
	— Но може да ме наричате Маладикт — каза той, връщайки писалката в мастилницата.
	— Много ви благодаря, дума да няма, съ… редник. Дай му шилинга, ефрейтор! Добре, че не е сребърен, а? Ха-ха!
	— Да — кимна Маладикт, — наистина.
	— Следващият! — викна сержантът. Поли проследи как селянчето, привързало с канап панталоните си, се дотътри пред масата и загледа перодръжката със сърдитото смущение на човек, изправен пред нова технология.
	Тя се обърна към бара. Съдържателят й хвърли начумерен поглед по обичая на всички лоши съдържатели по света. Както все повтаряше баща й, ако държиш хан, или харесваш хората, или полудяваш. Странно, но някои от лудите правеха най-добрата бира. Съдейки по миризмата, този не беше от тях.
	Поли се облегна на тезгяха.
	— Една халба, моля — поръча тя, а мъжът се смръщи в знак на потвърждение и се обърна към големите бурета. Поли се навъси. Знаеше си, че бирата ще е вкисната и че кофата, подложена под канелката, се излива обратно всяка вечер, а чепът не се затъква и… да, щяха да й я поднесат в павурче, което сигурно никога не е било мито.
	Въпреки това няколко от свежите попълнения вече обръщаха халбите си с целия набор от звукови знаци на одобрение. Все пак това бе Плюн. Всичко, което би помогнало да забравиш, че си тук, сигурно си струваше да се изпие.
	— Бива си я тая бира, а? — подхвърли един от новобранците, а седящият до него се оригна и каза:
	— Най-добрата, дето съм пробвал, тъй си е.
	Поли подуши павурчето. Съдържанието миришеше като нещо, което не би дала и на прасетата. Отпи малко и коренно промени мнението си. _Би_ го дала на прасетата. Тия младоци никога не са опитвали бира — каза си тя. — Татко беше прав. Из провинцията има разни, които биха се записали и за едни лични панталони. Пият тоя боклук и се правят, че им харесва, за да викат: „Уха, момчета, ехей, снощи си сръбнахме яко, а?“ А веднага след това…
	О, боже… — усети се тя. — Каква ли ще е тоалетната тук? Мъжката на двора у дома й беше доста зле. Поли лискаше в нея по две големи ведра всяка сутрин, като се стараеше да не диша. По плочестия под растеше странен зелен мъх. А „Херцогинята“ беше добра кръчма. Имаше клиенти, които си сваляха ботушите, преди да си легнат.
	Тя присви очи. Този тъп глупендър пред нея, смръщен така, че изглеждаше с една дълга вежда наместо с две, им сервираше помия и гнусен оцет точно преди да тръгнат на война…
	— Тажи бира — обади се Игор от дясната й страна — е ш вкуш на коншка пикня.
	Поли се дръпна назад. Дори в подобна кръчма това беше убийствено изказване.
	— О, а ти го познаваш, така ли? — Кръчмарят се надвеси над момчето. — Да не си пил конска пикня?
	— Пил шъм.
	Кръчмарят сви юмрук пред лицето на Игор.
	— Слушай какво, ти, фъфлещо дребно…
	Тънка черна ръка се протегна с удивителна скорост и бледи пръсти се сключиха върху китката на мъжа. Веждата му се разкриви във внезапна агония.
	— Виж сега, нещата стоят така — спокойно каза Маладикт. — Ние сме войници на херцогинята, ясно? Просто кажи „оох“.
	Явно бе стиснал. Мъжът изпъшка.
	— Благодаря. А ти ни сервираш за бира някаква течност, която, най-меко казано, наподобява отпадна вода — продължи Маладикт със същия равен, разговорчив тон. — Аз, разбира се, не пия… конска пикня, но имам силно развито обоняние и наистина не бих искал да изброя на глас нещата, които подушвам в тази мътилка, тъй че нека просто кажем „плъхски фъшкии“ и спрем дотук, а? Само изскимти. Добро момче.
	В края на тезгяха един от новобранците повърна. Пръстите на кръчмаря бяха побелели. Маладикт кимна със задоволство.
	— Възпрепятстването на войник на нейна светлост по време на война е изменническо деяние. — Той се приведе напред. — Наказуемо, разбира се, със… смърт — Маладикт произнесе думата с определена наслада. — _Обаче_, ако тук случайно има някое друго буренце бира, нали се сещаш, от оная, която пазиш за приятели, ако изобщо имаш такива, то съм убеден, че може да забравим този малък инцидент. Сега ще те пусна. Познавам по веждата ти, че си мислител, и ако мислиш да се върнеш с голяма тояга, бих искал вместо това да помислиш върху _следното:_ Бих искал да помислиш за тази черна лента, която нося. Знаеш какво означава, нали?
	Кръчмарят потръпна и смънка:
	— Лигата на в’здържателите…
	— Правилно! Браво! — каза Маладикт. — А ето и още една тема за размишления, ако можеш да я поемеш. Дал съм обет да не пия човешка кръв. Това не значи, че не мога да те сритам в чатала така, че внезапно да оглушееш.
	Той отпусна захвата си. Кръчмарят бавно се изправи. „Под тезгяха _сигурно_ има къса дървена тояга“ — помисли си Поли. Във всяка кръчма държаха поне по една. Дори баща й имаше. Доста помага, твърдеше той, в тревожни и смутни времена. Тя видя как пръстите на здравата му ръка потрепнаха.
	— Недей! — предупреди тя. — Мисля, че не се шегува.
	Кръчмарят се отпусна.
	— Стана малко недоразумение, господа — смутолеви той. — Вкарал съм друга бъчва по погрешка. Без да искам. — Той се изниза, а ръката му пулсираше почти видимо.
	— Шамо кажах, че е коншка пикня — оправда се Игор.
	— Няма да създава проблеми — обърна се Поли към Маладикт. — Занапред ще ти бъде приятел. Схвана, че не може да те надвие, тъй че ще бъде най-преданият ти слуга.
	Маладикт я измери със замислен поглед.
	— _Аз_ знам това. А ти откъде знаеш?
	— Работех в кръчма. — Усети как пулсът й се ускорява, както всеки път, когато лъжите се навръзваха. — Човек се научава да предугажда хората.
	— Какво работеше?
	— На тезгяха.
	— В тази дупка има и друга кръчма, така ли?
	— А, не. Не съм оттук.
	Поли изпъшка мислено при думите си и зачака въпроса: „Защо тогава дойде тук да се записваш?“ Не го получи. Вместо това Маладикт само сви рамене и каза:
	— Не си и представям някой да е оттук.
	Още няколко доброволци пристигнаха в кръчмата. Бяха със същия глуповат, но предизвикателен вид, навлекли дрехи, които не са им по мярка. Веждата се появи с една бъчонка, която почтително сложи на поставката и нежно потупа. Извади истинско оловно канче изпод тезгяха, напълни го и боязливо го побутна към Маладикт.
	— Игор? — отмести го встрани вампирът.
	— Ще ши оштана на коншка пикня, ако нямаш нищо против — каза Игор. Той се озърна във внезапната тишина. — Вижте шега, никога не шъм кажвал, че не ми _харешва!_ — Бутна чашата си по лепкавия тезгях. — Пак от шъщото?
	Поли взе новата халба и я подуши. После отпи.
	— Не е зле. Поне има вкус на…
	Вратата се отвори с трясък и тътенът на бурята нахлу в помещението. Около две трети от един трол се навряха вътре, след което успя да се провре и остатъкът.
	Поли нямаше проблеми с троловете. Понякога ги срещаше в гората, седнали сред дърветата или целеустремено трополящи по пътя по разни техни си работи, каквито и да бяха те. Троловете не бяха приятелски настроени, а по-скоро… примирени. Приеми го: в света има хора. Не си струват стомашното разстройство. Не можеш да ги убиеш всичките. Стъпвай около тях. Да стъпваш върху тях не е уместно в дългосрочен план.
	Понякога фермерите ги наемаха за тежката работа, а троловете я се появят, я не. Случваше се да дойдат, да овършеят някоя гора, изскубвайки дънерите сякаш са моркови, а после да изчезнат, без да изчакат заплатата. Доста от нещата, които вършеха хората, удивляваха троловете и обратно. Като цяло те взаимно се отбягваха.
	Но рядко се случваше да попаднеш на трол като този. Изглеждаше толкова… тролски. Като канара, престояла векове във влажни иглолистни гори. Беше покрит с лишеи. Влакнест сив мъх висеше на туфи от главата и брадата му. В едното му ухо имаше птиче гнездо. Носеше истинска тролска бухалка, направена от изкоренена фиданка. Беше почти карикатура на трол, само дето никой не би се засмял.
	Дебелият край на фиданката задумка по пода, когато тролът, наблюдаван от новобранците и ужасения ефрейтор Страпи, закрачи тежко към масата.
	— Шъ съ зъ пиша — каза той. — Шъ пра’а к’вот требе. Дай парата.
	— Ти си трол! — избухна Страпи.
	— Виж сега, без такива, ефрейтор — намеси се сержант Джакръм. — Трай си, да ти е мирна главата!
	— Трай си? _Трай_ си? Ама т’ва е трол, серж! Има пластове! Под ноктите му расте трева! Това е трол!
	— Добре, де! Запиши го.
	— Искаш да се биеш с нас? — изписка Страпи. Троловете нямат чувство за лично пространство, а в момента един тон от нещо, което на практика беше вид скала, се извисяваше точно над масата.
	Тролът обмисли въпроса. Новобранците стояха смълчани, забравили да отпият от чашите си.
	— Не — отвърна той накрая. — Шъ съ бия с врагъ. Бог да пази… — Тролът спря и впери очи в тавана. Каквото и да търсеше там, явно не го видя. После сведе поглед към ходилата си, по които растеше трева. После се втренчи в свободната си ръка и размърда пръсти, сякаш броеше нещо, — … херцогинята — завърши. Беше дълго чакане. Масата изскърца, когато тролът сложи ръка върху нея, отворил длан. — Дай парата.
	— Имаме само картоне… — започна ефрейтор Страпи. Сержант Джакръм го ръгна с лакът в ребрата.
	— Ей богу, да не си луд? — изсъска той. — Има десеторна премия за вербуване на трол! — С другата си ръка бръкна в джоба на куртката си, извади сребърен шилинг и внимателно го постави в огромната длан. — Добре дошъл в новия си живот, приятел! Само да запиша името ти, а? Как се казваш?
	Тролът премести поглед към тавана, ходилата, сержанта, стената и масата. Поли видя, че мърда устни.
	— Карборунд? — допусна той.
	— Да, сигурно — съгласи се сержантът. — Ъ-ъ, би ли искал да пообръс… да поотрежеш малко кос… мъха? Имаме нещо като… наредба…
	Стена, под, таван, маса, пръсти, сержант.
	— Не — отвърна Карборунд.
	— Добре. Добре. Добре — бързо рече сержанта. — То не е съвсем наредба като такава, всъщност е по-скоро препоръчителна. И все си мисля, малко тъпичка, а? Радвам се, че се присъедини към нас — пламенно добави той.
	Тролът облиза монетата, която светна като диамант в ръката му. Под ноктите му наистина растеше трева, забеляза Поли. Карборунд пристъпи тежко към тезгяха. Тълпата моментално се разцепи, защото _изобщо_ не бе допустимо троловете да стоят зад мелето от тела, размахвайки пари и опитвайки се да привлекат вниманието на бармана.
	Той строши монетата на две и хвърли половинките на тезгяха. Веждата преглътна. Като че щеше да каже „Сигурен ли си?“, само че това не беше от въпросите, задавани на клиенти, тежащи над половин тон. Карборунд помисли малко и каза:
	— Дай да пия.
	Веждата кимна, изчезна за кратко в стаичката зад тезгяха и се върна с нещо като тенджерка. Маладикт се разкиха. Очите на Поли се насълзиха. Беше от миризмите, които усещаш със зъбите си. Да предлагат вкисната бира по кръчмите си беше почти в реда на нещата, но _това_ беше стоградусов оцет.
	Веждата пусна в него сребърната половинка, а после извади от касата медна пара и я поднесе над димящата течност. Тролът кимна. С едва доловима церемониалност, като келнер, поставящ чадърчето в засукан двоен коктейл, Веждата пусна монетата.
	Мехурчетата се умножиха. Игор наблюдаваше с интерес. Карборунд подхвана съда с по два пръста на лопатоподобните си ръце и изпи съдържанието на един дъх. За момент остана като закован, след което внимателно постави съдината обратно на тезгяха.
	— Не е зле да се дръпнете малко, господа — промърмори Веждата.
	— Какво ще стане? — попита Поли.
	— Различно ги хваща — отвърна Веждата. — Този май е… не, ей го на…
	Карборунд се катурна доста стилно. Без подвиване на колене, без малодушен опит да омекоти удара. Просто смени координатите от вертикални с ръка напред, към хоризонтални с ръка нагоре. Дори малко се поклатушка, след като се просна на пода.
	— Не му е увряла главата за това питие — изкоментира Веждата. — Типично за недораслите мераклии. Иска да се прави на голям трол, идва тук, поръчва си „Шокоф подотръшкач“, пък после не знае какво да прави.
	— Ще се свести ли? — попита Маладикт.
	— Не ми се чини да е преди зори. — Веждата поясни: — Мозъкът спира да действа.
	— Значи _тоя_ ще се оправи бързо — пристъпи ефрейтор Страпи. — Слушайте сега, мизерници. Ще спите в бараката отзад, ясно? Съвсем водоустойчива, почти няма плъхове. Омитаме се призори! Вече сте в армията!


	Поли лежеше в тъмното на постеля от мухлясала слама. И дума не стана да се събличат. Дъждът чукаше по покрива и вятърът духаше през процепа под вратата, въпреки опитите на Игор да го затъкне със слама. Проведоха някакъв безцелен разговор, в течение на който Поли разбра, че дели усойния подслон с „Тонкър“ Холгър, „Шафти“ Меникъл, „Уозър“ Гуум и „Лофти“ Тют. Маладикт и Игор явно не бяха придобили благозвучни прякори. По всеобщо съгласие тя стана Озър.
	Малко се изненада, когато момчето, наричано Уозър, извади от мешката си малък портрет на херцогинята и нервно го окачи на един стар пирон. Никой не обели дума, докато той се молеше пред него. Така беше прието.


	_Казват, че херцогинята е умряла…_
	Късно една вечер Поли миеше съдовете и дочу мъжете да говорят, тъй като бе нормално за всяка жена да подочуе разни работи, докато вдига шум.
	Умряла е, тъй разправят, но ония горе в замъка на принц МармадюкПьотрАлбертХансЙозефБернхардУилхелмсберг не си го признават. Ми тя като няма ни дете, ни коте, а те царските нали все се женят помежду си, тронът ще го грабне злобенският принц Хайнрих! На ти сега! Можеш ли си представи? Ей зат’ва не се мярка никаква, разбра ли? И всички тия години да няма нов портрет? Да се не начудиш, а? О, разправят, че била в траур зарад младия херцог, ама оттогаз минаха над седемдесет години! Казват, че са я погребали тайно и…
	В този момент баща й беше затворил устата на осведомителя. Има разговори, при които е желателно дори да не запомнят, че си бил в стаята.
	Мъртва или жива, херцогинята не сваля поглед от теб.


	Новобранците се опитаха да поспят.
	От време на време някой се оригваше или шумно изпускаше газове и Поли отвърна с едно-две насилени оригвания. Това, изглежда, вдъхнови част от спящите да вложат повече старание дотам, че покривът заскърца и почна да се ръси прах, преди всички да затихнат. На няколко пъти усети някой да се препъва навън във ветровитата тъмнина, на теория към тоалетната, но вероятно, имайки предвид мъжката нетърпимост по тези въпроси, доста по-близо до вратата. Веднъж, пропадайки в затормозена просъница, й се стори, че чува някой да хлипа.
	Като внимаваше да не шумоли много, Поли извади многократно прегънатото, безброй пъти четеното и неспасяемо лекьосаното последно писмо от брат си и го зачете на светлината на самотната капеща свещ. Беше отваряно и тежко осакатено от цензурата и носеше щемпела на херцогинята. Гласеше:
C>
	Скъпи мои,
	Ние сме в .................. което е ............... с ...... голямо нещо с кулички. В ............ ще ..........................., което не е зле, защото ........................... свърши. Аз съм добре. Храната е ................ ..................... ще .............................. към ........., но другарят .................. вика да не му бера грижа, всичко ще свърши до .................. и на всички ни ще дадат медали.
	Горе главите!
@	Пол
C$
	Беше написано грижливо, с изключително старателния и закръглен почерк на човек, който трябва да се замисли над всяка буква. Тя бавно го сгъна отново. Пол искаше медали, защото те бяха лъскави. Мина почти година, откакто всеки преминаващ наборен отряд си тръгваше с най-добрите попълнения за батальона, а хората ги изпращаха със знаменца и музика. Сега понякога се връщаха малки групи. На късметлиите им липсваше само по една ръка или крак. Нямаше знаменца.
	Тя разгъна друго листче. Беше брошура, озаглавена „От майките на Борогравия!“. Майките на Борогравия изразяваха желязна увереност, че искат да изпратят синовете си на война срещу злобенския агресор и за целта използваха много удивителни. Беше малко странно, тъй като майките в Мюнц не изглеждаха запалени по идеята синовете им да отидат на война и категорично се опитваха да ги задържат при себе си. При все това по няколко копия от брошурата явно бяха достигнали всеки дом. Беше много патриотична. В смисъл, че възхваляваше избиването на чужденци.
	Криво-ляво Поли се научи да чете и да пише, защото ханът беше голям и си беше бизнес; нещата трябваше да се пресмятат и да се записват. Майка й я научи да чете, което беше приемливо за Нуган, а баща й се погрижи да я научи да пише, което не беше. Според Отец Джуп всяка грамотна жена беше Поругание за Нуган — всичко написано от нея по правило щеше да е лъжа.
	Но въпреки всичко Поли се беше ограмотила, понеже Пол не успя, поне не и до нивото, потребно да върти хан, посещаван колкото „Херцогинята“. Той умееше да чете, движейки бавно пръст по редовете, и пишеше писма със скоростта на охлюв, с много старание и пухтене, сякаш майстореше някакво украшение. Беше едър, добродушен и бавен и вдигаше бирените бурета като че бяха играчки, но не му вървеше с книжнината. Баща им намекваше на Поли, много дипломатично, но доста често, че ще трябва да е все зад него, когато дойдеше време той да върти „Херцогинята“. Оставен на себе си, ако нямаше кой да му каже какво да направи, брат й просто стоеше и съзерцаваше птичките.
	По негово настояване тя му изчете всичко „От майките на Борогравия!“, включително и приказките за герои, и че няма по-велико добро от това да умреш за родината си. Сега й се щеше да не го беше правила. Пол вършеше каквото му кажат. При това и го вярваше, за съжаление.
	Поли прибра листовете и отново задряма, докато пикочният й мехур не я събуди. Уф, добре поне, че по тези ранни доби теренът щеше да е чист. Тя се пресегна за мешката си и колкото се може по-безшумно се измъкна навън под дъжда.
	Сега капеше предимно от дърветата, които бучаха под вятъра, фучащ из долината. Луната бе скрита зад облаци, но постройките в двора се различаваха. Сивотата подсказваше, че онова, което минава за утро в Плюн, беше на път да дойде. Тя откри мъжката тоалетна, която, ама наистина, вонеше на безхаберие.
	Този момент бе отнел много планиране и тренировки. Помогна й кройката на панталоните, които бяха от стария модел с щедро окопчавани дюкяни, както и експериментите, които правеше много рано сутрин, когато трябваше да чисти. Накратко, с усърдие и упоритост тя установи, че жените могат да пишкат прави. Със сигурност поне в тоалетната на родния хан, която бе проектирана и изградена с несъмнена прозорливост за безцелността на клиентите.
	Вятърът разтърсваше усойната постройка. В тъмното Поли се сети за леля Хети, която някъде към шейсетте си бе станала малко особена и настойчиво обвиняваше младежите край нея, че й гледат под полата. Доста се влошаваше след чаша вино и все гледаше да изтърси любимата си шега: „Защо мъжът става, жената сяда, а кучето вдига крак?“ А после, когато всички бяха твърде притеснени, за да отговорят, победоносно кресваше: „Да кажат здрасти!“ и се прекатурваше. Леля Хети сама по себе си беше Поругание.
	Поли закопча панталоните с чувство на облекчение. Имаше усещането, че е прекосила мост — усещане, което бе подкрепено от факта, че краката й останаха сухи.
	Някой каза:
	— Псст!
	Добре, че вече бе свършила работата. Паниката мигновено притисна всяко мускулче в тялото й. Къде се криеха? Това беше просто една изгнила стара барака! О, имаше няколко кабинки, но миризмата подсказваше много убедително, че горичката отвън е доста по-добра оферта. Дори в бурна нощ. Дори с неколцина вълка.
	— Да? — отвърна тя с треперещ глас, а после се прокашля и запита малко по-грубовато: — _Да?_
	— Ще ти послужат — прошепна гласът. В зловонния сумрак различи нещо да се подава над кабинката. Нервно се пресегна и долови мекота. Беше топка вълна. Пръстите й я опипаха.
	— _Чорапи?_ — удиви се тя.
	— Точно така. Носи ги — хрипкаво нареди мистериозният глас.
	— Благодаря, но си нося няколко чифта… — започна Поли.
	Чу се слаба въздишка.
	— Не. Не на краката. Втъкни си ги отпред в панталоните.
	— Какво искаш да кажеш?
	— Виж сега — търпеливо подхвана шепнещият, — не се издуваш там, където не трябва. Това е добре. Но и не се издуваш там, където трябва. Сещаш ли се? Малко по-надолу?
	— О! Ъ-ъ… аз… но… не мислех, че хората се заглеждат… — заекна Поли, пламнала от смущение. Беше разкрита! Но нямаше гюрултия, нямаше гневни цитати от „Писанията на Нуган“. Някой й _помагаше_. Някой, който я беше _видял…_
	— Странно наистина, ама минусите се забелязват повече от плюсовете. Само един чифт, имай предвид. Не се амбицирай.
	Поли се поколеба:
	— Ъ-ъ… толкова ли е очевидно?
	— Не. Затова ти дадох чорапите.
	— Имах _предвид…_ че не съм… че съм…
	— Не толкова — отвърна гласът от тъмнината. — Доста добре се справяш. Минаваш за стреснат младок, който се опитва да се прави на голям и силен. Не е зле да си бъркаш в носа малко по-често. Просто съвет. Малко неща интригуват един младеж повече от съдържанието на ноздрите му. Сега трябва да те помоля за нещо в отплата.
	„Аз не съм те _молила_“ — помисли си Поли доста раздразнена от това, че я взимат за стреснат младок, когато бе сигурна, че има вид на доста хладнокръвен, невъзмутим младеж. Но тихо попита:
	— Какво?
	— Да имаш хартия?
	Поли безмълвно измъкна изпод ризата си „От майките на Борогравия!“. Долови шум от запалена клечка и сярна миризма, която само подобри общите условия.
	— О, нима пред себе си виждам герба на нейна светлост херцогинята? — обади се шепнещият. — Е, няма да е пред мен за дълго. Разкарай се… момче!

>
	Шокирана, замаяна, объркана и почти задушена, Поли изскочи навън в нощта и се добра до вратата на заслона. Но едва я бе затворила и все още мигаше в мрака, когато вратата отново се отвори с трясък, пропускайки вятъра, дъжда и ефрейтор Страпи.
	— Хайде, хайде! Долу ръцете от… е, вие не можете и да си ги намерите… и по-бързо с чорапите! Раз, два, раз, два…
	Изведнъж около Поли настъпи меле от тела, които скачаха или падаха върху нея. Мускулите им явно се подчиняваха директно на гласа, защото ничий мозък не можеше да включи толкова бързо. Действайки съгласно подофицерския закон, ефрейтор Страпи правеше бъркотията още по-объркваща.
	— Пълна скръб сте, тълпа бабички щяха да се справят по-добре от вас! — крещеше той със задоволство, докато хората се блъскаха, търсейки шинели и обувки. Строй се! Обръсни се! Всеки в полка да е гладко обръснат, по заповед! Облечи се! Уозър, държа те под око! Мърдай! Мърдай! Закуска след пет минути! Последният остава без наденица! О, небеса, ама че проклета _сбирщина!_
	Четиримата не толкова висши конници Паника, Объркване, Неведение и Врява превзеха стаята, подклаждайки мръснишкото ликуване на ефрейтор Страпи. Въпреки всичко Поли се шмугна през вратата, извади малко тенекиено канче от мешката си, потопи го в каца с вода, закрепи го на една стара бъчва зад кръчмата и започна да се бръсне.
	И това го беше тренирала. Тайната се криеше в стария убийствен бръснач, който тя надлежно изтъпи. После всичко се свеждаше до четката за бръснене и пяната. Наплескай много пяна, остържи много пяна, и готово, нали? Явно съм приключил, сър, вижте колко ми е гладка кожата…
	Бе насред бръсненето, когато глас в ухото й кресна:
	— Какво си мислиш, че правиш, редник Пръц?
	Добре, че бръсначът _беше_ тъп.
	— Пъркс, сър! — Тя изтри носа си. — Бръсна се, сър! Името ми е Пъркс, сър!
	— Сър? _Сър?_ Не съм сър, Пръц, а съм, дявол да го вземе, _ефрейтор_, Пръц! Т’ва значи да ми казваш „ефрейтор“, Пръц! И се бръснеш в служебно войнишко канче, Пръц, с каквото не са те удостоили, нали? Дезертьор ли си, Пръц?
	— Съвсем не, с… ефрейтор!
	— Значи крадец, а?
	— Съвсем не, ефрейтор!
	— Откъде тогава имаш проклетото канче, Пръц?
	— Взех го от един умрял, сър… ефрейтор!
	Гласът на Страпи, и без това изтънял до пискливост, се превърна в яростен крясък:
	— Ти си _мародер?_
	— Съвсем не, ефрейтор! Войникът…
	… бе издъхнал едва ли не в ръцете й на пода в хана.


	Онази група завръщащи се герои бяха шестима. Явно бяха обикаляли с посърнало упорство дни наред, проправяйки си път до селцата в планините. Поли преброи общо девет ръце и десет крака. И десет очи.
	Но целите изглеждаха някак си най-зле. Закопчаните им до горе зловонни куртки пристягаха наместо бинтове каквото и неописуемо мазало да имаше под тях. Миришеха на смърт. Дежурните посетители на кръчмата им направиха място и заговориха тихо, като в светилище. Баща й, който по принцип не се отдаваше на сантименталности, безмълвно им наля щедра доза ракия в бирени чаши и отказа всякакво заплащане. После се разбра, че носят писма от войници, останали на фронта. Един от тях носеше писмото от Пол. Той го побутна по масата към Поли, която им сервираше яхния, и след това, без да вдига много шум, умря.
	По-късно онзи ден спътниците му си тръгнаха с несигурна стъпка, като взеха от джоба на войнишката му куртка тенекиения му медал с официалната похвала от херцогинята, за да ги дадат на родителите му. Поли я беше разгледала. Бе разпечатка, включително и подписа на херцогинята. Името на мъжа беше попълнено доста сбито, защото бе по-дълго от обичайното. Последните няколко букви бяха сгъчкани една в друга.
	Подобни дребни детайли се запечатват в съзнанието, докато то се изпълва с неуправляема, нажежена до бяло ярост. Всичко, което мъжът остави след себе си, освен писмото и медала, бе тенекиено канче и едно петно на пода, което не можеше да се изчисти.


	Ефрейтор Страпи нетърпеливо изслуша леко преиначения разказ. Поли го виждаше как се мъчи да се хване за нещо. Канчето бе принадлежало на войник; сега принадлежеше на друг войник. Това бяха фактите и той не можеше да направи кой знае какво по въпроса. Затова прибягна до по-сигурното убежище на тормоз от най-общ характер.
	— На умен ли ми се правиш, а, Пръц?
	— Съвсем не, ефрейтор.
	— О? Значи си тъпак, а?
	— Ами, нали постъпих в армията, ефрейтор — кротко отвърна Поли. Някъде зад Страпи някой се разхили.
	— Държа те под око, Пръц — изръмжа Страпи, временно победен. — Една погрешна стъпка и край с тебе! — Той се отдалечи.
	— Ъ-ъ… — обади се глас до Поли. Тя се обърна и видя младеж с дрехи втора употреба и нервозен вид, който не прикриваше напълно някакъв кипящ отвътре гняв. Той беше едър и червенокос, но толкова ниско остриган, че главата му бе като с някакъв мъхнат ореол.
	— Ти си Тонкър, нали?
	— Да, и, ъ-ъ… може ли да ползвам бръснарските ти принадлежности, а?
	Поли се втренчи в кьосавата му физиономия. Младежът се изчерви.
	— Все някога трябва да почна, нали? — отбранително каза той.
	— Бръснача ще трябва да се подостри — смутолеви момичето.
	— Няма проблем, знам как — отвърна Тонкър.
	Тя безмълвно му подаде канчето и бръснача и използва момента да се вмъкне в тоалетната, докато всички бяха заети. Сложи чорапите на място за нула време. Закрепването им обаче създаде проблеми, но тя ги реши, като разви малко от единия чорап и го затъкна под колана си. Усещането беше странно, а и тежаха удивително за такава топчица вълна. Пристъпяйки малко особено, Поли отиде да види какви ужасии ще им поднесе закуската.
	Поднесе им стар конски хляб с наденица и много слаба бира. Тя грабна една наденица и къшей хляб и седна.
	Човек трябваше да се съсредоточи, за да яде конски хляб. Приготвен от брашно, омесено с изсушен грах, боб и зеленчукови обелки, продуктът бе станал широко потребяван в последно време. По принцип се правеше само за коне — да ги държи във форма. Напоследък обаче почти нямаше друго на масата, а и от него се намираше все по-малко и по-малко. На човек му бяха необходими време и здрави зъби, за да се справи с филийка конски хляб, точно както и пълна липса на въображение, ако ще яде сегашните наденици. Поли седна и се концентрира върху дъвченето.
	Единствената друга зона на затишие бе около редник Маладикт, който пиеше кафе сякаш бе седнал да разпусне в крайпътно кафене, с излъчването на човек без никакви житейски проблеми. Той кимна на Поли.
	„Това в тоалетната да не беше той? — зачуди се тя. — Върнах се тъкмо когато Страпи започна да кряска и всички се втурнаха да тичат напред-назад. Можеше да е всеки. Вампирите ходят ли до тоалетна? Така де, ходят ли всъщност? Осмелил ли се е някой да попита?“
	— Добре ли спа? — обади се той.
	— Да. А ти?
	— Не можах да издържа в тая барака, но господин Вежда _любезно_ ми позволи да използвам мазето му. Трудно се отвиква от старите навици, нали знаеш? Поне — добави той — от старите _приемливи_ навици. Все не ми е удобно, ако не спя с главата надолу.
	— И са ти дали _кафе?_
	— Нося си собствени запаси — Маладикт посочи малка, изящно изработена от сребро и позлата кафеварка на масата до чашата му, — а господин Вежда любезно ми свари малко вода — той се ухили, разкривайки два дълги кучешки зъба. — Удивително е какво можеш да постигнеш с усмивка, Оливър.
	Поли кимна.
	— Ъ-ъ… Игор приятел ли ти е? — запъна се тя. На съседната маса Игор бе получил от кухнята наденица, вероятно сурова, и напрегнато я наблюдаваше. Няколко жици се усукваха от наденицата до чаша с ужасно вкисната бира, която клокочеше.
	— За пръв път го виждам — каза вампирът. — Разбира се, познаваш ли един, в известен смисъл познаваш всичките. Вкъщи имахме Игор. Чудесни служители. Много усърдни. Много надеждни. И, разбира се, много ги бива да скърпват нещата, ако се сещаш какво имам предвид.
	— Тези шевове по главата му не изглеждат много професионално — смръщи се Поли, която започваше да се дразни от постоянното изражение на естествено превъзходство на Маладикт.
	— О, това ли? Това е игорска работа — поясни той. — То си е Фасон. Като… племенни белези, схващаш ли? Обичат да се отличават. Ха, навремето имахме един слуга, който имаше шевове по целия врат и беше _изключително_ горд с тях.
	— Наистина ли? — без въодушевление рече Поли.
	— Да, и най-смешното е, че главата дори не беше неговата!
	Игор вече държеше някаква пръскалка и наблюдаваше наденицата със задоволство. За миг на Поли й се стори, че наденицата помръдна…
	— Хайде, хайде, свърши ви времето, мизерници! — излая ефрейтор Страпи, нахлувайки надуто в стаята. — Подравни се! Това означава строй се, сбирщино! И за тебе се отнася, Пръц! А вие, господин Вампир, сър, дали ще се присъедините за леко сутрешно военно походче? Бегом! И къде е тоя проклет Игор?
	— Тук, шър — докладва Игор зад гърба му.
	Ефрейторът се завъртя и изрева:
	— Как се озова тук?
	— Това е дарба, шър.
	— Да не си _посмял_ да ми се явиш отзад отново! Подравни се с останалите! Така… Мирно! — Страпи въздъхна театрално. — Това значи „застани като истукан“. Ясно? Хайде пак, със старание! Мирно! А-а, виждам къде е проблемът! Гащите ви се смъкват непрекъснато! Май ще трябва да пиша на херцогинята да си прибере обратно парите! Какво си се ухилил, господин Вампир, сър? — Той се изтъпани пред Маладикт, който стоеше в безупречна стойка „мирно“.
	— Щастлив съм да служа, ефрейтор!
	— Да бе, точно така — измърмори Страпи. — Е, няма да бъдеш толко…
	— _Всичко наред ли е, ефрейтор?_ — обади се сержант Джакръм от вратата.
	— Доколкото може, сержант — въздъхна ефрейторът. — Трябва да ги изхвърлим тия, ей богу! Безполезни, негодни…
	— Добре, момчета. Свободно! — Джакръм хвърли на Страпи далеч не приятелски поглед. — Днес поемаме към Плоц, където ще се присъединим към другите наборни групи и ще получите униформи и оръжие, късметлии такива! Някой да си е служил с оръжие? _Ти_ ли, Пъркс?
	Поли свали ръката си.
	— Малко, сержант. Брат ми ме понаучи, като си дойде в отпуска, а някои от по-старите в хана, където работех, ми дадоха няколко, ъ-ъ, съвета. — И това беше самата истина. Да гледаш как момиче размахва меч си е забавно, пък и се държаха поносимо, когато не се хилеха. Тя възприемаше бързо, но се постара да изглежда непохватно доста след като схвана същността, защото да въртиш меч също бе „мъжка работа“ и жена, която го правеше, бе Поругание за Нуган. Що се отнася до Поруганията, старите войници имаха като цяло широки разбирания. Докато си оставаше „гола вода“, тя беше забавна, а докато беше забавна, се намираше в безопасност.
	— Спец си, а? — гадно се ухили Страпи. — Истински майстор на сабята, а?
	— Съвсем не, ефрейтор — кротко отвърна Поли.
	— Добре — намеси се Джакръм. — Има ли друг…
	— Момент, сержант, мисля, че на _всички_ ще ни дойде добре малко инструктаж от маестро Пръц — натърти Страпи. — Нали така, момчета?
	Новобранците, които бяха наясно с тоя тип мръснишки изчадия, но най-предателски се радваха, че не се е хванал за тях, замънкаха неопределено и свиха рамене. Страпи извади сабята си.
	— Дайте му една от вашите, серж! Хайде, де! Само малко да се посмеем, а?
	Джакръм се поколеба.
	— Какво ще кажеш, момко? — Той погледна Поли и добави: — Не си длъжен.
	„Ще ми се наложи рано или късно — помисли си тя. — Светът е пълен със страпища. Ако отстъпиш, само ще те преследват. Трябва да ги спреш още в началото.“ Тя въздъхна.
	— Добре, серж.
	Джакръм извади от ножницата една от шашките си и я подаде на Поли. Изглеждаше поразително остра.
	— Няма да пострадаш, Пъркс — каза той, втренчен в подхилващия се ефрейтор.
	— И аз гледам да му го спестя, сър — отвърна тя и се прокле за идиотското си перчене. Изглежда, чорапите говореха вместо нея.
	— О, _добре тогава!_ — Страпи отстъпи назад. — Сега ще видим от какво си замесен, Пръц!
	„Плът — помисли си Поли. — Кръв. Лесно режещи се неща. О, по дяволите…“
	Страпи замахна със сабята си ниско, по тертипа на старите гадняри, надявайки се, че противникът е от ония, които си мислят, че цялата работа е да отбиеш сабята на другия. Поли избегна удара и се втренчи в очите му, които не бяха прекрасна гледка. Той нямаше да я намушка, не и смъртоносно, не и пред Джакръм. Щеше да опита нещо болезнено, което да я направи за смях. Типичното за всички страпища. Сред клиентелата на всяка кръчма имаше по един-двама такива.
	Ефрейторът започна да настъпва по-агресивно и на два пъти по чист късмет тя успя да избие острието встрани. Късметът обаче щеше да я напусне и тогава Страпи _щеше_ хубаво да я нареди. В този момент си спомни бръщолевенията на Беззъбия Ебънс, уволнен сержант, изгубил лявата си ръка от удар с меч, а зъбите си от ябълково вино: „Добрият фехтовчик не обича да се бие с новак, девойче! Щото не знае к’во ще направи проклетника!“
	Тя диво завъртя шашката. Страпи трябваше да блокира удара и за момент сабите им се преплетоха.
	— Това ли е най-доброто, което можеш, Пръц? — подигра се ефрейторът.
	Поли се пресегна и сграбчи ризата му.
	— Съвсем не, ефрейтор! Но _това_ е! — Тя наведе глава и дръпна силно.
	Сблъсъкът беше по-болезнен, отколкото очакваше, но чу как нещо изхрущява и то не от нея. Тя бързо се отдръпна, леко замаяна, вдигнала шашката в готовност.
	Страпи се бе смъкнал на колене, а от носа му шуртеше кръв. Когато се изправи, гледаше на _кръв…_
	Дишайки тежко, Поли отправи безмълвна молба към сержант Джакръм, който бе скръстил ръце и невинно наблюдаваше тавана.
	— Обзалагам се, че _това_ не си го научил от брат си, Пъркс — подметна той.
	— Съвсем не, серж! Научих го от Беззъбия Ебънс, серж!
	Джакръм бързо насочи очи към нея, ухилен:
	— Какво, от стария сержант Ебънс?
	— Тъй вярно, серж!
	— Ей това е стара находка! Жив ли е още? Как е дъртият му пияница?
	— Ъ-ъ… добре запазен, серж — отвърна Поли, опитвайки се да не диша на пресекулки.
	Джакръм се разсмя.
	— Да, сигурно. Най-стръвно се биеше в кръчмите, така си беше. Бас ловя, че това не е единственият трик, който ти е показал, нали?
	— Съвсем не, сър! — Другите го хокаха, че й разправя такива неща, а Беззъбия само се кикотеше над чашата си с вино. При все това на Поли й отне доста време да разбере смисъла на „семейни реликви“.
	— Чу ли, Страпи? — обърна се сержантът към ефрейтора, който псуваше и плюеше кръв по пода. — Май си извадил късмет. Както ще разберете, момци, в мелето не дават награди за честен бой. Добре, забавата свърши! Иди го накисни малко в студена вода, ефрейтор! Винаги изглежда по-зле, отколкото е всъщност. И _приключвате с въпроса_ вие двамата! Това е _заповед_. Слушайте какво ви говоря! Ясно?
	— Тъй вярно, серж — глухо отвърна Поли. Страпи изгрухтя.
	Джакръм изгледа останалите новобранци.
	— Така. Някой друг да е похващал оръжие? Добре. Виждам, че трябва да я подкараме лека-полека…
	Страпи пак изгрухтя. Направо заслужаваше възхищение. На колене, с кръв, шуртяща през шепата му, подложена под строшения му нос, все пак успя да намери повод да утежни живота на някого, макар и малко.
	— Рефник Кръфопиес има сафя, серсант — обвинително посочи.
	— Бива ли те да я въртиш? — обърна се сержантът към Маладикт.
	— Всъщност не, сър. Никога не съм пробвал. Нося я за защита, сър.
	— Как ще се защитиш, като не знаеш как да се биеш с нея?
	— Не себе си, сър. Другите. Виждат, че имам сабя, и не ме нападат — търпеливо обясни Маладикт.
	— Да, ама ако те нападнат, момко, яко ще се огелпиш!
	— Съвсем не, сър! Ще се постарая само да им откъсна главите, сър. Това имам предвид „за защита“, сър. За тяхна, не за моя. Пък и ще бера страшни ядове от Лигата, ако го сторя, сър.
	Сержантът постоя известно време втренчен в него. После промърмори:
	— Добре измислено.
	Зад тях се чу тъп звук и една от масите се прекатури. Тролът Карборунд се надигна, изпъшка и отново се тръшна на пода. При втория опит успя да седне и стисна главата си с две ръце.
	Ефрейтор Страпи, вече на крака, явно беше станал безстрашен от яд. Той се насочи към трола в лек тръст и застана пред него, треперещ от ярост и продължаващ да точи лепкави струйки кръв.
	— Ти, ушасно нистошестфо! — изкряска. — Ти…
	Карборунд се пресегна и внимателно, без никакво усилие вдигна ефрейтора за главата. Доближи го към попритвореното си око и го завъртя наляво-надясно.
	— Влезох ли в армията? — избоботи той. — О, копролит…
	— Тофа е напатение на фис офисер! — изпищя задавено ефрейторът.
	— Сложи ефрейтор Страпи на земята, моля — обади се сержант Джакръм.
	Тролът изсумтя и пусна мъжа.
	— Нема да се сърдиш — извини се той. — Зех те за джудже.
	— Настояфам тоси тук да се арестуфа за… — започна Страпи.
	— Не, ефрейтор, не настояваш — прекъсна го сержантът. — Сега не му е времето. Изправи се, Карборунд, и влизай в строя! Дума да няма, само пробвай тоя номер още веднъж и ще си имаш проблеми, ясно?
	— Да, сержант! — изтътна тролът и се изправи на крака.
	— Добре, тогава. — Джакръм отстъпи назад. — И така, късметлиите ми, днес ще се научим на онова, дето му викат маршировка…
	Оставиха Плюн под поривите на вятъра и дъжда. Приблизително час, след като изчезнаха зад един завой в долината, бараката, в която бяха спали, мистериозно изгоря.


	Бяха правени и по-успешни опити за маршируване, само че от пингвини. Шествието завършваше с фургона, от който сержант Джакръм крещеше инструкции, но новобранците се движеха сякаш за пръв път им се случваше да вървят от едно място до друго. Сержантът хокаше разпуснатата им походка и заради неколцина проведе импровизирана лекция на тема „дясно“ и „ляво“. И така, те постепенно напуснаха планините.
	Поли запомни тези първи дни със смесени чувства. Непрекъснато маршируваха, но тя бе навикнала на дълги преходи и имаше добри ботуши. Панталоните спряха да я дразнят. В небето, предвещаващо дъжд, слънцето все пак си направи труда да грее. Не беше студено. Всичко щеше да е наред, ако не беше ефрейторът.
	Тя се чудеше как Страпи, чийто нос вече бе приблизително с цвета на слива, ще се справи с възникналата ситуация. Оказа се, че той възнамерява да разреши проблема, като се преструва, че нищо не се е случило и като си има възможно най-малко вземане-даване с Поли.
	Не пощади обаче останалите, макар че действаше избирателно. Маладикт беше безусловно оставен на мира, както и Карборунд: колкото и ненормален, Страпи не беше самоубиец. А Игор го объркваше. Дребният човечец изпълняваше всичките му идиотски нареждания, и то бързо, компетентно и с вид на огромно удоволствие от работата си, което напълно сащисваше ефрейтора.
	С другите се заяждаше без всякакъв повод, ругаеше ги, докато не направят някоя нищожна грешка, а после им продънваше ушите от ругатни. Избраникът му беше редник Гуум, по прякор Уозър, който беше хилав като вейка, ококорен, нервен и преди всяко ядене казваше благодарствена молитва на висок глас. Още преди края на първия ден Страпи успяваше да го накара да повърне само като му кресне. А после се кикотеше.
	Само дето всъщност не се _кикотеше_, забеляза Поли. Вместо това произвеждаше някакво хриптене, подобно на сипкава гаргара, нещо от сорта на _гхнррррш_.
	Присъствието му убиваше всякакво желание. Джакръм рядко се намесваше, макар че често го наблюдаваше. А веднъж, когато Поли улови погледа му, той й намигна.
	Първата вечер Страпи с крясъци им метна една палатка от фургона и им крещя на главите, докато я опънат, а след като вечеряха стар хляб и наденица, ги строи с крясъци пред едно табло, за да им се накрещи. На таблото бе написал „ЗА КАКВО СЕ БОРИМ“, а отдолу бе наредил: 1,2,3.
	— Така, внимавайте! — Той удари с пръчка по таблото. — Според някои, вие, момченца, трябва да знаете защо я водим тая война, ясно? Е, ето ви на! Първо, помните ли град Липц? Беше яростно атакуван от злобенските войски преди година! Те…
	— Извинете, но Липц не го ли атакуваха _нашите_, ефрейтор? Миналата година казаха… — започна Шафти.
	— На умен ли ми се правиш, редник Меникъл? — озъби се Страпи, назовавайки най-големия грях в списъка си.
	— Само искам да разбера, ефрейтор — отстъпи Шафти. Той беше набит, въздебеличък, от ония, които се суетят около другите, опитвайки се да помогнат по малко дразнещ начин, отменяйки ги в дребни работи, които хората нямат нищо против да свършат и сами. Имаше нещо странно в него, макар че трябваше да се има предвид, че в момента седеше до Уозър, който бе твърде странен и вероятно заразен…
	… и бе попаднал в полезрението на Страпи. Да се заяждаш с Шафти не беше интересно, но Уозър, виж Уозър винаги си струваше виковете.
	— _Слушаш_ ли, редник Гуум? — изкряска той.
	Уозър, който седеше със затворени очи, стреснато се ококори.
	— Ефрейтор? — потръпна, докато Страпи се приближаваше.
	— _Попитах_, слушаш ли, Гуум?
	— Тъй вярно, ефрейтор!
	— _Сериозно?_ И какво чу, ако мога да попитам? — произнесе Страпи с лепкава жлъч в гласа.
	— Нищо, ефрейтор. Тя мълчи.
	Страпи пое дълбоко дъх с възторжено злорадство.
	— Ти си безполезен, ненужен куп…
	Разнесе се звук. Беше тих, неописуем звук, важна част от ежедневието, който обаче никога нямаше да бъде например подсвиркван или включен в интригуваща соната. Бе просто звукът на метал, стържещ в камък.
	От отсрещната страна на огъня Джакръм отпусна шашката си. В другата си ръка държеше брус. Той се ококори в отговор на груповото облещване.
	— Какво? О! Просто поддържам острието — невинно додаде. — Извинявай, ако прекъснах потока на мисълта ти, ефрейтор. Продължавайте!
	Животоспасяващият животински инстинкт заговори у Страпи. Той остави на мира треперещия Уозър и се обърна отново към Шафти:
	— Да де, нападнахме Липц…
	— Преди злобенците ли? — прекъсна го Маладикт.
	— Ще ме изслушаш ли? — изнерви се Страпи. — Ние храбро нападнахме Липц, за да си присвоим онова, което е борогравска територия! И после вероломните ряпоядци си го заграбиха обратно…
	В този момент Поли изключи за малко, тъй като вече не се откриваше непосредствена възможност да види Страпи обезглавен. Тя знаеше за Липц. Половината от старците, които идваха да пият с баща й, бяха участвали в атаката. Но никой не ги беше питал _искат_ ли да нападат. Просто някой бе изкомандвал: „В атака!“
	Проблемът беше река Нек. Тя се виеше през широката, богата, тинеста равнина като нишка изпусната връв, но понякога проливните дъждове или дори някое голямо паднало дърво я караха да заплющи като камшик, изхвърляйки речните меандри на километри от предишното легло. А реката беше междудържавна граница…
	Тя изплува към реалността, в която кънтеше:
	— … но този път _всички_ са на тяхна страна, кучите му синове! И знаете ли защо? Зарад Анкх-Морпорк! Щото спряхме пощенските им фургони, които тъпчеха страната ни, и сринахме щракащите им кули, които са Поругание за Нуган. Анкх-Морпорк е безбожен град…
	— Мислех, че има над триста храма? — обади се Маладикт.
	Страпи впи в него поглед, изпълнен с такава неизказуема ярост, че за момент изгуби дар слово.
	— Анкх-Морпорк е _нечестив_ град — съвзе се той. — Отровен е, също като реката му. Вече почти не става за хора. Каква ли не паплач пуснаха в него — зомбита, върколаци, джуджета, вампири, тролове… — сети се за аудиторията си, запъна се и додаде: — … което _в някои случаи_ може и да е добре, разбира се. Но това е един долен, развратен, беззаконен, претъпкан бардак, поради което принц Хайнрих толкова го обича! Той бе подведен и купен с евтини дрънкулки, защото така действат ония в Анкх-Морпорк. Те _купуват_ хората, те _стига сте ме прекъсвали!_ Какъв е смисълът да се мъча да ви набия нещо в кратуните, ако непрекъснато ще ми задавате въпроси?
	— Само се чудех защо е толкова претъпкан, ефрейтор — каза Тонкър. — Щом е толкова лош, де.
	— Защото са деградирало племе, редник! И са пратили тук свой полк да помага на Хайнрих да превземе нашата мила родина! Той се е отвърнал от правата вяра на Нуган и е приел анкх-морпоркската безбож… нечестивост. — Страпи изглеждаше доволен, че се справи с това, и продължи: — Второ, освен войници Анкх-Морпорк е изпратил Ваймс Касапина, най-злият човек от онзи отвратителен град. Тяхната едничка цел е да ни унищожат!
	— Чух, че в Анкх-Морпорк са просто ядосани, че сме бутнали щракащите им кули — обади се Поли.
	— Те бяха на наша суверенна територия!
	— Но тя беше злобенска преди… — започна Поли.
	Страпи яростно размаха пръст пред лицето й.
	— Слушай, Пръц! Една страна не става велика като Борогравия, без да си създаде врагове! Което ме довежда до точка три, Пръц, дето си ми седнал тук и се мислиш за много умен. Големи умници сте всичките, виждам. Е, поумувайте над това: може би не харесвате всичко в родината си, а? Може и да не е идеалната земя, но си е наша! Може би мислите, че законите ни не са най-добрите, но са си наши! Планините може и да не са най-красивите или най-високите, но са си наши! Борим се за онова, което си е наше, войници! — Страпи тупна с длан гърдите си:
P>
	Нащрек, вий синове на родината!
	Недейте веч отпива виното от вкиснати ябълки…
P$
	Те се включиха в различни тоналности. Това бе дълг. Дори само да отваряш и да затваряш уста, си длъжен. Дори само да мънкаш „на, на, на“, си длъжен. Поли, която бе от онези, които в такива моменти тайно се озъртат, установи, че Шафти приглася дума по дума, а Страпи в действителност се бе просълзил. Уозър изобщо не пееше. Той се молеше. Добър номер, каза една от по-предателските мисли в съзнанието й.
	За всеобщо удивление Страпи довърши — сам — целия втори куплет, който никой никога не помнеше и после ги изгледа със самодоволна усмивка от типа по-патриот-съм-от-тебе.
	После се опитаха да поспят, но двете одеяла не осигуряваха кой знае какъв комфорт. Известно време лежаха в мълчание. Джакръм и Страпи имаха отделни палатки, но всички инстинктивно знаеха, че ефрейторът ще се промъква и ще подслушва наоколо.
	След около час, докато дъждът барабанеше по платнището, Карборунд се обади:
	— Убаво, тогаз, кат’ че ли с’фанах. Ако ’ората са груфарски тъпи, то шъ съ борим за груфарската тъпня, щото туй си е _наша_ тъпня. И т’ва е ’убаво, нал’ тъй?
	Слисани, част от войниците се надигнаха в мрака.
	— Осъзнавам, че би трябвало да знам тези неща, но какво значи „груфарски“? — разнесе се гласът на Маладикт във влажната тъмнина.
	— О, ами… туй е като тате трол и мама трол…
	— Ясно, да, добре, мисля, че схванах, благодаря ти — изрече Маладикт. — А _ти_, приятелю, си открил патриотизма. Моята родина, права или не.
	— _Трябва_ да обичаме родината — каза Шафти.
	— Добре, кое точно? — обади се Тонкър от далечния край на палатката. — Утрото над планините? Ужасната храна? Проклетите идиотски Поругания? Цялата страна, освен земята под краката на Страпи?
	— Но ние сме във война!
	— Да, дотам ни докараха — въздъхна Поли.
	— Е, аз не им се връзвам. Всичко е измама. Мачкат те, а като вбесят някоя страна, _ти_ трябва да воюваш! Родината е _твоя_ само когато искат да умреш за нея! — ядоса се Тонкър.
	— Цялата хубост на родината е в тази палатка — изрече гласът на Уозър.
	Настъпи смутена тишина.
	Дъждът се усили. Не след дълго в палатката започна да прокапва. Накрая някой се обади:
	— Какво става, ъ-ъ, ако се запишеш, а после решиш да се откажеш?
	Беше Шафти.
	— Мисля, че на това му викат дезертьорство и ти отсичат главата — отговори Маладикт. — В моя случай това ще е малко неудобство, но на теб, скъпи ми Шафти, ще разстрои изцяло социалния ти живот.
	— Изобщо не съм целувал проклетия им портрет — намеси се Тонкър. — Завъртях го, когато Страпи не гледаше, и го целунах отзад!
	— Пак ще кажат, че си целунал херцогинята — заяви Маладикт.
	— Ц-целунал си х-херцогинята отзад? — ужасен промълви Уозър.
	— Беше задницата на портрета, ясно? — изнерви се Тонкър. — Не беше истинският й задник. Хъ, нямаше да го целуна, ако беше! — От различни страни се разнесе сподавено хихикане и намек за кикот.
	— Това е п-проклето! — възмути се Уозър. — Нуган в небесата те е в-видял!
	— Ама то си е просто една рисунка, нали? — измърмори Тонкър. — При това какво значение има? Отпред или отзад, ей ни на тук и не виждам никакви пържоли и бекон!
	Нещо изтрополи над главите им.
	— Аз са записах да вида вълнуващи чуждистранни места и да срещна еротични хора — каза Карборунд.
	Това предизвика моментно умисляне.
	— Да нямаш предвид екзотични? — обади се Игор.
	— Ъхъ, таквиз работи — съгласи се тролът.
	— Но те винаги лъжат — изрече някой и Поли осъзна, че е била тя. — Непрекъснато лъжат. За всичко.
	— Така е — каза Тонкър. — Воюваме за лъжци.
	— А-а, може и да са лъжци — изтърси Поли, доста правдоподобно имитирайки джавкането на Страпи, — но са си _наши_ лъжци!
	— Хайде, стига вече, деца — намеси се Маладикт. — Да се опитаме да подремнем, а? Но ето една малка приспивна приказка от чичо ви Маладикт. Сънувайте, че когато се впуснете в битка, ефрейтор Страпи ви _предвожда_. Няма ли да е прекрасно?
	След малко Тонкър каза:
	— Крачи пред нас, имаш предвид?
	— О, да. Виждам, че следваш мисълта ми, Тонк. Точно пред вас. Сред шумното, трескаво, _хаотично_ полесражение, където, о, толкова неща могат да се объркат.
	— И ще сме въоръжени? — замислено рече Шафти.
	— Разбира се, че ще сте въоръжени. Вие сте войници. И ето го врагът, точно пред вас…
	— Хубава приказка, Мал.
	— Сънувай я, хлапе.
	Поли се завъртя и се опита да се настани по-удобно. „Всичко е лъжи — сънено си помисли. — Просто някои са по-хубави от другите, това е всичко. Хората виждат онова, което си мислят, че виждат. Дори аз съм една лъжа. Но успявам да я пробутам.“


	Топъл есенен вятър брулеше листата на офиките, докато новобранците маршируваха в полите на планината. Беше заранта на следващия ден и планините бяха останали зад гърба им. Поли убиваше времето, като определяше птиците по храстите. Беше й навик. Познаваше почти всички видове.


	_Тя не жадуваше да стане орнитолог. Но птиците вдъхваха живот на Пол. Цялата… мудност на мисълта му се превръщаше в светкавични проблясъци в присъствието на птици. Най-изненадващо той таеше всичките им названия, навици и местообитания, можеше да свири песните им и след като Поли спести за кутия боички, които спазари от един пътник в странноприемницата, бе нарисувал едно орехче — толкова истинско, че човек можеше да го чуе._
	_Майка им тогава беше жива. Караницата продължи с дни. Рисунки на живи същества бяха Поругание в очите на Нуган. Поли попита защо навсякъде има портрети на херцогинята и затова си отнесе боя. Рисунката бе изгорена, боичките — изхвърлени._
	_Беше ужасно. Майка й бе мила жена (поне доколкото бе възможно за набожна поклонница, която се опитва да спазва прищевките на Нуган) и почина бавно сред портрети на херцогинята и ехото на безответните молитви, но споменът, който всеки път се прокрадваше предателски в съзнанието на Поли, беше изпълнен с яростта и укорите й, докато малката птичка сякаш пърхаше в пламъците._

>
	По полетата жени и старци събираха пшеницата, смачкана от снощния дъжд, надявайки се да спасят каквото могат. Не се виждаха никакви младежи. Поли забеляза как някои от новобранците поглеждат крадешком ровещите хора и се зачуди дали и те си мислят за същото.
	До обяд не видяха друг по пътя, виещ се сред ниските хълмове. Слънцето бе прогонило част от облаците и поне за малко лятото се върна — влажно, лепкаво и леко неприятно, като гост, който не си тръгва от гощавката.
	Едно червено петно в далечината се превърна в доста по-голямо петно и накрая — в групичка мъже. Още щом го зърна, Поли знаеше какво иде насреща им. По реакциите на някои от останалите разбра, че не знаеха. Настъпи моментно стълкновение и объркване, докато новобранците се сбутаха едни в други, а после спряха и се оцъклиха.
	Ранените бавно се изравниха с тях и бавно ги подминаха. Двама мъже, все още цели, доколкото прецени Поли, влачеха ръчна количка, в която лежеше трети. Други куцаха на патерици или крепяха ръцете си в превръзки през врата, или носеха червени куртки с празен ръкав. Може би най-зле бяха онези като мъжете в хана — с посивели лица, невиждащи очи, здраво закопчали куртки въпреки жегата.
	Докато ги подминаваха с несигурна стъпка, един-двама от ранените хвърлиха погледи на новобранците, но лицата им не изразяваха друго, освен ужасяваща решителност.
	Джакръм дръпна юздите на коня и измърмори:
	— Добре, двайсет минути почивка.
	Игор се обърна, кимна към групата неумолимо устремени по пътя си ранени и отрапортува:
	— Ражрешете да опитам да им помогна, шержант?
	— Скоро ще имаш тая възможност, момко.
	— Шержант? — В гласа на Игор прозвуча горчивина.
	— О, добре. Щом трябва. Искаш ли едно рамо?
	Откъм ефрейтор Страпи се разнесе гаден хилеж.
	— Тъй вярно, шержант, няма да е ижлишна малко помощ — с достойнство отвърна Игор.
	Сержантът изгледа отряда и кимна:
	— Редник Холтър, крачка напред! Отбираш ли нещо от докторлък?
	Червенокосият Тонкър стегнато пристъпи напред:
	— Колил съм прасета за мама, серж!
	— Чудесно! Дума да няма, това е по-ценно от военен _хирург_. Заминавайте. Двайсет минути, ясно?
	— И не давай на Игор да си домъкне сувенири! — подвикна Страпи и отново се разхили със стържещия си смях.
	Останалите седнаха на тревата край пътя, а неколцина изчезнаха в храстите. Поли тръгна със същата мисия, но навлезе доста по-навътре и използва момента да нагласи малко чорапите. Имаха навика да се изсулват, ако не внимаваше.
	Тя замръзна, долавяйки шумолене зад гърба си, но после се успокои. Все пак наистина внимаваше. Никой не би могъл да види нищо. „Ами ако някой също пикае? Просто ще се прокрадна обратно до пътя и няма да обръщам внимание…“
	Когато разтвори храстите, Лофти скочи с панталони до глезените и лице, червено като ряпа.
	Поли не се сдържа. Може би заради чорапите. Може би заради умолителния израз на Лофти. Когато някой излъчва сигнал „Не гледай!“, очите действат по своя воля и се насочват точно натам, накъдето не трябва. Лофти подскочи, дърпайки дрехите си.
	— Не, виж, няма нищо… — започна Поли, но прекалено късно. Момичето беше избягало.
	Поли се вторачи в храстите и се замисли: „Дявол го взел! Две сме! Но какво да й кажа? Няма проблем, и аз съм момиче. Можеш да ми се довериш. Можем да бъдем приятелки. О, и един добър съвет за чорапите?“


	Игор и Тонкър се върнаха късно, без да отронят дума. Сержант Джакръм не каза нищо. Отрядът пое отново.
	Поли маршируваше отзад с Карборунд. Това й даваше възможност да държи под око Лофти, или както изобщо се казваше. За пръв път Поли наистина се вгледа в нея. Тя не се набиваше на очи, защото все беше в сянката на Тонкър. Беше ниска, макар че сега, когато Поли знаеше, че е момиче, би било по-редно да се нарече „дребничка“, мургава и тъмнокоса и имаше странен, самовглъбен израз. И винаги крачеше до Тонкър. Всъщност, като се замисли човек, и винаги спеше до него.
	„Аха, значи това било! Следва приятеля си!“ — помисли си Поли. Беше някак романтично. И много, много глупаво. След като вече знаеше, че не бива да се води по дрехите и прическата, забеляза всички онези малки детайли, които издаваха, че Лофти е момиче, и то момиче, което не е дообмислило нещата. Видя я как шепне нещо на Тонкър, който се извърна и изгледа Поли с внезапна омраза и с известна заплаха.
	„_Не мога_ да й призная — реши. — Тя _ще_ му каже. Не мога да си _позволя_ да се издам. Вложих твърде много от себе си. Не е само това, че си отрязах косата и нося панталони. Аз _планирах…_“
	О, да… плановете.
	Всичко _започна_ ненадейно от едно чудато хрумване, но се доразви в план. Първо, Поли се зае да наблюдава внимателно момчетата. Това предизвика обнадежден ответ от страна на неколцина мераклии, обречени на провал. Тя изучаваше походката им, вслушваше се в ритъма на онова, което сред момчетата минаваше за разговор, забеляза как се сръгват един-друг за поздрав. Това беше нов свят.
	Макар че фигурата й бездруго бе доста мускулеста за момиче, тъй като поддържането на голяма странноприемница се изразява главно в мъкнене на тежки предмети, тя пое и част от по-грубата работа, което порядъчно загруби ръцете й. Дори навличаше под дългата си пола старите панталони на брат си, за да свикне с усещането.
	За подобно нещо някоя жена можеше да си изяде боя. Мъжете носят мъжки дрехи, а жените — женски. Обратното бе „скверно Поругание за Нуган“, по думите на отец Джуп.
	„И вероятно това е тайната на успехът ми досега — помисли си тя, прегазвайки една локва. — Хората не _очакват_ да видят жена с панталони. За случайния наблюдател мъжките дрехи, късата коса и леко полюшващата се походка са достатъчни да бъдеш мъж. О, и втори чифт чорапи.“
	Това също я човъркаше. Някой я беше разкрил, както и тя — Лофти. _И не я издаде._ Тя се беше усъмнила във Веждата, но отхвърли предположението. Той щеше да я изпее на сержанта, просто бе от този тип хора. Сега допускаше, че е Маладикт, но може би само защото през цялото време той си даваше толкова _компетентен_ вид.
	Карбор… не, той се беше гипсирал, пък и във всеки случай… не, не и тролът. А Игор фъфлеше. Тонкър? Все пак той би трябвало да знае за Лофти, така че може би… Не, понеже защо му е да й помага? Не, да си признае на Лофти щеше да й навлече само неприятности. Най-добре беше да се погрижи момичето да не я издаде покрай себе си.
	Дочу как Тонкър шепне на приятелката си:
	— … току-що беше умрял, така че той му отряза единия крак и ръката и ги заши на тия, дето им трябваха, сякаш закърпва кръпка! Да го беше видяла! Чак не смогваш да следиш пръстите му! И има всякакви мазила, дето… — Гласът му затихна. Страпи отново викаше нещо на Уозър.
	— Тоз Страпи бая ми лази по жилите — промърмори Карборунд. — Кво шъ ка’еш да му откина тиквата, се едно по случайност?
	— По-добре недей — отвърна Поли, но известно време се наслаждаваше на идеята.
	Стигнаха до едно кръстовище, където пътеката от планините се сливаше с онова, което минаваше за главен път. Беше претъпкан с всевъзможни каруци, ръчни колички, хора, подкарали стада от крави, баби, натоварили цялото имущество на гърбовете си, прасета и деца… и всички се бяха запътили в една посока.
	Обратната на тази, в която вървеше отрядът. Потокът от хора и животни го обливаше като река, обтичаща неудобна скала. Новобранците се скупчиха. Налагаше се, ако не искаха да бъдат повлечени от кравите.
	Сержант Джакръм се изправи на ритлата:
	— Редник Карборунд!
	— Да, сержант? — избоботи тролът.
	— Мини отпред!
	Това помогна. Потокът все още напираше, но поне се разцепваше малко по-напред и правеше място на отряда. Никой не искаше да се сблъска с макар и бавно движещ се трол.
	Но докато ги подминаваха забързани, хората ги гледаха особено. Една старица се откъсна за миг и преди тълпата да я погълне отново, тикна самун стар хляб в ръцете на Тонкър с думите: „Бедните момчета!“
	— Какво става, сержант? — попита Маладикт. — Тези приличат на бежанци!
	— Подобни приказки всяват Тревога и Униние! — кресна ефрейтор Страпи.
	— О, значи просто са тръгнали по-отрано, за да избегнат блъсканицата по празниците? — каза Маладикт. — Прощавайте, объркал съм се. Сигурно заради жената, помъкнала цяла копа сено на гърба си, която току-що подминахме.
	— Знаеш ли какво може да ти се случи за нагло отношение към висш офицер? — изджавка Страпи.
	— Не! По-лошо ли е от онова, от което тези хора бягат, каквото и да е то?
	— Сам постъпи в армията, господин Кръвопиецо! Ще се подчиняваш на заповедите!
	— Добре! Но не си спомням някой да ми е заповядал да не мисля!
	— Стига толкова! — рязко се намеси Джакръм. — Без много крясъци там долу! Движение! Карборунд, ако хората не правят път, поразбутай ги, чуваш ли?
	Продължиха напред. След известно време тълпата пооредя и насрещният порой от хора се превърна в ръмеж. От време на време се изравняваха с по някое семейство или със самотна, забързана, превита под тежестта на товара си жена. Един старец с мъка тикаше ръчна количка, препълнена с репи. „Взимат _дори реколтата от нивичките си_ — помисли си Поли. — И всички се движат някак полутичешком, сякаш нещата ще се пооправят, щом застигнат тълпата отпред. Или може би стига само да подминат отряда.“
	Направиха път на една старица, превита на две под тежестта на черно-бяло прасенце. А после пред тях остана само пътят, изровен и кален. Над полята от двете им страни се надигаше смълчана и хладна следобедна мъгла. След шума от бежанците тишината в околността изведнъж стана угнетителна. Единственият звук бе тежкото шляпане на ботушите им.
	— Разрешете да попитам, сержант? — обади се Поли.
	— Да, редник? — вдигна вежди Джакръм.
	— Колко остава до Плоц?
	— Не им трябва да знаят, серж! — намеси се Страпи.
	— Около девет километра — пренебрегна го Джакръм. — Там в щаба ще получите униформи и оръжие.
	— Това е военна тайна, серж! — проточи глас Страпи.
	— Можем да си държим очите затворени, тъй че да не виждаме с какво сме облечени, става ли така? — подметна Маладикт.
	— Стига, редник Маладикт — скастри го Джакръм. — Просто върви напред и си мери приказките.
	Продължиха нататък. Пътят стана още по-кален. Задуха лек ветрец, но вместо да разнесе мъглата, само я накълби по влажните полета в засукани, хладни и отблъскващи форми.
	Слънцето се превърна в оранжево кълбо.
	Поли забеляза как нещо голямо и бяло се рее над полето, носено от вятъра. Отначало реши, че е бяла чапла, малко окъсняла с миграцията. Но птицата очевидно се рееше във въздуха. Спусна се надолу веднъж-дваж и после, подхваната от порива на вятъра, профуча по пътя и се пльосна в лицето на Страпи.
	Той запищя. Лофти грабна пърхащото нещо. То беше влажно и се разпердушини в ръцете му… ръцете й, свличайки се по ръкомахащия ефрейтор.
	— Това е само лист хартия — каза тя на Страпи, който се впусна да го разкъсва.
	— _Знаех_ — изджавка той. — Не съм те питал!
	Поли вдигна едно от късчетата. Хартията беше тънка и окаляна, но тя разчете думата „Анкх-Морпорк“. Нечестивият град. А талантът на Страпи автоматично правеше всичко, срещу което той бе против, да изглежда привлекателно.
	— Анкх-морпоркски вестник… — прочете тя на глас, преди ефрейторът да го измъкне от ръката й.
	— Не може да четеш _всичко_, което ти попадне, Пръц! — изкряска той. — Не знаеш кой го е писал! — Хвърли прогизналите късчета хартия в калта и ги стъпка. — Така, а сега продължаваме!
	Поеха отново. Когато всички закрачиха що-годе в ритъм, вперили очи в краката си или в мъглата пред тях, Поли вдигна дясната ръка до гърдите си и внимателно обърна длан нагоре, за да погледне полепналото късче хартия.
C>
#	„Никаква капитулация пред съюза“ казва херцогинята (97 г.)

	от Уилям дьо Слов, долината на Нек,
	7 сектомври

	Борогравски войски, подкрепени от лорд В
	лека пехота, завзеха Некската крепост тази сут
	след жестоки ръкопашни схват
	тяхното въоръжение, което е
	били нападнати остатъ
	борогравските сили ожес
	Негова светлост командир сър С
	каза за „Вестника“, че
	капитулацията била отхв
	според вражеския команди
	куп дебеловрати тъпанари, не
	във вестника.
	Както става ясн
	отчаяно полож
	поголовен гла
	из цялата стр
	Няма алтерн
	нашествен
C$
	„Но ние печелим войната, нали? Защо тогава се говори за капитулация? И какво е «съюзът»?“
	От друга страна, я гризеше проблемът със Страпи. Личеше си, че той лази и по нервите на Джакръм със своето перчене, с цялото това… ъ-ъ… чорапчене, сякаш командването всъщност се полага на него. Може би всичко се дължеше на противното му излъчване, но…
	— Ефрейтор? — подхвана тя.
	— Да, Пръц? — Носът на Страпи все още бе доста зачервен.
	— Печелим войната, нали? — беше се отказала да го поправя.
	На мига целият отряд наостри уши.
	— Това не е твоя грижа, Пръц! — сопна се ефрейторът. — Твоята работа е да воюваш!
	— Тъй вярно, ефрейтор. Значи… ще воювам от печелившата страна, нали?
	— Охо, тук си имаме един, дето задава твърде много въпроси, серж! — подвикна Страпи.
	— Да, не задавай въпроси, Пъркс — разсеяно подхвърли Джакръм.
	— Значи губим, така ли? — намеси се Тонкър.
	Страпи се извърна и изкряска:
	— Отново всяваш Тревога и Униние, а? Значи помагаш на врага!
	— Да, стига приказки, редник Холтър! — обади се Джакръм. — Окей? Сега, хайде…
	— Холтър, поставям те под арест за…
	— _Ефрейтор Страпи, думичка в раковинообразното ти ушенце, моля? Вие на място!_ — ревна сержантът, смъквайки се от фургона.
	Джакръм се върна петнайсетина метра обратно по пътя. Хвърляйки кръвнишки погледи към отряда, ефрейторът заситни след него.
	— Закъсахме ли? — обади се Тонкър.
	— Ти как мислиш? — заяде се Маладикт.
	— Със сигурност — умърлуши се Шафти. — Страпи винаги ще измисли _нещо_ да те набута.
	— Спорят — забеляза Маладикт. — Което е странно, не мислите ли? Предполага се ефрейторът да се подчинява на заповедите на сержанта.
	— Но _ние_ печелим войната, нали? — промърмори Шафти. — Тъй де, знам, че още не е свършила, но… тъй де, нали получихме оръжия и ще… ами, те ще ни обучат, нали така? Сигурно дотогава всичко ще е свършило, а? Всички казват, че ние печелим!
	— Ще попитам Херцогинята във вечерната си молитва — каза Уозър.
	Останалите от отряда се спогледаха с взаимно разбиране.
	— Да, добре, Уоз — любезно рече Тонкър. — Непременно я попитай.
	Слънцето бързо залязваше, полускрито в мъглата. Тук, на калния път сред мокрите поля, внезапно стана ужасно студено.
	— Май никой освен Страпи не твърди, че печелим — обади се Поли. — Просто разправят, че всички викат, че ние печелим.
	— Мъжете, които Игор… закърпи, не разправяха така — намръщи се Тонкър. — Само повтаряха „копеленца нещастни, ако имате малко акъл в главата, ще офейкате“.
	— Благодаря, че сподели — смръщи се Маладикт.
	— Като че ли всички ни съжаляват — забеляза Поли.
	— Ами да, и аш шъщо, пък аш _шъм_ от наш — каза Игор. — Някои от онежи мъже…
	— Хайде, хайде, стига сте дрънколевили — кресна Страпи, който с маршова стъпка се върна при тях.
	— Ефрейтор? — тихо подхвърли сержантът, стоварвайки се обратно във фургона.
	Страпи спря, след което с пропит от сладникавост и сарказъм тон продължи:
	— Извинете ме. Със сержанта бихме били _задължени_, ако вие, бъдещи герои, бихте се присъединили към нас за едно леко походче? Прелестно! А по-нататък ще получите и бродерийки. Бързо напред, госпожички!
	Поли чу как Тонкър шумно пое дъх. Страпи се извърна, очите му бяха светнали в злобно очакване.
	— О, на някой не му се нрави да го наричат _госпожица_, а? Боже мой, редник Холтър, колко още има да учиш, нали? Ти си малко мамино _момиченце_, докато не направим мъж от теб, ясно? А не ми се мисли колко ще отнеме това. Движи се!
	„Аз знам — каза си Поли, като тръгнаха. — Отнема около десет секунди и чифт чорапи. Един чорап, ако ще ставаш Страпи.“


	Плоц се оказа същият като Плюн и даже по-зле, защото беше по-голям. Дъждът заваля отново, когато наближиха покрития с калдъръм площад. Тук сякаш винаги валеше. Сградите бяха сиви, а приземните им стени — изцапани с кал. Улуците преливаха и изливаха дъждовните води на калдъръма, ръсейки пръски по новобранците. Не срещнаха нито един човек. Поли забеляза хлопащи на вятъра отворени прозорци и останки от покъщнина по улиците и си спомни хората, които бързаха по пътя. Тук нямаше жива душа.
	Сержант Джакръм се смъкна от фургона, докато Страпи с крясъци ги строяваше в линия, и взе думата, оставяйки ефрейторът да се мръщи встрани.
	— Това е прекрасният Плоц! — подхвана той. — Добре го огледайте, щото ако ви убият и отидете в ада, да не ви дойде като шок! Ще бивакувате в онази казарма там, дето е военна собственост! — Той посочи някаква порутена каменна сграда, която изглеждаше горе-долу толкова военна, колкото склад. — Ще ви дадат униформи. А утре ще направим един хубав дълъг поход до Кроц, където ще пристигнете момчета и ще си тръгнете мъже. Да _не би да казах нещо смешно, Пъркс?_ Не? И аз така мисля! Мирно! Това значи да застанете изпънати!
	— Това значи _мирно!_ — кресна Страпи.
	През площада към тях идваше млад мъж, яхнал уморен и кльощав кафяв кон, който доста му подхождаше, понеже самият ездач беше уморен и кльощав. Хилавостта му се подчертаваше от факта, че носеше мундир, който очевидно бе направен за два-три номера по-едър човек. Същото се отнасяше и за шлема му. „Сигурно му е сложил подплънки — реши Поли. — Веднъж да кихне и ще го захлупи до носа.“
	Когато офицерът приближи, сержант Джакръм изкозирува:
	— Джакръм, сър. Вие сигурно сте лейтенант Блауз, сър?
	— Отлично, сержант.
	— Това са новите попълнения от околията нагоре по течението, сър. Чудесен отбор мъжаги, сър.
	Ездачът проточи врат към отряда. Всъщност се надвеси през врата на коня, изливайки дъжда от шлема си.
	— Това ли е _всичко_, сержант?
	— Дасър.
	— Повечето изглеждат доста млади — забеляза лейтенантът, който нямаше вид на много възрастен.
	— Дасър.
	— А онзи не е ли трол?
	— Дасър. Чудесно забелязахте, сър.
	— А онзи с шевовете по цялата глава?
	— Това е Игор, сър. Един вид особен клан, сър, живеят горе в планините.
	— Бойци ли са?
	— Могат да разчленят човек много бързо, сър, доколкото разбирам — отвърна Джакръм, без да трепне.
	Младият лейтенант въздъхна:
	— Е, вярвам, че всичките си ги бива. Добре, тогава, ъ-ъ… мъжаги, имам…
	— Наострете уши и слушайте какво ви говори лейтенантът! — изрева Страпи.
	Лейтенантът потръпна.
	— … благодаря ви, ефрейтор — съвзе се той. — Мъжаги, имам добра новина — подхвана наново, но тонът му не беше на щастлив вестител. — Сигурно сте очаквали да прекарате седмица-две в учебния лагер в Кроц, нали? Е, с радост мога да ви съобщя, че… войната напредва така… така… така _добре_, че ще отидете направо на фронта.
	Поли долови няколко ахвания и кикота на Страпи.
	— _Всички_ ще отидете на линиите — каза лейтенантът. — Вие също, ефрейтор. Моментът да действате най-накрая дойде!
	Кикотът секна.
	— Извинете, сър? — позеленя Страпи. — На фронта? Но нали знаете, че съм… ами, нали знаете за специалните задължения…
	— Заповедите ми гласяха всички физически годни мъже, ефрейтор! Предполагам, че млад човек като вас няма търпение да се хвърли в боя след всичките тези години, нали?
	Страпи замълча.
	— При все това — продължи лейтенантът, тършувайки под прогизналото си наметало — нося пратка за _вас_, сержант Джакръм. Дългоочаквана без съмнение.
	Джакръм предпазливо пое пакета.
	— Благодаря, сър, ще го погледна после…
	— Напротив, сержант Джакръм! — прекъсна го Блауз. — Последните ви новобранци трябва да видят това, тъй като сте както боец, така и „баща на бойци“! Така че редно е да видят как един боец получава наградата си: _почетно освобождаване от военна служба, сержант!_ — Блауз сякаш поднесе думите със сметана и черешка.
	Освен дъжда сега единственият шум идваше от Джакръм, който бавно разкъсваше пакета с дебелия си пръст.
	— О! — рече той, като че ли потресен. — Добре. Портрет на херцогинята. Този ми е _осемнайсетият_. О, и о-о, лист хартия, на който пише, че това е медал, значи май вече и тенекето ни е свършило. О, и уволнението ми с печат на собствения подпис на херцогинята! — Той обърна пакета наопаки и го разтръска. — Ама нито монетка от заплатата ми за последните три месеца.
	— Три пъти мощно ура за сержант Джакръм! — насили се лейтенантът към дъжда и вятъра. — Хип-хип…
	— Но нали ни трябва всеки мъж, сър! — обърна се Джакръм.
	— Съдейки по бележките по тази пратка, сержант, май ви е следвала от години. Знаете военните. Това, опасявам се, е официално освобождаване от длъжност. Не мога да го анулирам. Съжалявам.
	— Но… — започна Джакръм.
	— Носи подписа на херцогинята, сержант. Ще го оспорвате ли? Казах, че съжалявам. Пък и какво бихте правили? Няма да набираме повече войници.
	— Какво? Но нали все ни трябват хора, сър! — запротестира Джакръм. — А аз отново съм в ред, добре съм, издръжлив съм като кон…
	— Вие бяхте единственият, който се върна с нови попълнения, сержант. Това е положението.
	Сержантът се поколеба за момент и после изкозирува.
	— Дасър! Тъй вярно, сър! Ще се погрижа да се настанят новаците, сър! Чест бе да служа, сър!
	— Може ли да попитам нещо? — обади се Маладикт.
	— На офицер не се говори свойски, редник — сопна се Джакръм.
	— Не, нека каже, сержант. Все пак положението е… необичайно. Да, друже?
	— Правилно ли чух, че ще влезем в бой без обучение, сър?
	— О, ами, повечето от вас почти сигурно ще бъдат копиеносци, ха-ха — нервно се засмя лейтенантът. — Това не иска много учене, а? Трябва само да знаете кой край е предният, ха-ха. — Той придоби убийствено измъчен вид.
	— Копиеносци? — повтори Маладикт с изненада.
	— Чу лейтенанта, редник! — сряза го сержантът.
	— Да, сър. Благодаря, сър. — Маладикт пристъпи обратно в строя.
	— Има ли други въпроси? — Блауз огледа редицата. — Чудесно тогава. Тръгваме с последната лодка в полунощ. Продължавайте, сержант… засега. Какво беше още… а, да. Ще ми трябва свръзка.
	— Който иска да бъде свръзка на лейтенанта, крачка напред! _Не ти, редник Маладикт!_ — озъби се сержантът.*
	[* Непреводима игра на думи — свръзка / ординарец на английски с „batman“ Б.пр.]
	Никой не помръдна.
	— Е, хайде сега — сконфузи се лейтенантът.
	Поли бавно вдигна ръка:
	— Какво е свръзка, сър?
	Сержантът тъжно се усмихна.
	— Добър въпрос — въздъхна той. — Свръзка е нещо като личен асистент, който се грижи за офицера. Носи му храната, поддържа го в изряден вид, такива неща. За да може да изпълнява задълженията си по-адекватно.
	Игор пристъпи напред.
	— Игорите ша швикнали да шлужат, шержант.
	Използвайки удивителната дарба да оглушее и частично ослепее, притежавана дори от най-нервните офицери, сержантът, изглежда, не го забеляза. Той се втренчи в Поли.
	— Ами ти, редник?
	— Редник Пъркс е работил в кръчма, сър — услужливо подхвърли сержантът.
	— Прекрасно. Яви се в щаба ми в кръчмата в шест, редник Пъркс. Продължавайте, сержант.
	Докато кльощавият кон се отдалечаваше с клатушкане, сержант Джакръм впи поглед в отряда, но без истински хъс. Явно действаше по инерция, а умът му беше другаде.
	— Не ми стойте там като истукани! Вътре има униформи и оръжие! Идете да се екипирате! Ако искате манджа, сгответе си я сами! Веднага! Ходоммм _мммарш!_
	Отрядът се втурна към казармата, тласкан от порива на гръмогласието му. Но Поли се поколеба. Ефрейтор Страпи не беше помръднал, откакто му секна хилежът. Стоеше, втренчил празен поглед в земята.
	— Добре ли сте, ефрейтор? — попита тя.
	— Махай се, Пръц! — отвърна той с глух глас, което беше доста по-лошо от обичайното му сприхаво кряскане. — Просто се разкарай, ясно?
	Тя сви рамене и последва останалите. Но бе забелязала димящата влага около краката на ефрейтора.

>
	Вътре цареше хаос. Казармата всъщност бе просто едно голямо хале, което служеше за столова, общо помещение и кухня, а спалните отделения бяха в дъното. Беше празна и почти пред разпадане. Покривът течеше, високите прозорци бяха счупени, сухи листа бяха разпилени по пода сред плъхските изпражнения. Нямаше постови, караули, нямаше никого. Въпреки това на опушеното огнище вреше голям казан, чието клокочене и съскане бяха единственият признак на живот в това място. Явно навремето част от стаята е била устроена за нещо като склад за продоволствия, но повечето от лавиците бяха празни. Поли бе очаквала някаква опашка, някакъв ред, може би някой, който да раздава купчинки дрехи.
	Вместо това откри претарашен битак. Наистина, много приличаше на претарашен битак, защото нищо в него не изглеждаше ново и почти нямаше вид на годно. Другите вече ровеха из онова, което условно би могло да се нарече „стока“, ако изобщо бе възможно някой да бъде убеден да я купи.
	— _Какво е това? „Един размер, не става на никой“?_
	— _Този мундир е изцапан с кръв! Кръв!_
	— _А, това е от онежи упоритите петна, много е трудно да ше ижпере беж…_
	— _Къде са непробиваемите ризници?_
	— _О, не! В тази има дупка от стрела!_
	— _Кво е тва? Нищо не пасва на трол!_
	Един дребен, жилав старец се беше закотвил зад масата, свит под яростта в очите на Маладикт. Беше облечен в лошо преправена червена униформа. На ръкава си имаше нашивки на ефрейтор, изцапани и избледнели. Левият му ревер бе покрит с медали.
	Едната му ръка завършваше с кука. През окото си имаше превръзка.
	— Лейтенантът каза, че ще бъдем копиеносци! — пенеше се вампирът. — Това значи на всеки по меч и копие, прав ли съм? И щит, ако има порой от стрели, нали? И тежък шлем, нали така?
	— Не! Не можеш да ми крещиш така! Виждаш ли тези медали? Аз съм…
	Отгоре се спусна една ръка и измъкна мъжа иззад масата. Карборунд го задържа до лицето си и кимна:
	— Ъхъ, скивам ги, гос’ине. А?…
	Всички замлъкнаха.
	— Пусни го, Карборунд — обади се Поли. — Внимателно.
	— Що?
	— Щото няма крака.
	Тролът се съсредоточи. После спусна стария войник на пода с извънредно голямо старание. Чуха се две глухи тупвания, когато дървените крака опряха в дъските.
	— Съжалявам за т’ва — изгъгна.
	Дребният човечец се закрепи на масата и придърпа две патерици.
	— Добре, де — хрипкаво рече. — Не е станала беля. Ама друг път внимавай!
	— Но това е нелепо! — обърна се Маладикт към Поли, сочейки купчината дрипи и очукан метал. — От тези боклуци и трима не могат да се екипират! Няма дори свестни ботуши!
	Поли огледа тезгяха.
	— Предполага се да сме добре екипирани — обърна се тя към едноокия. — Предполага се да сме най-внушителната армия в света. Това ни казаха. И освен това нали печелим войната?
	Мъжът я изгледа. А тя се учуди на себе си. Не бе имала намерение да говори така.
	— Така казват — отвърна той някак бездушно.
	— А т-ти какво ще кажеш? — заекна Уозър. Беше хванал един от малкото мечове. Той бе нащърбен и изцапан.
	Ефрейторът погледна към Карборунд, а после и към Маладикт.
	— Не съм г-глупав, да знаеш! — продължи Уозър, целият почервенял и треперещ. — Всичкото това е свалено от умрели!
	— Е, ами то е срамота да се хвърлят добри ботуши…
	— Ние сме п-последните, нали? — прекъсна го Уозър. — Последните п-попълнения!
	Дървоногият ефрейтор отправи взор към далечната врата, но оттам не се втурнаха никакви подкрепления.
	— Трябва да останем тук цяла нощ — обади се Маладикт. — Нощ! — натърти той, карайки старият ефрейтор да затрепери върху патериците си. — Когато кой знае какво зло витае из сенките, носейки смърт в тихия си полет, търсейки злочеста жертва, която да…
	— Да, добре де, добре, _видях_ черната ти лентичка — спря го ефрейторът. — Виж какво, като си тръгнете — удрям кепенците. Аз само завеждам припасите, това е всичко. Честна дума, само това правя! На една десета от заплатата съм, с тия мойте крака, и не искам неприятности!
	— И това е всичко налично? — запита Маладикт. — Нямаш ли нещичко… заделено настрана…
	— Да не намекваш, че съм нечестен? — разгорещи се ефрейторът.
	— Да кажем, че приемам идеята, че може и да не си — отвърна вампирът. — Хайде, де, ефрейтор, сам каза, че сме последните. Какво къташ? Какво имаш?
	Човечецът въздъхна и се заклатушка с удивителна скорост към една врата. Отключи я и кимна:
	— Най-добре ела виж. Ама не е стока…
	Беше трагично. Откриха няколко нагръдника, един — срязан надве, друг — с огромна дупка. Имаше и разполовен щит, няколко изкривени меча, строшени или сплескани шлемове и разкъсани ризи.
	— Каквото можах, направих — въздъхна ефрейторът. — Поизчуках броните и изпрах дрехите, но вече седмици откак нямам въглища за ковачницата, а без ковачница нищо не може да се направи с мечовете. От месеци не съм получавал нови оръжия и да ви кажа, откакто джуджетата се ометоха, стоманата, дето ни я дават, е боклук. — Той потри носа си. — Знам, че си мислите „тия от снабдяването са крадлива пасмина“ и не бих казал, че не позабърсваме по нещичко, когато нещата вървят добре, ама тоя боклук? С това и бръмбар не може да оцелее. — Отново подсмръкна. — И от три месеца не са ми плащали. То сигурно една десета от нищо си е все едно нищо, ама мен много не ме бива по философията.
	След миг светна:
	— Поне има много ядене. Тъй де, ако обичате конско. Лично аз предпочитам плъхско, но… всеки с вкуса си.
	— Не мога да ям кон! — настръхна Шафти.
	— А, значи си от любителите на плъхско? — Ефрейторът се запъти към голямата стая.
	— Не!
	— Ще станеш. _Всички_ ще станете — злокобно се ухили дребничкият ефрейтор. — Да сте опитвали бъркоч? Не? Нищо не може да се сравни с купа бъркоч, особено като сте гладни. В бъркоча може да сложите _какво ли не!_ Свинско, телешко, овнешко, заешко, пилешко, патешко… какво ли не! Дори плъхско, ако ви се намира. Това, бъркочът, е храна за щурмоваци. Таман съм сложил да готвя. Може да си хапнете, ако искате.
	Отрядът се пооживи.
	— Жвучи добре. От какво ши го шготвил?
	— От вряща вода — отвърна ефрейторът. — На т’ва му викаме „постен бъркоч“. Но може да добавим и старо конско, освен ако не носите нещо по-добро. Най-малкото, и само подправки вършат работа. Кой ще се грижи за рупърта?
	Те се спогледаха.
	— Офицерът — обясни той. — Те всички се казват я Рупърт, я Родни, я Тристан или нещо от сорта. Полага им се по-добра манджа. Пробвайте да измуфтите нещо от кръчмата.
	— Да измуфтим? — повтори Поли.
	Старецът подбели око.
	— Именно. Да измуфтиш, да чопнеш, щипнеш, свиеш, отмъкнеш, задигнеш, гепиш, открррр-аднеш. Ще го научите т’ва, ако искате да оцелеете през тази война. Която, казват, печелим, разбира се. Никога не забравяйте! — Той плю към огъня и, изглежда, само по случайност не уцели казана. — Да-а, пък всичките онези момчета, дето ги гледам как се връщат ръка под ръка със Смърт, те явно са прекалили с празнуването, а? Като нищо можеш да си откъснеш ръката, ако не внимаваш, като отваряш бутилката шам-пиан-ско, нали? Виждам, че с вас има и Игор, късметлии такива. Ще ми се и при нас да имаше, когато ни хвърлиха в боя. Ако имахме, сега нямаше по цяла нощ да будувам заради дървениците.
	— Трябва да си _крадем_ храната? — обади се Маладикт.
	— Не, може и да гладувате, ако по ви харесва! Аз на няколко пъти съм гладувал. Няма бъдеще в това. Изядох крака на един, като ни зарина снега горе в Ибълстарн, но, което си е право, и той изяде моя. — Той ги изгледа. — Е, човек нали не трябва да яде собствения си крак? Може да ослепее!
	— _Разменили_ сте си краката? — ужаси се Поли.
	— Ами да, със сержант Хаузгерда. Той даде идеята. Много здравомислещ човек. Така изкарахме седмицата, докато дойдат подкрепленията. Определено бяхме подкрепени. О, боже мой! Къде са ми обноските? Приятно ми е, момчета, аз съм ефрейтор Скалът. Викат ми Тройник. — Той вдигна куката си.
	— Но това е канибализъм! — отдръпна се Тонкър.
	— Не, не е! Не и официално, освен ако не изядеш цял човек — равно издекламира Тройник Скалът. — Военен устав.
	Всички погледи се отправиха към големият казан на огъня, където вреше нещо.
	— Конско — сви рамене Скалът. — Само конско имам. Казах ви. Не бих ви лъгал, момчета. Хайде, натъкмете се с най-доброто, което успеете да изровите. Как се казваш, здравеняко?
	— Карборунд — отвърна тролът.
	— Скътал съм мъничко читав антрацит отзад, ако ти се хапва, а има и червена боя, щото досега не съм срещнал трол, който да иска да носи куртка. А вие слушайте какво ви казвам: натъпкайте се с манджа! Натъпкайте торбите си с манджа! Натъпкайте киверите си с манджа! Напълнете си ботушите със супа! Ако ви попадне гърне с горчица, не го изпускайте — удивително е какво може човек да преглътне с горчица! И се грижете за другарите си. И стойте настрана от офицерите, щото те не са здравословни. Това научавате в армията. Врагът всъщност _не ще_ да се бие с вас, щото врагът са най-вече хора като вас, които искат да се върнат у дома все още цели. Но офицерите ще ви затрият. — Скалът ги изгледа. — Ето на. Казах го. Пък ако сред вас има политикан: господинчо, тичай да ме изпееш и да те вземат дяволите!
	След няколко минути сконфузена тишина Поли попита:
	— Какво е политикан?
	— Като шпионин, само че от наш’те — отвърна Маладикт.
	— Точно тъй — кимна Скалът. — Напоследък във всеки батальон има по някой, дето доносничи за другарите си. Така си издейства повишение, разбираш ли? Не искаме ропот сред редиците, нали? Не искаме приказки за поражения, нали? Това е пълна тъпня, щото пехотинците не спират да мрънкат. Мрънкането _е_ част от войниклъка. — Той въздъхна. — Както и да е, отзад има спално. Редовно тупам тюфлеците, тъй че сигурно няма много гадинки. — Отново се озова пред празните им изражения. — Това значи сламеници. Хайде, действайте! Вземете каквото ви хареса. Тъй или иначе удрям кепенците, като си тръгнете. Е, сега след като вие, юнаци, сте в армията, _трябва_ да печелим, нали така?


	Когато Поли излезе навън в нощта, облаците се бяха разкъсали и полумесецът обливаше света със студени сребристочерни багри. Странноприемницата отсреща бе поредната долнокачествена пивница, която продаваше лоша бира на войниците. Вонеше на стара помия още от вратата. Табелата бе олющена до неузнаваемост, но Поли успя да разчете надписа: „Светът наопаки“. Побутна вратата. Миризмата стана още по-нетърпима. Нямаше клиенти, нито следа от Страпи или Джакръм, но видя една прислужничка, която методично и равномерно разстилаше с парцала си мръсотията по пода на кръчмата.
	— Извинете… — започна Поли, но си спомни чорапите, повиши тона и се опита да говори ядосано. — Ей, къде е лейтенантът?
	Прислужничката вдигна поглед и посочи с палец стълбището. Горе беше запалена само една свещ и Поли почука на най-близката врата.
	— Влез!
	Тя пристъпи вътре. Лейтенант Блауз стоеше в средата на стаята по риза и панталони, със сабя в ръка. Поли не беше специалист в тази област, но й се стори, че разпознава помпозната поза, в която начинаещите имат навика да застават точно преди да бъдат пронизани в сърцето от по-опитен боец.
	— А, Пъркс, нали? — Той свали острието. — Тъкмо, ъ-ъ, загрявах.
	— Да, сър.
	— Там в торбата има малко за пране. Предполагам, че някой от странноприемницата ще свърши тази работа. Какво има за вечеря?
	— Ще проверя, сър.
	— Какво вечерят момчетата?
	— Бъркоч, сър. Вероятно с конс…
	— Добре, тогава, ще ми донесеш ли? Все пак сме във война и аз трябва да дам пример на хората си — прекъсна я Блауз, успявайки при третия опит да пъхне сабята в ножницата. — Добре ще се отрази на морала.
	Поли хвърли поглед към масата. Отворена книга лежеше върху купчина други. Приличаше на наръчник по фехтовка и беше разгърната на пета страница. До нея имаше очила с много дебели стъкла.
	— Влече ли те четенето, Пъркс? — Блауз затвори книгата.
	Поли се поколеба. Но пък какво му пукаше на Озър?
	— Малко, сър — призна тя.
	— Предполагам, че повечето трябва да ги оставя. Вземи си някоя, ако искаш! — Той махна към книгите. Поли прегледа заглавията. „Военното майсторство“, „Принципи на сражението“, „Бойни науки“, „Тактическа отбрана“.
	— Малко са тежки за мен, сър. Но благодаря все пак.
	— Кажи ми, Пъркс — подхвана Блауз, — войниците, ъ-ъ, в добро настроение ли са?
	Той я изгледа с явно неподправена тревога. Поли забеляза, че съвсем му липсва брадичка. Лицето му просто се сливаше с врата без очевидни пречки по пътя, но за сметка на това адамовата му ябълка нямаше равна. Подскачаше нагоре-надолу като топче на пружина.
	Тя служеше в армията само от няколко дни, но вече бе развила инстинкт. Като цяло той се изразяваше в следното: „Лъжи офицерите!“
	— Да, сър — докладва тя.
	— Получават ли всичко необходимо?
	Гореспоменатият инстинкт претегли шансовете да получат в резултат от оплакване повече от това, което вече бяха получили, и Поли отвърна:
	— Да, сър.
	— Разбира се, ние не можем да оспорваме заповедите си — каза Блауз.
	— Не ги оспорвах, сър. — Поли за момент се обърка.
	— Дори понякога да чувстваме, че… — Лейтенантът спря и започна наново: — Очевидно войната е много непостоянно нещо и развоят на битката може да се смени за миг.
	— Да, сър. — Поли не сваляше поглед от него. Очилата бяха оставили малък отпечатък на носа му.
	Лейтенантът явно имаше нещо наум.
	— Защо се записа, Пъркс? — запита той, докато опипом успя да намери очилата си при третия опит. Носеше вълнени ръкавици без пръсти.
	— Патриотичен дълг, сър! — моментално изстреля тя.
	— Излъга ли за възрастта си?
	— Не, сър!
	— _Само_ от патриотичен дълг, Пъркс?
	Има лъжи и лъжи. Поли се размърда сконфузено.
	— Ще ми се да разбера какво е станало с брат ми Пол, сър.
	— А, да. — Изражението на лейтенант Блауз, което и без това не беше въплъщение на щастието, внезапно помрачня.
	— Пол Пъркс, сър — добави тя.
	— Аз, ъ-ъ, всъщност не бих могъл да знам, Пъркс. — Блауз се притесни. — Работих като… ъ-ъ, завеждах, ъ-ъ, занимавах се със специална дейност в централното управление, ъ-ъ… очевидно не познавам всички войници, Пъркс. По-голям ли бе… е брат ти?
	— Тъй вярно, сър. Отиде в „Чукалата“ миналата година, сър.
	— А, ъ-ъ, имаш ли по-малки братя?
	— Не, сър.
	— А, добре. Това поне е успокоение във всеки случай — изтърси Блауз. Беше странно изказване.
	Поли сбърчи озадачено вежди:
	— Сър?
	Но в този момент изпита неприятен бодеж. Нещо бавно се свличаше под крачола й.
	— Някакъв проблем ли има, Пъркс? — Лейтенантът забеляза изражението й.
	— Не, сър! Само… лек спазъм, сър! Цялото това маршируване, сър! — Сграбчи с две ръце коляното си и се заизмъква на заден ход към вратата. — Само ще отида да… ще отида да се погрижа за вечерята ви, сър!
	— Да, добре. — Блауз се беше облещил в крака й. — Да… моля те…
	Поли спря пред вратата да издърпа чорапите си, подпъхна единия край под колана си да ги застопори и забърза надолу към кухнята. Един поглед й беше достатъчен. Хигиената тук се заключаваше във вял опит храчките да не попаднат в яхнията.
	— Искам лук, сол, пипер… — започна тя.
	Прислужницата, която разбъркваше почернялата от сажди тенджера върху черната от сажди печка осъзна, че я е заговорил мъж, припряно отметна влажната коса от очите си и обяви:
	— Това е йъхния, сър.
	— Не искам яхния. Искам само продукти. За офицера — додаде Поли.
	Прислужницата посочи с почернял от сажди палец близката врата, отправяйки към Поли усмивка, която вероятно смяташе за съблазнителна.
	— Можете да получите каквото ви се прииска, сър.
	Поли хвърли поглед към двете лавици, удостоени с названието кухненски килер, и хвана с всяка ръка по една голяма глава лук.
	— Може ли?
	— О, сър! — изкикоти се прислужницата. — Надявам се, че не сте от ония грубияни, които се възползват от беззащитна девойка!
	— Не, ъ-ъ… не. Не съм от тях.
	— О! — Явно това не беше правилният отговор. Прислужницата наклони глава на една страна. — Имали ли сте _много_ контакти с млади жени, сър?
	— Ъ-ъ… да. Доста. Ъ-ъ… много, наистина.
	— Наистина? — Прислужницата се примъкна по-близо. Миришеше предимно на пот с оттенък на сажди. Поли вдигна лука като щит.
	— Сигурно има още нещичко, което ти се ще да научиш — измърка прислужницата.
	— Определено има нещо, което на теб няма да ти се ще да научиш! — Поли се обърна и си плю на петите.
	Като се измъкна в нощната хлад, долови жаловит вик след себе си:
	— Свършвам в осем!


	Десет минути по-късно ефрейтор Скалът се отдръпна впечатлен. Поли си помисли, че това май не се случва често. Шафти бе закрепил една стара броня до огъня, бе начукал няколко парчета конско месо, докато омекнат, беше ги овъргалял в малко брашно и сега ги пържеше. Накълцаният лук цвъртеше до тях.
	— Аз пък все го варя — сподели Скалът, наблюдавайки с интерес.
	— Така само му убиваш вкуса — упрекна го Шафти.
	— Ей, момко, какви неща съм ял, дето няма да искаш да ги _опиташ!_
	— Първо трябва леко да се позапържи, особено лукът — продължи Шафти. — Подобрява вкуса. Пък и като го вариш, трябва да е бавно. Все това повтаряше мама. Пържи бързо, вари бавно, схващаш ли? Като за конско това месо не е зле. Срамота е да се вари.
	— Гледай ти — цъкна Скалът. — Щеше да ни дойдеш добре в Ибълстарн. Сержантът беше свестен, ама малко корав, нали се сещаш?
	— С марината сигурно е можело да поомекне — разсеяно отвърна Шафти, обръщайки парче месо с един счупен меч. — Имаше ли още в килера, Оз? Мога да приготвя малко за утре, ако…
	— Втори път не отивам в кухнята! — каза Поли.
	— О, туй ще да е Моли Въртиопашката! — ухили се ефрейтор Скалът. — Много момци е отпратила тя ощастливени. — Той натопи един черпак в клокочещия до тигана бъркоч. Раздробено сиво месо изплува над няколко пръста вода.
	— Ще свърши работа за рупърта — обяви той и взе една омазана купа.
	— Е, той всъщност каза, че иска да яде каквото и останалите — обади се Поли.
	— О, от _тоя_ тип офицери! — безмилостно каза Скалът. — Да, някои от младите го опитват, ако са чели разни книжки, дето не трябва. Някои опитват и да се _сприятелят_, гадините му недни! — Той плю изкусно между двата съда. — Почакай само да _пробва_ какво ядат останалите.
	— Но ако ние ядем пържола с лук…
	— Не благодарение на него — заяде се ефрейторът и напълни купата. — Злобенските войници получават най-малко по половин кило телешко и още толкова брашно на ден, плюс свинска мас или масло и четвърт кило грах. А понякога и по половинка меласа. _Ние_ ядем стар конски хляб и каквото си задигнем. Тоя ще яде бъркоч и ще му плющят ушите!
	— Без пресни зеленчуци, без плодове… — обади се Шафти. — Много суха диета, ефрейтор.
	— Ами да, ама като почнат битките, ще видите, че запекът ви е последна грижа. — Скалът се пресегна, разбута няколко вехтории и измъкна една прашна бутилка от лавицата.
	— Рупърт и от това няма да получи — ухили се той. — Свих си го от багажа на последния офицер, дето мина оттук, но ще го споделя с вас, щото сте свестни момчета. — Той безцеремонно счупи върха на бутилката в ръба на комина. — Само шери е, но ще ви опие.
	— Благодаря, ефрейтор! — Шафти взе бутилката и щедро заля цвъртящото месо.
	— Ей, що хабиш добрата пиячка! — развика се Скалът и скочи да сграбчи бутилката.
	— Само малко за подправка! — Шафти се опитваше да я задържи. — Ще се… о, _майчице!_
	Докато се боричкаха за бутилката, половината се изля в огъня, но не това жегна Поли като жив въглен. Тя огледа останалите от отряда, които, изглежда, не бяха…
	Маладикт й намигна, едва доловимо кимна с глава към другия край на стаята и се отправи натам. Поли го последва.
	Маладикт винаги намираше нещо, на което да се облегне. Той се отпусна в сенките, хвърли поглед към метреците и подхвана:
	— Е, не твърдя, че мъж, който умее да готви, не е съвсем мъжествен. Но мъж, който псува с „майчице“? _Някога_ да си чула мъж да се изрази така? Не си. Виждам.
	„Значи _ти_ си ми дал чорапите — помисли си Поли. — Разкрил си ме, ясно, но знаеш ли за Лофти? А може би Шафти е възпитан много учтиво… — Обаче един поглед към всезнаещата усмивка на Маладикт я накара да не пробва този подход. — Освен това, когато погледнеш Шафти с мисълта, че може би е момиче, става ясно, че е. Нито един мъж не би казал «Майчице!» Вече станахме три…“
	— И съм почти сигурен за Лофти — додаде Маладикт.
	— Какво ще предприемеш относно… тях?
	— Да предприема? Защо да предприемам нещо относно когото и да било? Аз съм вампир, официално противопоставящ се на природата си, нали? Аз съм последният, който би казал, че някой трябва да изиграе картите, които са му раздадени. Така че, мен ако питаш, желая… му късмет. Но ти вероятно би искал да си поговорите по-късно насаме. Нали знаеш… по мъжки.
	Поли кимна. В тази реплика имаше ли многозначие?
	— Най-добре да ида да занеса бъркоча на лейтенанта — смутолеви тя. — И… мътните го взели, забравих прането му.
	— О, не бих се тревожил за това, друже. — Маладикт й хвърли ослепителна усмивчица. — Както вървят нещата, Игор сигурно ще се окаже перачка под прикритие.

>
	Накрая Поли изпра дрехите сама. Не беше сигурна дали ще успее да се изплъзне на Моли отново, пък и прането не беше кой знае колко. Просна го пред бумтящия огън.
	Конското беше учудващо добро, но не толкова учудващо, колкото реакцията на Блауз към бъркоча. Изтупан във вечерната си униформа — да се облечеш специално, само за да седнеш да ядеш сам-самичък беше новост за Поли — той го омете с наслада и помоли за допълнително. Месото беше разварено и плуваше под нечиста пяна. Отрядът се зачуди какъв ли живот е имал офицер, който харесва бъркоч.
	— Не знам кой знае какво за него — отвърна Скалът на въпросите. — Тук е от две седмици и все напира да тръгне на война. Чух, че домъкнал цяла каруца книги със себе си. На мен ми прилича на типичен рупърт. Всички се изпокриват, когато стане напечено. Един сержант, дето мина оттук, каза, че той всъщност изобщо не е военен, а просто някакъв слабак от централното управление, който бил добре със смятането.
	— О, чудесно — въздъхна Маладикт, който вареше кафето си на огъня. Малкото устройство клокочеше и съскаше.
	— Не мисля, че вижда особено добре без очилата си — обади се Поли. — Но е много, ъ-ъ, вежлив.
	— Значи не е рупърт отдавна — заключи Скалът. — Те са по-скоро „Ей, ти там! Мътните те взели, къде гледаш, дрън, дрън!“ Ама съм виждал сержанта ви преди, стария Джакръм. Навсякъде е бил той. Всеки знае стария Джакръм. Беше с нас горе в снега при Ибълстарн.
	— А _той_ колко човека изяде? — запита Маладикт всред общия смях. Вечерята беше добра, пък и от шерито беше останало достатъчно за по чаша.
	— Да кажем просто, че дочух, че не си е слязъл по-заслабнал — измъкна се Скалът.
	— А ефрейтор Страпи? — запита Поли.
	— За пръв път го срещам. Опако лекенце. Политикан, според мен. Защо си тръгна и ви остави тук? Намерил си е пухкаво креватче в кръчмата, а?
	— Дано да н-не ни е _той_ сержант — каза Уозър.
	— Той? Защо? — учуди се Скалът.
	Поли предаде накратко следобедните събития. За нейна изненада Скалът се разсмя.
	— Пак се опитват да се отърват от старата фуражка, а? И таз хубава! Ще им трябва повече от пасмина гауейновци и родниевци да изритат Джакръм от собствената му армия! Ами че той на два пъти е бил пред военен съд. И двата пъти се измъкна. А знаете ли, че навремето е спасил живота на генерал Фрок? Той е бил навсякъде, виждал е мръсните ризи на всички, знае повече номера от мен, а пък аз, да ви кажа, знам доста. Ако той иска да тръгне с вас утре, ще тръгне, и никакво кльощаво рупъртче няма да му попречи.
	— Тогава какво прави такъв човек в наборния отряд? — остро попита Маладикт.
	— Ами разпориха му крака в Злобения, пък той, умникът му с умник, ухапа хирурзите, дето се опитаха да прегледат раната, когато се влоши — отвърна Скалът. — Почисти си я сам с ларви и мед, после изпи бутилка бренди и се заши. Лежа с треска цяла седмица. Но генералът го сгащил, дочух, че отишъл при него, когато бил прекалено слаб да протестира и му казал да отива да бие барабана една година и никакви спорове. Даже на Фрок не му стиска да му връчи уволнението, не и след като Джакръм го е носил на гръб двайсет и пет километра през вражеските линии…
	Вратата се отвори и сержант Джакръм влезе, затъкнал палци в колана си.
	— Не си правете труда да козирувате, момчета — каза, когато те се обърнаха сконфузени. — Здрасти, Тройник! Радвам се да те видя почти целеничък, хитрецо изпечен! Къде е ефрейтор Страпи?
	— Не се е мяркал тази вечер, серж — отвърна Маладикт.
	— Той не дойде ли насам с вас?
	— Не, серж. Мислехме, че сте заедно.
	Лицето на Джакръм не трепна.
	— Ясно — обобщи той. — Е, чухте лейтенанта. Лодката тръгва в полунощ. До сряда сутрин трябва да сме доста надолу по Нек. Ако можете, подремнете час-два. Утре ще бъде дълъг ден, ако сте късметлии.
	Той се обърна и излезе. Воят на вилнеещия отвън вятър секна, когато вратата се затвори. „Да _сме_ доста надолу по Нек — забеляза Поли. — Браво, Тройник.“
	— Ефрейторът е зачезнал? — обади се Скалът. — Гледай ти! Обикновено новобранците се чупят. Е, чухте сержанта, момчета. Време е за зъбките и сънчо.
	Имаше умивалня и тоалетна, устроени грубо и набързо. Поли изчака да остане насаме с Шафти. Блъскаше си ума как да подхване въпроса по най-удачния начин, но както се оказа, бе достатъчен само един поглед.
	— Когато се захванах да сготвя вечерята, нали? — смънка Шафти, вперила очи в каменния умивалник, обрасъл с плесен.
	— Да, това беше подозрително — кимна Поли.
	— Много мъже готвят, да знаеш! — разпали се Шафти.
	— Да, ама не войници и не с ентусиазъм! И не правят маринати!
	— Каза ли на някого? — измънка Шафти, цялата поруменяла.
	— Не — отвърна Поли, което все пак си беше съвсем вярно. — Виж, наистина те биваше, подлъгах се чак до „майчице“.
	— Да, да, знам — прошепна Шафти. — Справям се с оригването и с тъпата походка, и дори с бъркането в носа, но не съм възпитана да псувам като вас, мъжете!
	„Нас, мъжете — помисли си Поли. — О, братче!“
	— Ние сме грубиянско-просташкото войнство. Или псуваш, или се чупиш — обобщи тя. — Ъ-ъ… _защо_ го правиш?
	Шафти се вторачи в усойната каменна чешма, сякаш странната зелена тиня бе изключително интересна, и промърмори нещо.
	— Извинявай, какво каза?
	— Да намеря съпруга си — едва доловимо повтори тя.
	— О, боже! Откога сте женени? — реагира Поли, без да мисли.
	— … още не сме… — гласът на Шафти бе изтънял до мравешки размер.
	Поли сведе поглед към закръгленото й коремче. О, боже! О, боже! Опита се да звучи убедително:
	— Не мислиш ли, че би трябвало…
	— Не смей да ми казваш да си ида у дома! — нахвърли й се Шафти. — Там не ме очаква нищо, освен позор! Няма да се върна вкъщи! Отивам на фронта и ще го намеря! Никой няма да ми забранява, Озър! Никой! Пък и това вече се е случвало! И е свършило добре! Има си и песен и всичко!
	— О, _тази ли!_ — Поли въздъхна. Народните певци трябваше да се застрелват. — Да. Знам. Всъщност _щях_ да ти кажа, че би могла да сметнеш това за удачно прикритие… — Извади мека намотка вълнени чорапи от мешката си и я подаде безмълвно. Знаеше, че рискува, но сега се чувстваше някак отговорна за онези, чиято внезапна странна приумица не е била последвана от план.
	Докато се връщаше към сламеника си, мерна Уозър да закачва портретчето на херцогинята на една кука в ронливата стена над постелята си. Той се озърна крадешком, но не я забеляза в сенките на вратата и направи бърз реверанс пред портрета. Реверанс, не поклон.
	Поли се смръщи. Четири. Вече почти не се изненадваше. Но й оставаха само един чифт чисти чорапи. Май скоро тази армия щеше да се окаже босонога.


	Поли познаваше часа по огъня. Човек добива усет за времето, през което са горели дървата, а тези над жарта бяха посивели от пепел. „Минало е единайсет“ — реши тя.
	Звуците издаваха, че никой не спи. След като лежа час-два на пропукващия сламеник, вперила поглед в тъмнината и слушайки как разни неща щъкат под нея, тя стана. Щеше да полежи и по-дълго, но нещо в сламата явно искаше да избута крака й от пътя си. Освен това нямаше нито едно сухо одеяло. В бараките _имаше_ одеяла, но Тройник ги бе посъветвал да не ги ползват, понеже, както се изрази, носят „Сърбежът“.
	Ефрейторът беше оставил запалена свещ. Поли препрочете писмото на Пол и отново прегледа напечатаните късчета хартия, спасени от калния път. Думите бяха откъслечни и тя не беше сигурна за значението на някои, но не й се понрави нито една. „Нашествен“ имаше особено неприятно звучене.
	А после измъкна и _третото_ листче. Не можа да се сдържи. Натъкна се на него съвсем случайно, като тръгна да пере нещата на Блауз. _Разбира се_, че джобовете трябва да се проверят преди пране — никой, който се е опитвал да разгъне подгизнало избеляло рулце, което някога е било банкнота, няма да иска да повтори опита. И така откри въпросното сгънато листче. Наистина, не биваше да го разгъва, а и след като го разгъна, не биваше го прочита. Но някои неща просто се вършат.
	Беше писмо. Вероятно Блауз го е пъхнал в джоба и е забравил да го извади, когато е сменял ризата си. Тя не биваше и да го препрочита, но го стори отново на светлината на свещта.
C>
	Обична моя Емелин,

	Предстоят Слава и Щастие! Само след осем години като втори лейтенант вече съм повишен и ще поема военна част! Това, разбира се, означава, че в адютантско-генералския обоз няма да остане нито един офицер, но аз обясних новата си деловодна система на ефрейтор Дребб и разчитам, че той е Стабилен.
	Знаеш, че не мога да се впускам в подробности, но вярвай, че начинанието ще е много вълнуващо и нямам търпение да „срещна Врага“. Достатъчно дързък съм да се надявам, че името Блауз ще влезе във военната история. Междувременно си опреснявам фехтовалната вещина и определено всичко „се връща“ в съзнанието ми. Разбира се, повишението означава и по един шилинг „отгоре“ плюс по три пенса добавки за фураж. Вече си купих „кавалерийски кон“ от господин Джак Хайлазов „Честният“, изключително занимателен джентълмен, но се опасявам, че описанието му на „доблестта“ на жребеца ми може би е клоняло към известно преувеличение. Въпреки това най-сетне „се издигам“ и ако Съдбата ми се усмихне, скоро ще дойде денят, когато ще мога…
C$
	И това за щастие беше краят. След известен размисъл Поли отиде и внимателно намокри писмото, след което го поосуши над останките от огъня и го мушна в джоба на изпраната риза. Съмняваше се Блауз да я нахока, че не го е извадила преди прането.
	Обоз с нова деловодна система. Младши лейтенант в продължение на осем години по време на война, когато повишението идва доста бързо. Поставящ в кавички всяка дума или фраза, които смята дори за леко „жаргонни“. Опресняващ „фехтовалната си вещина“. И толкова късоглед, че си е купил кон от Джак Хайлазов, който обираше вехторията от всички конски пазарища и продаваше сдухани стари кранти, които едвам се дотътряха до новия си дом.
	_Нашият водач._
	„Губим войната. Всички го знаят, но никой не иска да го признае гласно. Сякаш ако бъде премълчано, няма да стане истина. Нашите губят войната и този отряд, необучен и неопитен, тръгнал на бой в обувките на умрели мъже, може да им помогне само да я загубят по-бързо. И то половината сме девойки! Заради някаква адски тъпа песен Шафти тръгнала към фронта да търси бащата на рожбата си — безнадеждно начинание дори в мирно време! А Лофти се влачи след гаджето си, което сигурно е много романтично точно до първите пет минути в битка. А аз…“
	… е, да. И тя бе слушала тази песен. И какво? Пол й бе е брат. Винаги се бе грижила за него, още от съвсем малка. Майка им беше все заета, _всички_ бяха все заети в „Херцогинята“, така че Поли трябваше да бъде голямата кака на петнайсет месеца по-малкия си брат. Тя го научи да си духа носа, научи го да съчинява писма, отиваше да го търси, когато по-жестоки момчета го залутваха из гората. Задължението да тича подир Пол й беше станало навик.
	Пък после… е, това не беше единствената причина. След кончината на баща си тя щеше да загуби „Херцогинята“ ако няма съпруг, който да я наследи. Такъв бе законът, простичък и ясен. Нуганският закон гласеше, че мъжете могат да наследяват „Мъжките Неща“, като земя, имоти, пари и всички домашни животни, с изключение на котките. Жените могат да наследяват „Женските Неща“, тоест предимно дреболии като лични бижута и чекръци, предавани от майки на дъщери. Със сигурност не биха могли да наследят голяма, прочута механа.
	Така че, ако Пол беше жив, „Херцогинята“ оставаше на него, а ако не беше, можеше да стане собственост на съпруга на Поли, ако тя имаше такъв. И тъй като Поли не виждаше никакъв шанс за последното, й _трябваше_ брат. Пол щеше да може щастливо да разнася бъчви до края на живота си, а тя щеше да върти „Херцогинята“. Но ако останеше сама, без мъж, тогава в най-добрия случай всичко, което щеше да получи, беше евентуално възможността да продължи да живее там, докато бизнесът премине в ръцете на братовчед й Влопо, който беше пияница.
	Разбира се, всичко това не беше _същинската_ причина. Със сигурност. Но все пак си беше причина. _Истинската_ причина, простичко казано, бе Пол. Тя винаги го бе откривала и връщала у дома.
	Тя се загледа в кивера в ръцете си. Имаше шлемове, но понеже всички бяха надупчени от стрели или разцепени по шевовете, отрядът мълчешком се бе ориентирал към по-меките фуражки. Щом човек тъй или иначе ще мре, поне да няма главоболие. Кокардата на кивера изразяваше полковия символ на зрялото сирене. Може би някой ден Поли щеше да разбере защо. Тя го нахлупи на главата си, взе мешката си и малкия вързоп пране и излезе в нощта. Луната бе изчезнала зад завърналите се облаци. Докато пресече площада, стана вир-вода; дъждът падаше хоризонтално.
	Тя напористо отвори вратата на кръчмата и на светлината на мъждукащата свещ се изправи пред… хаос. По плочите бяха нахвърляни дрехи, шкафовете зееха отворени. Джакръм слизаше по стълбите, хванал в една ръка шашка, а в другата — фенер.
	— О, ти ли си, Пъркс? — кимна той. — Омели са терена и са отпърдели. Дори Моли. Чух ги, като тръгваха. Май бутаха каруца, така ми се счу. Ти за какво висиш тук?
	— Свръзка, серж — изкозирува Поли, ръсейки вода от кивера си.
	— О, да. Вярно. Иди тогава и го вдигай. Хърка като дъскорезница. Адски се надявам лодката да си е на мястото.
	— Те защо са отпър… офейкали, серж? — попита тя и си помисли: „Майчице! Като се опре до това, и _аз_ не говоря нецензурно!“ Но сержантът не даде вид да е забелязал.
	Хвърли й поглед, натежал от древна умора — почти от времето на динозаврите.
	— Сигурно са надушили нещо — измърмори. — Но ние, разбира се, печелим войната, знаеш?
	— А! О! И изобщо няма да ни завладеят, смея да кажа. — Поли вложи пропорционална доза старание.
	— Съвсем вярно. Ненавиждам онези проклети предатели, които искат да повярваме, че съвсем скоро ще ни помете огромна армия — смръщи се Джакръм.
	— Ъ-ъ… да се е мяркал насам ефрейтор Страпи, серж?
	— Не, но не съм обърнал всички камъни… шът!
	Поли замръзна и се заслуша напрегнато. Долавяше се тропот от копита, все по-силно и по-отчетливо преминаващ в кънтящия звук на подкови върху калдъръма.
	— Кавалерийски патрул — прошепна Джакръм, оставяйки фенера на тезгяха. — Шест или седем коня.
	— Наши?
	— Силно се съмнявам.
	Чаткането позабави ритъма си и затихна пред вратата.
	— Заглавичкай ги. — Джакръм се пресегна и бутна резето на вратата. Обърна се и тръгна към задната част на кръчмата.
	— Какво? _С какво?_ — изшептя Поли. — Серж?
	Джакръм бе изчезнал. Поли чу приглушен говор пред прага, последван от няколко резки почуквания.
	Тя свали куртката си. Смъкна киверът от главата си и го метна зад тезгяха. Сега поне не беше войник. И докато вратата се тресеше зад резето, забеляза нещо да се белее сред останките на пода. Беше ужасно изкушение…


	Вратата зейна на втория удар, но войниците не нахълтаха веднага. Просната зад тезгяха, борейки се да намъкне фустата връз подвитите си панталони, Поли се опитваше да разшифрова звуците. Доколкото можеше да отсъди от шумотевицата и тропота, всеки нахлул с мисълта за засада беше внезапно и крайно разочарован. Тя се опита да преброи натрапниците; като че ли бяха поне трима. В напрегнатата пауза звукът от глас с нормална височина й дойде като шок:
	— Чухме резето. Това значи, че си тук някъде. Улесни си живота. Не ни се играе на криеница.
	„И на мен — помисли си Поли. — Аз не съм войник! Махайте се!“ — Но следващата мисъл бе: — _„Как така не си войник? Взе шилинга и целуна портрета, нали?“_ И внезапно една ръка се протегна през тезгяха и я сграбчи. Поне не й се наложи да действа.
	— Не! Моля ви, сър! Не ме наранявайте! Просто се уплаших! Моля ви!
	Но вътрешно усети определена… чорапчестост, която се почувства засрамена и напираше да излезе.
	— Дявол го взел, ти пък какво си? — Кавалеристът, който я издърпа, я гледаше като че ли е някакъв музеен експонат.
	— Поли, сър! Слугиня, сър! Ама всички се ометоха и ме оставиха!
	— По-тихо, моме!
	Тя закима. Последното, което й трябваше сега, бе Блауз да дотърчи отгоре сграбчил сабята си и „Фехтовка за начинаещи“.
	— Да, сър — изписука.
	— Слугиня, а? Дай тогава три халби от онова, което сигурно му викате най-добрата бира.
	Това поне можеше да го прави автоматично. Беше забелязала чашите под тезгяха, а бъчвите бяха зад нея. Бирата беше прозрачна и резлива, но не дотолкова, че да разяде едно пени.
	Кавалеристът съсредоточено я следеше как пълни чашите.
	— Какво се е случило с косата ти? — запита той, но Поли бе подготвена:
	— О, сър, отрязаха я, сър! Щото се усмихнах на злобенски кавалерист, сър!
	— Тук?
	— В Дрок, сър. — Този град бе доста по-близо до границата. — А пък мама ми каза, че съм срам за семейството и ме пратиха тук, сър!
	Докато слагаше чашите на плота, ръцете й трепереха почти искрено. Почти… но все пак малко пресилваше. „Държиш се като момиче — каза си тя. — Давай само така!“
	Сега успя да огледа нашествениците. Носеха тъмносини униформи, големи ботуши и тежки кавалерийски каски. Единият бе застанал до окепенчените прозорци. Другите двама я наблюдаваха. Единият имаше сержантски нашивки и изражение на дълбоко подозрение. Онзи, който я залови, беше капитан.
	— Бирата е отвратителна, моме — смръщи се той, подушвайки халбата.
	— Да, сър. Знам, сър — изломоти Поли. — Не щяха да ме слушат, сър, пък им виках, че трябва да сложим мокър чаршаф връз буретата, в туй буреносно време, сър, а и Моли никога не забърсва канелката и…
	— Градът е пуст, знаеш ли?
	— Всички офейкаха, сър — честно отвърна Поли. — Ще има нашествие, сър. Всички така разправят. Страх ги е от вас, сър.
	— А теб не, а? — намеси се сержантът.
	— Как ти е името, моме, дето се усмихваш на злобенски кавалеристи? — развесели се капитанът.
	— Поли, сър. — Опипващата й ръка намери онова, което търсеше под тезгяха. Кръчмарската закрила. Всяка кръчма бе снабдена с такава.
	— Страх ли те е от мен, Поли? — запита капитанът. Войникът до прозореца захихика.
	Капитанът беше с добре поддържани мустаци с подвити краища и висок над метър и осемдесет, прецени Поли. При това имаше приятна усмивка, която някак си се допълваше от белега на лицето му. На едното му око бе закрепено кръгче стъкло. Ръката й сграбчи скритата тояга.
	— Не, сър — отвърна тя на погледа и кръгчето. — Ъ-ъ… за какво е това стъкълце, сър?
	— Това е монокъл — отвърна капитанът. — Помага ми да те видя, за което съм изключително благодарен. Все си казвам, че ако имах две, щях да съм съвсем зрелищен.
	Сержантът предано се засмя. Поли остана безизразна.
	— Ще ми кажеш ли къде са новобранците? — запита капитанът.
	Тя се насили да запази безизразното си изражение:
	— Не.
	Капитанът се усмихна. Имаше хубави зъби, но в очите му вече липсваше всякаква топлина.
	— Не можеш да си позволиш да не знаеш — каза той. — Уверявам те, че няма да ги нараним.
	Отнякъде долетя вик.
	— Много — додаде той с малко прекалено задоволство. Разнесе се още един писък. Капитанът кимна на мъжа до вратата, който се втурна навън. Поли измъкна кивера изпод тезгяха и го нахлупи.
	— Някой ти е дал шапката си, а? — ухили се сержантът, чиито зъби нямаха нищо общо с блясъка на офицерските. — Е, на мен ми допадат девойки, които се усмихват на войници…
	Тоягата го уцели в главата. Беше от стара трънка и го срути като пън. Капитанът се отдръпна, когато Поли изскочи иззад тезгяха, отново вдигнала тоягата. Но не извади меча си, а се _разсмя_.
	— Е, моме, ако искаш да… — Той улови замахващата й ръка, придърпа я към себе си в здрава хватка, все още през смях, и се сгъна почти без стон, когато коляното й се заби в чатала му.
	„Благодаря ти, Ебънс!“ — Тя се отдръпна от свличащия се мъж и стовари тоягата върху шлема му така, че закънтя.
	Цялата трепереше. Доповръща й се. Стомахът й се бе свил на малка, нажежена бучка. Какво друго можеше да стори? Трябваше ли да си мисли: „Срещнахме врага и той е симпатичен“? Освен това не беше. Беше надутко.
	Тя изтегли една сабя от ножницата й и се измъкна навън в нощта. Все още валеше и от реката се надигаше мъгла до кръста. Пред кръчмата чакаха пет-шест коня, но не бяха завързани. До тях стоеше кавалерист. Макар и приглушено от ромона на дъжда, Поли долови, че той говори нещо успокоително на един от конете. Щеше й се да не го бе чула. Е, вече беше взела шилинга. Стисна здраво тоягата.
	Тръгна напред, но мъглата между нея и мъжа бавно се издигна, задвижена от нещо. Конете се размърдаха неспокойно. Мъжът се обърна, една сянка се размърда, мъжът падна…
	— Оу! — изпъшка Поли.
	Сянката се извърна:
	— Озър? Аз съм, Маладикт! Серж ме прати да видя дали не ти трябва помощ.
	— Проклетият Джакръм ме остави сред въоръжени мъже! — изсъска Поли.
	— Е, и?
	— Ами… свалих двама — призна тя, усещайки, че това доста противоречи на обвиненията й в ролята на жертва. — Един обаче отпраши по пътя.
	— Май точно тоя хванахме — кимна Маладикт. — Е, като казвам „хванахме“… Тонкър почти го изкорми. Бих казал, че това момиче много е насъбрало. — Той огледа терена. — Я да видим… седем коня, седем мъже. Ъхъ.
	— _Тонкър?_ — не повярва Поли.
	— О, да. Не беше ли забелязал? Тя направо откачи, когато мъжът нападна Лофти. Хайде сега да огледаме твоите господа, а? — Маладикт се отправи към вратата на кръчмата.
	— Но Лофти и Тонкър… — започна Поли, подтичвайки след него. — Имам предвид, те както се държат, те… аз мислех, че тя му е гадже… но мислех, че Тонкър… имам предвид, аз знам, че Лофти е моми…
	Дори в тъмнината зъбите на Маладикт светнаха зад усмивката му.
	— Светът се разкрива пред нас, а? Какво ще кажеш, Озър? Всеки ден по нещо ново. Днес, забелязвам, леко си сменил резбата.
	— Какво?
	— Носиш _фуста_, Озър! — натърти Маладикт, влизайки в кръчмата. Поли виновно сведе поглед и тръгна да я сваля, а после си помисли: „Я чакай малко…“
	Сержантът бе успял да се полуизправи и замаяно се беше подпрял на тезгяха. Капитанът стенеше на пода.
	— Добър вечер, господа! — подхвана вампирът. — Моля за внимание. Аз съм _реформиран_ вампир, което ще рече, че представлявам куп потиснати инстинкти, крепени с яд и кафе. Би било грешно да кажа, че не приемам с лекота жестока, кървава касапница. Да ви разкъсам вратовете _не е_ онова, което не приемам с лекота. Моля не усложнявайте повече нещата.
	Сержантът се отлепи от тезгяха и замахна безсилно към Маладикт. Почти разсеяно, той отбягна удара и му върна челно кроше, което го нокаутира.
	— Капитанът изглежда зле — отбеляза. — Какво се е опитал да ти стори, мъниче?
	— Да ме покровителства. — Поли свирепо изгледа Маладикт.
	— А! — вдигна вежда вампирът.


	Маладикт тихо почука на вратата на казармата. Тя се открехна съвсем леко, а после изцяло. Карборунд свали бухалката си. Поли и Маладикт безмълвно довлякоха двамата кавалеристи вътре. Сержант Джакръм седеше на едно столче до огъня с халба бира.
	— Добра работа, момци! — поздрави ги той. — Метнете ги при другите. — Вяло посочи с халбата към отсрещната стена, където четирима войници унило се бяха свили под втренчения поглед на Тонкър. Бяха овързани накуп. Петият лежеше на една маса и Игор се потеше над него с игла и конец.
	— Как върви, редник? — позаинтересува се Джакръм.
	— Ще ше оправи, шержант. Ижглеждаше по-жле, отколкото е вшъщношт. Жа негов къшмет, щото режервни чашти ще имам чак като штигнем до бойното поле.
	— Е нямаш ли поне един чифт крака за стария Тройник?
	— А, не, серж, тия да ги нямаме — равно рече Скалът. Той седеше от другата страна на огнището. — Само ми оставете конете и седлата им. Сабите им сигурно ще са от полза на момчетата ти.
	— Те търсеха _нас_, серж — не издържа Поли. — Ние сме само една шепа необучени новобранци, а те ни _търсеха_. Можеха да ме _убият_, серж!
	— Абе, знам аз кога човека е усвет и кога не — контрира я Джакръм. — Браво, момко! Аз трябваше да се разкарам, щото грамада като мен в пълно вражеско снаряжение не е лесно да се пропусне. Освен това ви трябваше малко пораздвижване. Тъй де, това си е _военна стратегия!_
	— Но ако не бях… — Поли се поколеба. — Ако не бях ги изпързаляла, можеха да убият лейтенанта!
	— Ето на, виждаш ли? Винаги има и положителни страни, както и да го погледнеш — обобщи Скалът.
	Сержантът стана, обърса устата си с ръка и подръпна колана си. Затътри се към капитана, пресегна се и го повдигна за куртката:
	— Защо дирехте тез момчета, а?
	Капитанът отвори око и се фокусира върху дебелака.
	— Аз съм офицер и благородник, сержанте — възропта той. — Има си _правила!_
	— В момента тук мъжете като теб са кът — каза сержантът.
	— Адски верно — промърмори Маладикт. Освободена от напрежението и леко замаяна от облекчение, Поли трябваше да прехапе ръка, за да спре напушилия я смях.
	— Но, да! Правилата. Военнопленници и прочее — продължи Джакръм. — Това значи, че дори трябва да ядете каквото и ние. Горките нещастници. Значи няма да говориш с мен, а?
	— А съм… капитан Хоренц от Първа тежка кавалерия. Друго няма да кажа.
	Но нещо в начина, по който го изрече, зачовърка мозъка на Поли. „Лъже“ — реши тя.
	Джакръм се втренчи безизразно в него за момент и после рече:
	— Ами-и, значи… май си имаме работа с провинение, което, драги ми мандраджии, се определя като „възпрепятстване“. Предлагам да се справим разумно с проблема! — Той пусна куртката и капитанът падна назад.
	Сержант Джакръм свали кивера си. После смъкна и куртката си, разкривайки омърляна риза и яркочервени тиранти. Беше почти кръгъл — от врата надолу телесата му се диплеха в градация чак до екваториалната му обиколка. Според Поли коланът му служеше само за съответствие с разпоредбите.
	Той се пресегна, свали от врата си връвта, на която висеше потъмняла монета, и изкомандва:
	— Ефрейтор Скалът!
	— Тук, серж! — отдаде чест Скалът.
	— Ще забележиш, че снемам от себе си отличителните знаци и ти връчвам служебния си шилинг, което значи, че откак преди шейсет години се записах в армията за последен път, а това беше преди двайсет години, сега съм съвсем, и то легално, проклет цивилен!
	— Да, гос’ин Джакръм — светна Скалът. При споменаването на името пленниците надигнаха глави.
	— И в такъв случай, и понеже вие, капитане, нахлувате посред нощ в страната ни под прикритието на тъмнината, пък аз съм смирен цивилен, мисля, че няма правило, което да ми забранява да ви извадя седемте вида боклучави душици, докато не ми кажете защо дойдохте тук и кога ще пристигнат останалите ви приятелчета. А това може да не стане много бързо, щото досега съм се натъквал само на пет вида боклук. — Той нави ръкави, вдигна отново капитана и сви юмрук…
	— Искахме само да заловим новобранците — обади се глас. — Нямаше да ги нараним! Дяволите да те вземат, Джакръм, остави го! Свитки му излязоха!
	Беше сержантът от кръчмата. Поли изгледа останалите пленници. Въпреки че ги охраняваха Карборунд и Маладикт, а Тонкър ги гледаше кръвнишки, се усещаше, че първият удар по капитана щеше да отприщи патриотизма им. Поли си помисли: „Гледай ти, колко са самоотвержени…“
	Явно и Джакръм бе доловил това.
	— А, ето че вече потръгна. — Той свали капитана, но не го пусна. — Хората ти говорят вместо теб, капитане.
	— Защото не сме роби, проклет цвеклоядецо — изръмжа един от войниците.
	— Роби? Момците ми до един се присъединиха по своя воля, ряпоглавецо!
	— Може само така да им се е струвало — заяде се сержантът. — Вие само ги лъжете. Залъгвате ги от години. Всички ще изгинат заради тъпите ви лъжи! Лъжи, лъжи и вашата пръчлеста, скапана, лъжлива, дърта, развратна херцогиня!
	— _Редник Гуум, да не си мръднал! Това е заповед! Не мърдай, казах! Редник Маладикт, вземи тоя меч от редник Гуум! И това е заповед! Сержант, накарай хората си бавно да се отдръпнат! Бавно! Действай! Дума да няма, не съм жесток човек, но всеки, повтарям, всеки, който не ми се подчини, ей богу, направо ми плаче да му строша ребрата!_
	Джакръм изстреля всичко това в една дълга експлозия от звук, без да отмества очи от капитана.
	Реакцията, заповедта и стихването отнеха само няколко секунди. Поли се вторачи в застиналата жива картина, усещайки как мускулите й се отпускат.
	Злобенските войници се отдръпваха. Вдигнатата бухалка на Карборунд леко започна да се смъква. Дребничката Уозър все още висеше във въздуха в хватката на Маладикт, който бе изтръгнал меча от ръката й: сигурно само вампир можеше да се придвижи по-бързо от стрелналата се към пленниците Уозър.
	— Да заловим — тихо каза Джакръм. — Това е странна дума. Само вижте момчетата ми! Още не са им наболи мустаци, освен на трола, ама лишеите не се броят. Жълто имат още около устата, така си е. Какво толкова опасно има в шепа безобидни селячета, което да притесни куп внушителни кавалеристи като вас?
	— Някой може ли да дойде и да шложи пръшт на тожи въжел? — обади се Игор от импровизираната си операционна маса. — Почти привършвам.
	— _Безобидни?_ — повтори сержантът, втренчен в буйстващата Уозър. — Тия са шайка смахнати откачалки!
	— Искам да говоря с офицера ви, дяволите да ви вземат! — намеси се капитанът, който вече имаше малко по-фокусиран вид. — Имате си офицер, нали?
	— Ами да, доколкото си спомням, имаме си един наблизо — каза Джакръм. — Пъркс, иди докарай рупърта, а? Ама по-напред вземи махни тая пола. Човек никога не знае какво да очаква от рупъртите. — Внимателно отпусна капитана на една пейка и се изправи.
	— Карборунд, Маладикт, откълцайте каквото ви падне от всеки пленник, който помръдне, и всеки, който се опита да нападне пленник! — нареди той. — А сега… о, да. Тройник Скалът, бих искал да се запиша в чудесната ви армия с многобройните й възможности за млади хора, желаещи да се включат.
	— Предишен военен опит? — ухили се Скалът.
	— Четирийсет години бой по всеки проклетник надлъж сто и осемдесетте километра от Борогравия, ефрейтор.
	— Специални умения?
	— Да оживявам, ефрейтор, в к’ви ли не ситуации.
	— Тогава ми позволи да те удостоя с един шилинг и незабавно повишение до чин сержант — обяви Скалът, връщайки му куртката и шилинга. — Искаш ли да цункаш херцогинчето?
	— За нищо на света — отсече Джакръм и навлече куртката си. — Така-а — продължи, — всичко е наред, всичко е ясно, всичко е законно. Хайде, Пъркс, дадох ти заповед!
	Блауз хъркаше. Свещта бе догоряла. На одеялото му имаше отворена книга. Поли внимателно я издърпа изпод пръстите му. Заглавието, почти неразличимо на опетнената корица, гласеше „Тактикус: Военните походи“.
	— Сър? — прошепна тя.
	Блауз отвори очи, видя я, обърна се и трескаво зарови по леглото.
	— Ето ги, сър. — Тя му подаде очилата.
	— А, Пъркс, благодаря ти — поизправи се лейтенантът. — Стана полунощ ли?
	— Малко след полунощ, сър.
	— О, боже! Значи трябва да действаме спешно! Бързо, подай ми панталоните! Момчетата добре ли прекараха вечерта?
	— Бяхме нападнати от злобенски кавалеристи, сър. Първа тежка кавалерия. Взехме ги в плен, сър. Без жертви, сър… — „Защото не очакваха да се бием. Искаха да ни заловят живи. Ама попаднаха на Карборунд и Маладикт… и на мен.“
	Беше й трудно, много трудно да се накара да замахне с онази тояга. Но веднъж сторено, стана без проблем. А после се бе засрамила, че я хванаха във фуста, макар че си беше с панталони под нея. Преобрази се от момче в момиче само като си го помисли и всичко стана толкова… лесно. Трябваше й време да го обмисли. Трябваше й време да помисли над много неща. Но подозираше, че времето ще бъде кът.
	Блауз все още седеше там, наполовина навлякъл панталоните си, втренчен в нея.
	— Я дай пак още веднъж, а, Пъркс? _Заловил си_ вражески войници?
	— Не само аз, сър! Аз хванах само двама. Всички ние им, ъ-ъ, наизлязохме, сър.
	— _Тежка кавалерия?_
	— Дасър.
	— Това е личният полк на принца! Те са нахлули?
	— Мисля, че е по-скоро патрул, сър. Седмина.
	— И никой от вас не пострада?
	— Несър.
	— Подай ми ризата! Ох, дявол да го вземе!
	Едва сега Поли забеляза превръзката на дясната му ръка. Беше прогизнала с кръв. Той улови изражението й и нервно заобяснява:
	— Малко се самонараних, Пъркс. След вечеря леко „загрявах“ за тренировката си по фехтовка. Нищо сериозно. Само малка „повреда“, нали разбираш? Не мога да се справя съвсем с копчетата. Ако бъдеш така добър…
	Поли помогна на лейтенанта да се намъкне в останалите дрехи и насъбра багажа му в торба. „Човек трябва да има специален талант — помисли си тя, — за да успее със собствения си меч да пореже ръката, с която го държи.“
	— Трябва да си платя сметката… — измърмори лейтенантът, докато слизаха бързешком по сумрачните стълби.
	— Не можете, сър. Всички избягаха, сър.
	— Може би трябва да им оставя бележка, как мислиш? Не бих искал да смятат, че съм се „омел“ без…
	— Всички _напуснаха_, сър! — натърти Поли, побутвайки го към входната врата. Пред казармата спря, поизпъна куртката му и се вторачи в очите му. — Снощи измихте ли се, сър?
	— Нямаше никаква… — започна Блауз.
	Тя реагира автоматично. Макар че беше петнайсет месеца по-малка от Пол, се бе грижила прекалено дълго за него.
	— Носна кърпа! — нареди тя. И тъй като някои неща се насаждат в съзнанието от най-крехка възраст, въпросната кърпа бе послушно извадена.
	— Плюйте! — изкомандва тя и едва като почна да бърше изцапаната брадичка на Блауз, осъзна какво прави. Нямаше връщане назад. Единствения изход бе да продължи.
	— Добре — рязко каза тя. — Взехте ли си всичко?
	— Да, Пъркс.
	— Минахте ли през тоалетната тази сутрин? — продължи устата й, докато сърцето й се свиваше при мисълта за военен съд. „Ти си в шок — каза си тя. — А и той също. Тъй че давай както си знаеш. И не можеш да спреш…“
	— Не, Пъркс — отвърна лейтенантът.
	— Значи трябва да отидете, преди да се качим на лодката, ясно?
	— Да, Пъркс.
	— Хайде, тогава, да видим колко сме послушни.
	Когато Блауз влезе в казармата, тя се подпря на стената да си поеме дъх и след две-три дълбоки глътки въздух се вмъкна след него.
	— Отряд, равнис! — изрева Джакръм. Отрядът, вече строен, криво-ляво се подравни. Сержантът изкозирува толкова напористо, че Блауз отстъпи.
	— Заловихме вражески патрул, сър! Положението е кофти, сър! Предвид смутните обстоятелства на ситуацията, сър, и понеже сега като ефрейтор Страпи взе, че духна, си нямате подофицер и тъй като съм стара фуражка с добро резюме, можете да ме мобилизирате като резерва по силата на Разпоредбите на Херцогинята, постановление 796, параграф 3 (а), алинея 2, сър, благодаря, сър!
	— Какво? — оцъкли се Блауз, бавно осъзнавайки, че в цялата бъркотия пред него стоеше огромна червена куртка, която, изглежда, знаеше какво прави. — О! Да. Чудесно. Постановление 796, казвате? Абсолютно. Много добре. Действайте, сержант!
	— Вие ли командвате тук? — излая Хоренц, изправяйки се.
	— Да, аз, капитане — отвърна Блауз.
	Хоренц го измери с поглед.
	— _Вие?_ — повтори той. В интонацията му се процеждаше презрение.
	— Аз, сър. — Блауз присви очи.
	— О, е, ами какво да се прави тогава. Този дебелак — Хоренц застрашително насочи пръст към Джакръм, — този кучи син ме заплаши с насилие! Над пленник! _Окован!_ А това… _момче_ — додаде капитанът, изплювайки думата срещу Поли — ме изрита в чатала и ме халоса така, че едва не умрях! _Настоявам_ да ни освободите!
	Блауз се обърна към Поли:
	— Наистина ли изрита капитан Хоренц в „чатала“, Пръц?
	— Ъ-ъ… дасър. По-точно му набих едно коляно, сър. И всъщност съм Пъркс, сър, макар че разбирам защо се объркахте.
	— Той какво правеше тогава?
	— Ъ-ъ… обгръщаше ме, сър. — Поли забеляза как веждите на Блауз хвръкнаха нагоре и се опита да обясни: — Бях временно дегизиран като момиче, сър, за да отклоня подозренията.
	— А после си го… халосал?
	— Да, сър. Веднъж, сър.
	— Какво, за бога, те е прихванало, че не продължи?
	— Сър? — изумя Поли, а Хоренц зяпна. Почти в екстаз, Блауз се обърна към Джакръм:
	— А вие, сержант, действително ли посегнахте на капитана?
	Джакръм пристъпи напред и стегнато изкозирува.
	— Не де факто и де подобни, сър, съвсем не — каза той, приковал поглед в една точка на около кота дванайсет на далечната стена. — Само сметнах, че понеже е нахлул в страната ни, за да залови момците ни, сър, няма да е зле да изпита временно усещането за стрес и гнет, сър. Дума да няма, сър, аз не съм жесток човек.
	— Разбира се, сержант — кимна Блауз, но сега в усмивката му се долавяше и нюанс на радостна злост.
	— За бога, глупецо, не можеш да вярваш на тези тъпи селяндури, те са утайката на… — започна Хоренц.
	— Вярвам, вярвам. — Блауз се разтресе от нервна възбуда. — Бих приел показанията им срещу вашите, дори да твърдят, че небето е зелено. И май излиза, че както са си такива невежи, са надвили едни от най-добрите злобенски войници със съобразителност и безстрашие. Безрезервно вярвам, че тепърва ще ни поднасят изненади…
	— _Никакъв проблем, само да си смъкнат панталоните_ — прошепна Маладикт.
	— _Млъкни!_ — изсъска Поли, след което пак трябваше да си прехапе ръката.
	— Знам ви аз вас, капитан Хоренц — продължи Блауз и капитанът изглежда за миг се притесни. — Знам що за типове сте. Цял живот ми се е налагало да ви търпя. Надути грубияни с мозък в гащите! _Смеете_ да нахлувате в галоп в страната ни и си мислите, че ще се уплашим от вас? Въобразявате си, че може да ми се жалвате от хората ми? _Настоявате?_ Стъпили на родната ми земя?
	— Капитане? — прошепна кавалерийският сержант на Хоренц, който се цъклеше с отворена уста към лейтенанта. — Скоро ще пристигнат…
	— А — неопределено реагира Хоренц. После, изглежда, с известно усилие възвърна самообладанието си. — Подкрепленията пристигат — озъби се той. — Пусни ни сега, идиот такъв, и бих могъл да оправдая поведението ти с вродената ти тъпота. Иначе ще се погрижа нещата да се развият много, много зле за теб и твоите… ха… мъже.
	— Решили сте, че седем кавалеристи не са достатъчни да се справят с шепа селячета? — удиви се Блауз. — Потите се, лейтенанте. Притеснен сте. Но нали ви идват подкрепления?
	— Разрешете да се намеся, сър! — изрева Джакръм и направо продължи: — _Мандраджии! Въоръжете се на проклетата секунда! Маладикт, върни на редник Гуум меча и му пожелай късмет! Карборунд, грабни една шепа от ония триметрови копия! Останалите…_
	— Има и такива, серж — обади се Маладикт. — Доста. Свалих ги от седлата на тия приятелчета. — Той вдигна ръце, във всяка от които държеше нещо подобно на големи самострели, лъскаво стоманени.
	— Кавалерийски арбалети? — ахна Джакръм като дете, което отваря прекрасен подарък за Прасколеда. — Е, момци, ето това е награда за добродетелност и въздържание. Страшни машинки са тези. Хайде всеки да вземе по две!
	— Не желая ненужна жестокост, сержант — подхвърли Блауз.
	— Тъй верно, сър! — ухили се сержантът. — Карборунд! Първият, който влезе през тая врата, го искам закован на стената! — Улови погледа на лейтенанта и добави: — Но не прекалено силно!
	… и в този момент някой почука на вратата.
	Маладикт насочи двата самострела към нея. Карборунд взе по няколко копия във всяка ръка. Поли вдигна тоягата си — поне знаеше как да използва това оръжие. Другите момчета — и момичета — наизвадиха цялото снаряжение, с което успя да ги снабди Тройник Скалът. Настъпи тишина. Поли се озърна.
	— Влез? — пробва тя.
	— Да, бе, точно това ще свърши работа. — Джакръм подбели очи.
	Вратата се отвори и дребен елегантен мъж внимателно пристъпи вътре. По осанка, десен и прическа доста приличаше на Мала…
	— Вампир? — тихо възкликна Поли.
	— О, по дяволите! — каза Маладикт.
	Облеклото на новодошлия обаче беше странно. Носеше старомоден жакет без ръкави, по който бяха пришити многобройни джобове. През врата му беше увесена голяма черна кутия. Противно на всякаква логика той широко се ухили при вида на дузина оръжия, заплашващи да го надупчат на решето.
	— Чудезно! — каза, повдигна кутията и разгъна три крачета, за да й направи статив. — Но… може ли тролът да зе мръдне малко наляво, моля?
	— Ъ? — рече Карборунд. Отрядът се спогледа.
	— Да, а ако зержантът бъде така любезен да се придвижи леко към центъра и да вдигне малко повече тия заби? — продължи вампирът. — Зупер! А вие, зър, ако може да направите гррррх…
	— Гррррх? — озадачи се Блауз.
	— Много добре! Зега е наистина звирепо…
	Блесна ослепителна светкавица, последвана от кратък вик „О, по д…“ и от звъна на счупено стъкло.
	На мястото на вампира стоеше малка купчинка прах. Примигвайки, Поли видя как прахът се издига и придобива очертанията на човешка фигура, която се превъплъти във вампира.
	— Ей богу, наизтина мизлех, че новият филтър ще звърши работа — въздъхна той. — Е, човек зе учи доде е жив. — Той ги озари с усмивка и додаде: — А зега, моля, кой от ваз е капитан Хоренц?

>
	Измина половин час. Поли все още не можеше да се ориентира. Не че не разбираше какво става. Проблемът беше, че преди да успее да разбере това, трябваше да разбере много други неща. Едно от тях беше идеята за „вестник“.
	Блауз изглеждаше ту горд, ту разтревожен, но през цялото време нервен. Поли внимателно го наблюдаваше, отчасти защото той разговаряше с човека, който дойде след иконографиста. Беше облечен с широка кожена връхна дреха и бричове за езда и почти през цялото време си записваше разни неща в един тефтер, като от време на време хвърляше удивени погледи към отряда. Най-накрая Маладикт, който имаше добър слух, се оттегли от мястото си до стената и се примъкна към новобранците.
	— Значи — снижи глас той, — малко е сложно, но… някой от вас да е чувал за вестници?
	— Вторият ми братовчед Игор от Анкх-Морпорк ми е ражкажвал жа тия вештници. Те ша нещо като правителствено ижвештие.
	— Ммм… нещо такова. Само че не се пишат от правителството. Пишат се от обикновени хора, които записват разни неща — каза Маладикт.
	— Като в дневник? — обади се Тонкър.
	— Ммм… не…
	Маладикт се опита да обясни. Отрядът се опита да разбере. И все пак нямаше логика. На Поли всичко това й приличаше на куклен театър. В края на краищата защо ще вярваш на нещо написано? Тя определено не вярваше на „Майките на Борогравия!“, което си беше писание на _правителството_. А ако не можеш да вярваш на правителството, на кого _можеш_ да вярваш?
	Почти на всички, като се замисли човек…
	— Господин дьо Слов работи за един вестник в Анкх-Морпорк — преразказа Маладикт. — Казва, че губим. Казва, че жертвите се увеличават и войниците дезертират и че населението се изнася към планините.
	— З-защо да му вярваме? — настърви се Уозър.
	— Ами не видя ли колко ранени и бежанци срещнахме, а и ефрейтор Страпи изчезна, откакто чу, че отива на фронта — изтъкна Маладикт. — Съжалявам, но е истина. Видяхме с очите си.
	— Да, ама той е просто някакъв си чужденец! З-защо Херцогинята ще ни лъже? Тоест защо ще ни праща на смърт? — не се отказваше Уозър. — Тя с-се грижи за нас!
	— Всички разправят, че печелим — неуверено каза Тонкър след настъпилото неловко мълчание. По лицето на Уозър се стичаха сълзи.
	— Не е вярно — възрази Поли. — И аз не мисля, че печелим.
	— _Някой_ от вас мисли ли, че печелим? — запита Маладикт. Поли огледа лицата им.
	— Но да говорим така… това е все едно измяна срещу Херцогинята, нали? — обади се Уозър. — Все едно всяваме Тревога и Униние, нали?
	— Може би трябва да сме разтревожени — каза Маладикт. — Знаеш ли как се е озовал тук? Пътува непрекъснато и пише за своя вестник вести за войната. Срещнал е тия кавалеристи горе на пътя. В нашата страна! И те са му казали, че току-що са разбрали, че последните попълнения от Борогравия са тук и че не са нищо повече от, ъ-ъ, „шепа зелени сополанковци“. Разправяли, че ще ни заловят за наше собствено добро и че може да ни снима за вестника си. Казали са му, че би могъл да покаже на всички колко ужасни са нещата, понеже ние сме били утайката по дъното на бъчвата.
	— Да, ама така ги натупахме, че се ошашави! — гадничко се ухили Тонкър. — Сега няма какво да напише, а?
	— Ммм… не съвсем. Казва, че така е даже по-добре!
	— По-добре? На чия страна е _той?_
	— Малко труден въпрос, наистина. Идва от Анкх-Морпорк, но не е точно на тяхна страна. Ъ-ъ… Ото Вик, който му прави снимките…
	— Вампирът? Той се разпадна на прах при блясъка на светлината! — прекъсна го Поли. — А после се… възвърна!
	— Е, аз тогава стоях зад Карборунд — призна Маладикт. — Но знам начина. Сигурно е имал тънкостенно мускалче с к… кр… кра… не, чакай, мога да го кажа… _кръв_. — Той пое дъх. — Ето! _Никакъв_ проблем. Крехко мускалче с… както вече казах…, което се строшава на пода и възражда праха. Велика идея! — Маладикт ги дари с анемична усмивка. — Знаете ли, мисля, че той наистина много си харесва работата. Както и да е, той ми каза, че дьо Слов просто се опитва да открие истината. А после я записва и я продава на всички желаещи.
	— И хората му _позволяват_ да прави това? — удиви се Поли.
	— Явно да. Ото разправя, че командир Ваймс се червенеел по цяла седмица от бяс, но нищо не предприемал.
	— Ваймс? Касапина? — повтори Поли.
	— Той бил херцог. Но не като нашите. Ото казва, че никога не го е видял да пречуква някого. Ото е въздържател като мен. Няма да излъже някой от своите. Каза ми, че снимката, която е направил, ще бъде изпратена тая вечер по щракалките от най-близкия град. Ще бъде във вестите утре! А тук ще отпечатат копие!
	— Как е възможно да се прати снимка по щракалките? — изумя Поли. — Познавам хора, дето са ги виждали. Те са само куп кутии на една кула, която прави трака-трак!
	— А, Ото и това ми обясни. Много е гениално.
	— Е, тогава как работи?
	— О, не _разбрах_ какво ми говореше. Всичко беше свързано с… числа. Но определено звучеше много умно. Както и да е, дьо Слов току-що каза на лей… на рупърта, че вести за шепа момчета, победили обиграни войници, със сигурност ще накарат хората да се заинтересуват!
	Хората от отряда се спогледаха овчедушно.
	— Беше си малко късмет, пък и Карборунд беше с нас — замрънка Тонкър.
	— А аз ги изхитрих — призна Поли. — Имам предвид, не мога да го направя пак!
	— Е, и? — вдигна рамене Маладикт. — Нали успяхме! Победихме ги! Следващия път ще ги надвием по друг начин!
	— И още как! — оживи се Тонкър. Настъпи момент на всеобщо въодушевление, в който бяха способни на всичко и който продължи цял… момент.
	— Само че няма да стане — обади се Шафти. — Просто имахме късмет. Знаеш, че няма да се получи, Маладикт. _Всички_ знаем, че няма да стане, нали?
	— Е, не казвам, че можем да превземем, така де, цял полк — възрази Маладикт. — А и лейт… рупъртът си е малко зелен. Но все нещо можем да направим. Старият Джакръм знае какво върши…
	— Дума да няма, не съм жесток човек… фрас! — изкикоти се Тонкър и отрядът отвърна с… кискане, точно така, кискане, наистина _е_ кискане, разбра Поли.
	— Да, не си — равно рече Шафти. — Никой от нас не е, нали? Защото сме момичета.
	Настъпи мъртва тишина.
	— Е, да де, с изключение на Карборунд и Озър — продължи Шафти, като че ли тишината изцеждаше от нея думи, които не желаеше да изрича. — И не съм сигурна за Маладикт и Игор. Но _зная_, че всички останали сме, нали? Имам очи, имам уши, имам _мозък_. Права ли съм?
	В тишината се разнесе слабото громолене, което предхождаше изявленията на Карборунд.
	— Ако от това ще ви олекне — протътна с някак си по-песъчлив, отколкото чакълест глас — истинското ми име е Джейд.
	Поли почувства как в нея се забиват изпитателни погледи. Разбира се, стана й неудобно. Но не заради очевидното, а по друга причина — от малкия урок, който животът понякога ти набива с пръчка в главата: не си единственият на този свят. И другите са хора; докато ти ги наблюдаваш и те те наблюдават, и обмислят поведението ти, докато и ти обмисляш тяхното. _Светът не се върти единствено около теб._
	Нямаше възможност да се измъкне от ситуацията. И това някак си беше облекчение.
	— Поли — почти прошепна тя.
	Загледа въпросително Маладикт, който се усмихна съвсем уклончиво:
	— Сега ли е моментът?
	— _Ей, вие, какво висите тук?_ — викна Джакръм, на педя от тила на Маладикт. Никой не го бе забелязал да приближава; движеше се с подофицерска безшумност, удивляваща понякога дори Игорите.
	Усмивката на Маладикт не трепна.
	— Чакаме заповедите ви, сержант — обърна се той.
	— За умен ли се мислиш, Маладикт?
	— Ммм… да, серж! Доста умен — заяви вампирът.
	В усмивката на Джакръм нямаше много хумор.
	— Добре. Радвам се да го чуя. Не ща още един тъп ефрейтор. Да, знам, че още не си нормален редник, но, ей богу, вече си ефрейтор, щото ми трябва такъв, а ти си най-шикозният асистент. Вземи някакви нашивки от Тройник. Останалите… това да не ви е проклета бабешка седянка, тръгваме след пет минути. Движение!
	— Но пленниците, серж… — започна Поли, все още опитвайки се да преглътне разкритието.
	— Ще ги завлечем до кръчмата и ще ги оставим там по гащи, овързани и оковани. Като се ядоса, нашият рупърт е бясно дяволче, а? Пък Тройник ще им вземе ботушите и конете. За известно време няма да стигнат далече. Не и по гащи.
	— Писарушката няма ли да ги пусне? — обади се Тонкър.
	— Не ми пука — сви рамене Джакръм. — Може и да пререже въжетата, но аз ще пусна ключа от оковите в кенефа, а за това ще трябва малко да се поровят.
	— Той на _чия_ страна е, серж? — запита Поли.
	— Не знам. Нямам им вяра на тия. Не им обръщайте внимание. Не говорете с тях. Никога не говорете с хора, дето си записват разни неща. Военно правило. И освен това: знам, че току-що ви дадох заповед, щото чух проклетото ехо! Хайде, бегом! _Тръгваме!_
	— Повишението, момко, е пътят към ада — бърбореше Скалът, клатушкайки се към Маладикт с две нашивки, висящи от куката му. Ухили се: — Вече ти се полагат по три пенса на ден отгоре, само че няма и да ги видиш, щото не ни плащат, но гледай от добрата страна — няма да получаваш заплатата си с удръжки, пък да знаеш, че дяволски ги бива да начисляват удръжки. По моему, беж назад и си пази кесията!


	Дъждът беше спрял. По-голямата част от отряда се мотаеше пред казармата, където сега стоеше малкият покрит фургон на писателя на вести. На фургона бе забучено голямо знаме, но Поли не можа добре да види шарките на лунната светлина. До него Маладикт бе потънал в разговор с Ото.
	Център на вниманието обаче бяха кавалерийските коне. Един от тях бе предложен на Блауз, който отказа със смутен вид, промърморвайки нещо относно „лоялност към жребеца си“, който според Поли приличаше на самодвижна поставка за препечен хляб със зъл нрав. Но в случая май беше взел правилно решение, тъй като конете бяха големи, мощни, закалени в битка и кипящи от енергия зверове; ако Блауз яхнеше един от тях, чаталът му щеше да стане на пихтия, а при опит да го обуздае, ръцете му щяха да бъдат откъснати от раменете. Сега по чифт ботуши бяха закачени на седлото на всеки кон, освен на водача, наистина великолепен звяр, на който ефрейтор Скалът седеше като присаден.
	— Както знаеш, Тройник, не съм ездач — призна Джакръм, допривързвайки патериците към седлото, — но това тук е адски добър кон.
	— Страшно си прав, серж. С него можеш да изхраниш взвод за цяла седмица! — ухили се ефрейторът.
	— Сигурен ли си, че не искаш да дойдеш с нас? — отдръпна се Джакръм. — По тебе сигурно все нещо е останало да ти го клъцнат проклетниците, а?
	— Благодаря ти, серж, това е мило предложение. Но бързите коне скоро ще са много търсени, а аз, тъй да се каже, ще съм на партера. Това тук ще си струва тригодишна заплата. — Той се завъртя на седлото и кимна на ротата: — Късмет, момчета! Всеки ден ще вървите рамо до рамо със Смърт, но аз съм го виждал и да знаете, че той понякога намига. И не забравяйте: напълнете ботушите си със супа! — Той подкара бавно конете и изчезна с трофеите си в мрака.
	Джакръм го проследи с поглед, поклати глава и се обърна към новобранците:
	— Е, хайде, дами… какво е толкова смешно, редник Холтър?
	— Ъ-ъ, нищо, серж, просто… си помислих нещо… — отвърна Тонкър, почти задавяйки се.
	— Не ти плащат да мислиш, а да маршируваш. Хайде!
	Отрядът потегли. Дъждът отслабна съвсем, но вятърът се усили и започна да тропа по прозорците, да вие в изоставените къщи, да отваря и да тръшка врати като някой, който търси нещо, което може да се закълне, че е оставил тук само преди минутка. Нищо друго не помръдваше в Плоц, освен едно пламъче от свещ близо до пода в задната стая на напуснатата казарма.
	Свещта бе забучена така, че да опира в памучна връв, омотана между краката на едно столче. Това значеше, че когато свещта намалее достатъчно, ще прогори връвта и ще падне на пода и на неравната пътечка от слама, водеща до куп сламеници, върху които бяха поставени две стари кани с газ за лампи.
	Във влажната, мрачна нощ това отне около половин час, след което всички прозорци се разхвърчаха.


	Утрото изплува над Борогравия като страшно голяма риба. Един гълъб се издигна над гората, направи лек завой и се насочи право към долината на Нек. Дори оттук се виждаше черната каменна грамада на крепостта, извисяваща се над горската шир. Гълъбът, искрица цел в чисто новата сутрин, ускори полета си…
	… и изкряска, когато от небето се спусна тъмна сянка и го сграбчи със стоманени нокти. За миг мишеловът и гълъбът се превърнаха в стремглаво падаща топка, след което мишеловът набра височина и продължи по пътя си.
	Гълъбът си помисли: „ООООООООО!“ Но ако беше способен на по-членоразделни мисли и ако знаеше нещичко за това как хищните птици ловят гълъби*, може би щеше да се зачуди защо е сграбчен толкова… нежно. Ноктите не го пресоваха, а го придържаха. Но в случая всичко, които той успя да си помисли, беше: „ООООООООО!“
	[* И предвид факта, че всеки гълъб, който е наясно, че бъде ли уловен от хищна птица, е мъртъв и поради това способен на малко по-ограничено мислене от жив гълъб.]
	Мишеловът достигна долината и започна да кръжи над крепостта. В това време една миниатюрна фигурка се откачи от кожените ремъци на гърба му и, много внимателно, прилази към ноктите му. Достигна заловения гълъб, възседна го и обви ръце през врата му. Мишеловът се снижи над една каменна тераса, задържа се за миг на място и освободи хватката си. Гълъбът и човечето се затъркаляха и заподмятаха по плочите сред куп перушина, и накрая замряха.
	След време някъде изпод гълъба се разнесе глас:
	— Мамка му…
	Бързи стъпки затрополиха по камъните и гълъбът бе вдигнат от ефрейтор Бъги Суайърс. Той беше гном, едва петнайсет сантиметра висок. От друга страна, като шеф и единствен член на въздушнодесантното отделение на анкх-морпоркската градска стража той прекарваше повечето си време толкова нависоко, че _всички_ изглеждаха малки.
	— Добре ли си, Бъги? — запита командир Ваймс.
	— Не чак толкова зле, сър. — Бъги изплю едно перо. — Но не беше елегантно, нали? Следващия път ще стане по-добре. Проблемът е, че гълъбите са прекалено тъпи, за да може да се управляват…
	— Какво ми носиш?
	— „Вестникът“ прати това от фургона си, сър! Следвах го неотклонно!
	— _Браво_ на теб, Бъги!
	Разхвърча се перушина и мишеловът кацна на назъбения парапет.
	— А, ъ-ъ… как му е името? — попита Ваймс. Мишеловът го изгледа с типичния налудничав, отнесен птичи поглед.
	— Това е Мораг, сър. Обучена е от пиктсите. Чудесна птица.
	— За нея ли платихме една каса уиски?
	— Да, сър, и си струва всяка глътка.
	Гълъбът се опита да се отскубне от ръцете на Ваймс.
	— Тогава изчакайте тук, Бъги, а аз ще кажа на Рег да донесе някой заек. — Той влезе в кулата.
	Сержант Ангуа го чакаше до бюрото, задълбочена в „Живия завет на Нуган“.
	— Това пощенски гълъб ли е, сър? — обади се тя, когато Ваймс седна.
	— Не — отвърна Ваймс. — Изчакай секунда, а? Искам да видя съобщението в капсулката.
	— _Прилича_ на пощенски гълъб. — Ангуа остави книгата.
	— Да, но летящи из въздуха съобщения са Поругание за Нуган — изтъкна Ваймс. — Явно молитвите на благоверните рикошират от тях. По-скоро бих казал, че съм попаднал на нечий загубен любимец и ще проверя в тази малка тръбичка тук дали няма да открия името и адреса на собственика, понеже съм мил човек.
	— И всъщност не шпионирате полевите отчети на „Вестника“, нали така, сър? — усмихна се Ангуа.
	— Не, нищо подобно. Аз просто съм толкова запален читател, че нямам търпение да видя утрешните вести днес. А господин дьо Слов явно го бива да открива разни неща. Ангуа, искам да спра войната между тези оглупели хора, за да можем всички да се върнем по домовете си, и ако за целта бюрото ми ще трябва да е нацвъкано от гълъби, така да бъде.
	— О, съжалявам, сър, не забелязах. Предполагам, че ще може да се изчисти.
	— Моля те, иди кажи на Рег да намери някакъв заек за мишелова.
	След като тя излезе, Ваймс внимателно разви запушалката на тръбичката и измъкна свитъче много тънка хартия. Разви го, позаглади го и зачете миниатюрния текст. По лицето му пробягна усмивка. После обърна листчето и се вгледа в снимката.
	Стоеше все тъй вторачен в нея, когато Ангуа се върна с Рег и половин кофа заешки дреболии.
	— Нещо интересно, сър? — полюбопитства Ангуа.
	— Ами, да, може да се каже. Плановете се объркват, залозите се отлагат. Ха! О, господин дьо Слов, глупчо такъв…
	Той й подаде листчето. Тя внимателно го изчете.
	— Браво на тях, сър. Повечето изглеждат петнайсетгодишни, а човек, като види тези драгуни… е, ръстът им е впечатляващ.
	— Да, да, може да се каже, може да се каже. — Лицето на Ваймс бе светнало като на някого, който иска да разкаже виц. — Кажи ми, дьо Слов взе ли интервю от разни големи злобенски клечки, когато пристигна?
	— Не, сър. Доколкото разбрах, са му отказали. Те всъщност не знаят какво точно е репортер, така че адютантът май го е изхвърлил с изявлението, че е досадник.
	— Боже мой, горкият човечец — поклати глава Ваймс, все тъй ухилен. — Ти онзи ден видя принц Хайнрих. Опиши ми го…
	Ангуа се прокашля.
	— Ами, той, сър, беше… основно зелен с нюанс към синьо, с оттенъци на _грллсс_ и следи от…
	— Имам предвид опиши ми го, приемайки, че не съм върколак, който вижда с носа си — уточни Ваймс.
	— О, да — сепна се Ангуа. — Съжалявам, сър. Сто осемдесет и девет сантиметра, осемдесет и два килограма, светла коса, синьо-зелени очи, белег от сабя на лявата буза, с монокъл на дясното око, подвити мустаци…
	— Добре, чудесна наблюдателност. А сега би ли погледнала „капитан Хоренц“ от снимката?
	Тя се вгледа отново и каза много тихо:
	— О, боже! Те не са знаели?
	— Той не би им казал, нали? Възможно ли е да са го виждали на снимка?
	Ангуа сви рамене.
	— Съмнявам се, сър. Имам предвид, откъде да я видят? Тук никога не е имало вестник допреди миналата седмица, когато пристигна дьо Слов с цялата си свита.
	— Някаква гравюра евентуално?
	— Не, това е Поругание, освен ако не е на херцогинята.
	— Значи наистина не са знаели. А дьо Слов никога не го е виждал. Но ти го видя, като дойдохме оня ден. Какво мислиш за него? Само между нас си.
	— Арогантен кучи син, сър, при това знам за какво говоря. От оня тип мъже, които си мислят, че знаят какво харесват жените и че това е тяхна милост. Много приятелски настроени точно до момента, в който им бъде отказано.
	— Глупак?
	— Не бих казала. Но не такъв умник, за какъвто се мисли.
	— Правилно, де, щото не е казал на приятелчето ни истинското си име. Прочете ли онова накрая?
	Ангуа зачете на глас края на съобщението:
	— Пери, след като си тръгнаха новобранците, капитанът ме заплаши и ми изнесе страшна тирада. Уви, нямах време да ровя за ключа от оковите в тоалетната. Моля, уведоми възможно най-скоро принца къде са. УДС.
	— Изглежда и Уилям не си е паднал много по него — изкоментира тя. — Чудно защо принцът е тръгнал с разузнавателен отряд?
	— Каза, че бил арогантен кучи син — подхвърли Ваймс. — Може би просто е искал да отскочи и да види дали леля му още диша…
	Той замлъкна. Ангуа се загледа в лицето му, което бе придобило отнесен израз. Тя познаваше шефа си. Според него войната бе просто вид престъпление, като убийството. Не обичаше особено хора с титли и се отнасяше към званието си на херцог по-скоро като към длъжност, отколкото като към стъпало към величието. Имаше странно чувство за хумор. И притежаваше усет за онези неща, които тя наричаше предвестници, онези малки сламчици във вятъра, които подсказваха, че се надига буря.
	— По гащи — подхили се той. — Можели са да им клъцнат гърлата. Но не са. Взели са им ботушите и са ги оставили да подскачат до вкъщи по гащи. — Отрядът, изглежда, си бе спечелил приятел.
	Тя зачака.
	— Жал ми е за борогравците — каза той.
	— И на мен, сър.
	— О? Защо?
	— Религията им ги съсипва. Видяхте ли последните Поругания? Вписани са миризмата на цвекло и хората с рижа коса. С доста нестабилен почерк, сър. А кореноплодните растения са основни тук. Преди три години е било Поругание да се садят кореноплодни там, където са били отглеждани житни или зърнени растения.
	Ваймс не реагира и тя си спомни, че той е градско чедо.
	— Това означава, че всъщност няма сеитбооборот, сър. Почвата обеднява. Натрупват се болести. Бяхте прав, като казахте, че полудяват. Тези… заповеди са идиотски и всички стопани го знаят. Предполагам, че хората се съобразяват с тях доколкото могат, но рано или късно трябва или да ги нарушат и да се чувстват гузни, или да ги спазват и да страдат. Без причина, сър. Повъртях се наоколо. Много са религиозни, но богът им ги е оставил на сухо. Нищо чудно, че отправят молитвите си предимно към кралското семейство.
	Ваймс стоеше втренчен в листчето, доставено от гълъба. След известно време каза:
	— Колко е до Плоц?
	— Около деветдесет километра — отвърна Ангуа и добави: — Може би шест часа вълчи бяг.
	— Добре. Бъги ще те наглежда. Малкият Хенри ще си доприпка до вкъщи или ще се натъкне на някой от своите или вражеските патрули… както и да е. Но когато хората видят тая снимка, работата яко ще се разсмърди. Хващам бас, че дьо Слов щеше да го освободи, ако онзи се беше държал мило и учтиво. Това ще му е за урок как да се отнася със страховитата мощ на справедливата и свободна преса, ха-ха! — Той се изправи и делово потри ръце. — А сега да изпратим този гълъб да си върви по пътя, преди да е залипсвал на някого, а? Накарай Рег да се завлече до базата на вестникарите и да им каже, че гълъбът им е объркал прозореца. Отново.


	Добри времена бяха, спомни си Поли.
	Не слязоха до речния пристан. Видно бе, че там няма лодка. Не бяха се появили и лодкарят бе тръгнал без тях. Вместо това прекосиха моста и тръгнаха нагоре към гората, предвождани от Блауз, възседнал древния си кон. Маладикт вървеше отпред, а… Джейд формираше тила. Когато по пътя те води вампир, не ти трябва светлина, а трол в тила със сигурност би обезкуражил всякакви лепки.
	Никой не спомена лодката. Всъщност никой не продума. Работата беше… работата беше в това, осъзна Поли, че вече не крачеха самотни. Споделяха Тайната. Това беше огромно облекчение и точно сега не изпитваха необходимост да говорят. Все пак може би беше добра идея регулярно да попръдват, да се оригват, да си бъркат в носа и да се почесват по слабините, просто за всеки случай.
	Поли не знаеше дали да изпитва гордост, че я бяха взели за момче. „Така, де — каза си тя, — големи усилия положих да го постигна, овладях походката, тоест май трябва да кажа, че си обезженствених походката, ха-ха, и изобретих фалшивото бръснене, а пък останалите дори не се бяха сетили за това, не съм си чистила ноктите от дни и с право мога да заявя, че не отстъпвам по оригване и на най-добрите. Така че, тъй да се каже, стараех се.“ Просто беше малко дразнещо да открие, че се е справила тъй добре.
	След неколкочасов поход, когато се разпукваше зората, доловиха миризма на дим. Между дърветата се носеше прозрачна димна пелена. Лейтенант Блауз вдигна ръка, за да ги спре, а Джакръм се приближи до него и взеха да си шепнат.
	Поли пристъпи напред.
	— Разрешете да прошепна и аз, серж? Мисля, че знам какво е това.
	Те се опулиха срещу нея. След миг сержантът каза:
	— Добре, Пъркс. Давай напред тогава, да видим дали си прав.
	Тази развръзка не бе хрумнала на Поли, но вече нямаше измъкване. Като видя изражението й, Джакръм поомекна и кимна към Маладикт:
	— Иди с него, ефрейтор!
	Те загърбиха отряда и тръгнаха внимателно напред през килима от новообрулени листа. Миризмата бе остра и ароматна, но преди всичко, позната. Поли се насочи към едно място, където подрастът се възползваше от по-ярката светлина на едно сечище и се провря през редкия лесков храсталак. Тук димът бе по-гъст и леко се движеше.
	Храсталакът свърши. На няколко метра оттам, насред голямо петно изсечена гора, един насип като малък вулкан бълваше пламъци и дим във въздуха.
	— Жижница — прошепна Поли. — Просто глина, наслоена около купчина лески. Сигурно жарта тлее тук от дни. Може би снощи я е подхванал вятърът и огънят се е разгорял. Вече няма да станат добри въглища. Гори прекалено бързо.
	Прокраднаха се край мястото, придържайки се към храстите. По сечището бяха пръснати и други глинени кули, от чиито върхове се проточваха тънки струйки дим. Имаше и няколко недостроени пещи с натрупана около тях наръчи лескова дървесина. И една колиба. В тишината не се долавяше нищо освен припукването на отмиращия пожар.
	— Въглищарят е мъртъв или полумъртъв — сподели Поли.
	— Мъртъв е — каза Маладикт. — Долавям миризмата на смъртта.
	— Усещаш я въпреки пушека?
	— Разбира се. Обонянието ни е много чувствително за някои неща. Но ти как разбра?
	— Тези хора бдят над пещите като ястреби. — Поли се вторачи в колибата. — Ако беше жив, нямаше да остави нещата така. В колибата ли е?
	— В колибата _са_ — равно отвърна Маладикт и закрачи през димящото поле.
	Поли се впусна след него.
	— Мъж и жена? — разтревожи се тя. — Съпругите им често живеят с…
	— Не мога да кажа. Не и когато са стари.
	Колибата беше стегната надве-натри от оплетени лескови клонки и покрита с чергило; въглищарите често се местеха от гора на гора. Нямаше прозорци; за врата служеше една дрипа. Тя беше отместена; входът — тъмен.
	„Сега трябва да се държа мъжки“ — помисли си Поли.
	На леглото лежеше жена, а мъжът бе проснат на пода. Имаше и други детайли, които очите виждаха, но умът пропускаше. Имаше много кръв. Съпрузите бяха стари. Нямаше да остареят повече.
	Отново навън, Поли неистово си поемаше въздух.
	— Мислиш ли, че е дело на онези кавалеристи? — най-накрая успя да продума тя и тогава забеляза, че Маладикт трепери. — О… кръвта…
	— Мога да се справя с това! Няма нищо! Само трябва да се настроя правилно, няма проблем! — Той се подпря на колибата, дишайки тежко. — Хайде, добре съм! И не надушвам никакви коне. Защо не използваш очите си? След дъжда цялата земя се е превърнала в хубава мека кал, в която липсват следи от копита. За сметка на това има много отпечатъци от стъпки. Това е наше дело.
	— Не ставай глупав, ние бяхме…
	Вампирът се наведе и извади нещо изпод нападалите листа. Обърса калта с палец. Кокардата от тънко пресован месинг бе със символа на зрялото сирене.
	— Но… аз мислех, че ние сме добрите момчета — омаляло каза Поли. — Имам предвид, ако приемем, че сме момчета.
	— Аз мисля, че имам нужда от кафе — заяви вампирът.

>
	— Дезертьори — сви рамене сержант Джакръм десет минути по-късно. — Случва се. — Хвърли кокардата в огъня.
	— Но те са били от _нашите!_ — извика Шафти.
	— Е, и? Не всички са добри джентълмени като теб, редник Меникъл! Не и след като години са под обстрел и ядат плъхски бъркоч. При отстъплението от Круск три дни бях без вода и накрая си пльоснах мутрата в локва конска пикня, което никак не ми помогна да изпитвам добра воля към моите събратя или кон. Какво има, ефрейтор?
	Маладикт бе коленичил и ровеше обезумяло из мешката си.
	— Няма ми кафето, серж!
	— Значи не си си стегнал багажа както трябва — безмилостно отсече Джакръм.
	— _Напротив_, серж! Измих машинката и я опаковах заедно с пакета кафе снощи след вечеря. _Знам_, че го направих. Не се занасям с кафето!
	— Ако някой друг го е занесъл, ще му се иска никога да не съм се раждал — изръмжа Джакръм, оглеждайки останалите новобранци. — На друг да му липсва нещо?
	— Ъ-ъ… нямаше да кажа нищо, щото не бях сигурен — обади се Шафти, — но сега, като погледнах багажа си, като че ли някой е ровил из нещата ми…
	— О-хо! — възкликна Джакръм. — Така, така, _така_. Ще го кажа само веднъж, момчета. Да крадете от другарите си е престъпление за бесилка, ясно? Нищо не руши морала по-лесно от някакъв си проклет кокошкар, който бърка в торбите на хората. И ако открия, че някой е бърникал, ще го обеся за краката! — Той изгледа кръвнишки отряда. — Няма да ви карам да изпразвате мешките си като престъпници — продължи, — но най-добре си проверете багажа. Може някой да е прибрал нещо чуждо _по случайност_, добре! При тая суматоха на лоша светлина човек лесно се обърква. Ако е така, оправете въпроса помежду си, ясно? Сега отивам да се обръсна. Лейтенант Блауз, горкият човечец, още повръща зад колибата, след като мерна труповете.
	Поли отчаяно прерови багажа си. Снощи бе нахвърлила нещата както й падне, но онова, което неистово търсеше…
	… не беше там. Въпреки горещината от тлеещите въглища тя потрепери.
	Къдриците липсваха. Трескаво се опита да си спомни снощните събития. Още с влизането си в казармата бяха захвърлили мешките си, нали така? А Маладикт _наистина_ си беше направил кафе след вечеря. _Беше измил и подсушил малката машинка…_
	Разнесе се слаб стон. Уозър, насред жалкото съдържание на мешката си, държеше машинката за кафе. Беше сплескана почти неузнаваемо.
	— К-к-к… — започна тя.
	Умът на Поли заработи на бързи обороти като воденично колело при наводнение. „После всички отнесохме багажа си в задната стая при сламениците, нали така? Значи нещата ни са останали там, докато се биехме с кавалеристите…“
	— О, Уоз — простена Шафти — О, боже…
	„Кой значи може да се е промъкнал през задната врата? Нямаше никой освен нас и кавалеристите. _Може би някой е искал да ни шпионира и между другото да създаде малко неприятности…_“
	— Страпи! — извика тя. — Сигурно е бил той! Тоя дребен кръшкач се е натъкнал на кавалерията и после се е примъкнал назад да види какво ще стане! За бо… по дяволите, само той е ровил из багажа ни! О, хайде, де — добави тя, като видя облещените им физиономии — представяте ли си Уозър да открадне нещо? Пък и кога да го направи?
	— Те нямаше ли да го вземат в плен? — обади се Тонкър, втренчила се в смачканата машинка в треперещите ръце на Уозър.
	— Ако си е махнал кивера и куртката, е станал просто един тъп цивилен, нали? Или може да е казал, че е дезертьор. Може да е съчинил всякаква история — сви рамене Поли. — Знаете как се държеше с Уозър. И в моя багаж е бъркал. Откраднал ми е… нещо лично.
	— Какво? — запита Шафти.
	— Едно нещо, окей? Той просто е искал да… създаде неприятности. — Тя видя как осмислят казаното.
	— Звучи убедително — рязко закима Маладикт. — Дребен кръшкач. Добре, Уоз, само извади кафето, пък аз ще се постарая да оправя…
	— Н-няма к-к-к…
	Той захлупи с ръце очите си.
	— Няма кафе? — извика. — Моля ви, _у някой_ да е кафето?
	Последва поголовен тараш с поголовна липса на резултат.
	— Няма кафе — зави Маладикт. — Изхвърлил е кафето…
	— Хайде, момчета, трябва да сложим часови — отдалече се обади Джакръм. — Оправихте всичко, нали?
	— Да, серж. Оз мисли, че… — започна Шафти.
	— Объркали сме багажа, серж! — бързо се намеси Поли, стремейки се да отклони въпроса от всичко, свързано с липсващи къдрици. — Няма проблеми! Всичко е наред, серж. Няма грижи. Няма никакви проблеми. Няма… нищо, серж.
	Джакръм премести поглед от слисания отряд към Поли и обратно, а после пак. Тя усети как погледът му я пронизва, приканвайки я да смени изражението си на безумна, неистова честност.
	— Мда-а — проточи той. — Добре. Оправихте се, а? Много добре, Пъркс. Отряд, равнис! Мирно!
	— Да, да, сержант, благодаря ви, но не смятам, че е необходимо да сме прекалено официални. — Блауз имаше доста блед вид. — Може ли да разменим две думи, като приключите? И мисля, че трябва да погребем, ъ-ъ, телата.
	Джакръм изкозирува:
	— Тъй верно, сър! Двама по желание да изкопаят гроб за онези злочести души! Гуум и Тют… какво прави той?
	Лофти се бе навела над горящата въглищна пещ. На педя-две от лицето си държеше запален клон и го въртеше насам-натам, втренчена в пламъците.
	— Аз ще се оправя, серж — Тонкър пристъпи към Уозър.
	— Вие какво, да не сте женени? — обади се Джакръм. — Холтър, ти си на пост. Съмнявам се който и да е сторил това да се върне, но ако се върне, свиркай, ясно? Елате с Игор да ви покажа позициите.
	— Няма кафе — изстена Маладикт.
	— И без това е гаден боклук — подметна през рамо Джакръм. — Пръв приятел на войника е чашата горещ сладък чай.
	Поли грабна канчето с водата за бръснене на Блауз и забързано се отдалечи. Това беше едно от нещата, които човек научава на служба: изглеждай зает. Като изглеждаш зает, никой не се замисля твърде дълбоко с какво точно си зает.
	„Гадния, проклет Страпи! Взел е _косата_ ми! Стига да може, ще се опита да я използва срещу мен, това е сигурно. То си е в негов стил. Какво ще направи сега? Е, ще гледа да е далеч от Джакръм, това също е сигурно. Ще изчаква някъде. И на мен ще ми се наложи.“
	Отрядът се бе установил на лагер от подветрената страна. Предполагаше се да е място за отмора, понеже никой не беше спал кой знае колко предната нощ, но докато Джакръм разпределяше задълженията, им напомни:
	— Има една стара военна поговорка, дето гласи: „Язък за теб.“
	И дума не ставаше да се използва колибата, но имаше няколко покрити с чергило рамки, сглобени за навес на отсечените дърва. Онези, на които не бяха дадени задачи, лежаха върху натрупаните клони, които бяха гъвкави и не воняха, и във всеки случай бяха по-добри от пренаселените сламеници в казармата.
	Блауз, бидейки офицер, имаше отделен навес. Поли бе скупчила наръч от клонки, за да направи нещо като подложка, която най-малкото беше гъвкава. Тя остави нещата му за бръснене и тръгна да си ходи…
	— Би ли могъл _ти_ да ме обръснеш, Пъркс? — спря я лейтенантът.
	За щастие Поли бе с гръб към него и той не видя изражението й.
	— Опасявам се, че проклетата ми ръка е доста подута — продължи Блауз. — При други обстоятелства нямаше да те моля, но…
	— Да, разбира се, сър — отвърна Поли, защото нямаше избор. Добре, сега да видим… беше се усъвършенствала доста в плъзгането на тъп бръснач по голобрадо лице, така. О, и беше одрала няколко умрели прасета в кухнята на „Херцогинята“, но само защото никой не обича космат бекон. Това всъщност не се броеше, нали? В нея се надигна паника, която ескалира бързо при вида на приближаващия се Джакръм. Щеше да пререже гърлото на офицер в присъствието на сержант.
	Е, когато се колебаеш, суети се! Военно правило. Суети се и се надявай, че ще има изненадваща атака.
	— Дали не сте малко строг с мъжете, сержант? — рече Блауз, докато Поли се зае да омотава кърпа около врата му.
	— Не, сър. Държа ги натясно, в това е истината. Иначе ще се разпуснат — убедено каза Джакръм.
	— Да, но те току-що видяха два лошо осакатени трупа! — Блауз потръпна.
	— Добре е да трупат опит, сър. Още много имат да видят.
	Поли се обърна към бръснарските принадлежности, които беше наредила на друга кърпа. Да видим… убийствения бръснач, о, боже, сивия брус за грубо наточване, червения брус за фино наточване, сапуна, четката, купата… е, поне знаеше как се прави пяна…
	— Дезертьори, сержант. Лоша работа — продължи лейтенантът.
	— Навсякъде ги има, сър. Затова заплатата все закъснява. Като тръгне да бяга от тримесечната си заработка, човек се замисля.
	— Господин дьо Слов, вестникарят, каза, че имало много дезертьорства, сержант. Доста е странно, че толкова много мъже дезертират от печелившата страна.
	Поли ожесточено въртеше четката. За пръв път, откакто Маладикт се бе присъединил към отряда, Джакръм изглеждаше притеснен.
	— Но на чия страна е той, сър? — промърмори накрая.
	— Сержант, убеден съм, че не сте глупав — рече Блауз, а зад него пяната преливаше от ръба на купата и падаше по пода. — Имаме куп случаи на отчаяни дезертьори. Границите ни изглежда са достатъчно неохранявани, за да дадат възможност на вражеска кавалерия да действа на седемдесет километра във вътрешността на „нашата мила родина“. И висшето командване явно е толкова отчаяно, да, отчаяно, сержант, че му се налага да изпраща на фронта дори половин дузина необучени и, честно казано, твърде млади мъже.
	Пяната вече не се удържаше. Поли се поколеба.
	— Моля най-напред гореща кърпа, Пъркс — каза Блауз.
	— Дасър. Извинете, сър. Забравих, сър. — Паниката се надигна. Поли смътно си спомняше, че е минавала покрай бръснарницата в Мюнц. Гореща кърпа на лицето. Точно така. Тя грабна малка кърпа, накисна я във вряла вода, изцеди я и я сложи върху лицето на лейтенанта. Той всъщност не изпищя съвсем.
	— _Ааааагх_ нещо друго ме тревожи, сержант.
	— Дасър?
	— Кавалеристите трябва да са задържали ефрейтор Страпи. Иначе не виждам как са разбрали за хората ни.
	— Разумно размишление, сър — кимна сержантът, следейки как Поли слага пяна през устата и носа.
	— Надявам се, че не са _пфф_ измъчвали горкия човечец.
	Джакръм премълча мнението си по този въпрос, но гримасата му беше достатъчно изразителна. На Поли й се щеше да не я поглежда непрекъснато.
	— Но защо един дезертьор _пфф_ ще тръгне направо към _пфф_ фронта? — запита Блауз.
	— Има защо, сър, особено за стара фуражка. При това политикан.
	— Наистина ли?
	— Имайте ми вяра за това, сър — потвърди Джакръм. Зад Блауз Поли търкаше бръснача нагоре-надолу по червения брус. Вече беше гладък като лед.
	— Но момчетата ни, сержант, не са „стари фуражки“. За да станат от новобранци „бойци“, трябват _пфф_ поне две седмици.
	— Материалът е обещаващ, сър. И няколко дни ще свършат работа, сър — каза Джакръм. — _Пъркс?_
	Поли едва не си отряза палеца.
	— Да, серж — треперливо се отзова тя.
	— Мислиш ли, че би могъл да убиеш някого днес?
	Поли хвърли поглед към бръснача. Острието блестеше.
	— Съжалявам да го кажа, но мисля, че бих могъл, сър!
	— Ето на, видяхте ли! — Джакръм пусна крива усмивка. — В тия момци има хляб, сър. Бързо схващат. — Той мина зад Блауз, безмълвно взе бръснача от благодарната ръка на Поли и каза: — Има едно-две неща, които трябва да обсъдим, сър, насаме. Мисля, че нашият Пъркс трябва да си почине малко.
	— Разбира се, сержант. _Pas devant les soldats jeuttes,* a?_
	[* Не пред войниците (фр.)]
	— И тия също, сър. Свободен си, Пъркс.
	Поли си тръгна, а десницата й още трепереше. Зад себе си чу как Блауз въздъхва:
	— Времената са трудни, сержант. Командването никога не е било толкова тежко. Великият генерал Тактикус казва, че в опасни времена командирът трябва да е като орел и да вижда целостта, а същевременно да е като ястреб и да вижда всеки детайл.
	— Да, сър — отвърна Джакръм, плъзгайки бръснача по бузата му. — А ако е като кукувица, сър, може да виси по цял ден и да нагъва тлъсти мръвки.
	— Ъ-ъ… добре казано, сержант.


	Въглищарят и жена му бяха погребани под съпровода на — съвсем неизненадващо за Поли — кратка молитва от Уозър. Тя умоляваше Херцогинята да се застъпи пред бог Нуган да даде вечен мир и подобни неща на починалите. Поли я бе чувала многократно и преди; все се чудеше как работи системата.
	Откакто птичката изгоря, не бе продумвала молитва, дори и при смъртта на майка си. Бог, който гореше нарисувани птички, не би спасил една майка. Такъв бог не си струваше молитвите.
	Но Уозър се молеше заради всички. Молеше се като дете, с извити нагоре очи и сключени до бяло ръце. Тъничкият й гласец потрепваше с такава вяра, че на Поли й стана неудобно, а после се засрами и най-накрая, след звънливото „амин“, установи с почуда, че светът не е по-различен отпреди. За минута-две беше станал по-добър…
	В колибата имаше котка. Криеше се пол грубо скованото легло и хъскаше срещу всеки, който се приближеше.
	Като си тръгнаха, Шафти се обади:
	— Взели са всичката храна, но в една градинка надолу по хълма има моркови и пащърнак.
	— Т-това ще е к-кражба от покойниците — притесни се Уозър.
	— Е, ако възразяват, могат да си задържат зарзавата, нали така? — каза Шафти. — Вече са под земята!
	По някаква причина ги напуши смях. В момента биха се хилили на всичко.
	Сега край огъня седяха само Джейд, Лофти, Шафти и Поли. Всички останали бяха на пост. Лофти подклаждаше жаравата, на която къкреше малко гърне. „Край огън винаги се оживява“ — забеляза Поли.
	— Правя конски бъркоч за рупърта. — Шафти лесно премина на жаргона, научен едва от двайсет часа. — Той специално помоли за това. Тройник ни даде доста сушено конско, но Тонкър каза, че може да удари няколко фазана, докато е на пост.
	— Надявам се от време на време да се оглежда и за врагове — каза Поли.
	— Спокойно, ще внимава — обади се Лофти, ръчкайки с пръчка огъня.
	— Знаете ли, ако бъдем разкрити, ще ни набият и ще ни пратят обратно — каза Шафти.
	— От кого? — Поли реагира толкова рязко, че се учуди от себе си. — Кой? Кой ще се опита тук? На кого му _пука_ тук?
	— Ами, ъ-ъ, да носиш мъжки дрехи си е Поругание за Нуган…
	— Защо?
	— Така — твърдо рече Шафти. — Но…
	— … ти също си в мъжки дрехи — посочи Поли.
	— Ами нямах друг изход! Освен това ги пробвах и изобщо не ми се сториха толкова поругателни.
	— Усети ли как мъжете почват да ти говорят по различен начин? — срамежливо се обади Лофти.
	— Говорят? — възкликна Поли. — Те почват и да _слушат_ по различен начин!
	— И не те зяпат непрекъснато — додаде Шафти. — Знаете какво имам предвид. Просто си… друг човек. Ако момиче тръгне с меч по улицата, мъжете ще се опитат да му го вземат.
	— Нас не ни дават да носим бухалки — обади се Джейд. — Само камънаци. И не требвало да имаме лишеи, щото по-прилично било да не сме обрасли. Требваше да си натривам курешки на тиквата, за да ми порастат тия.
	Това беше доста дълга реч за трол.
	— Не знаехме — окопити се Поли. — Ъ-ъ… на нас троловете ни изглеждат горе-долу еднакви.
	— Аз съм пр’родно чепата. Не виждам що требва да се шлифовам.
	— Определено _има_ разлика — каза Шафти. — Май е в чорапите. Те като че ли непрекъснато те дърпат напред. Сякаш целият свят се върти около чорапите ти! — Въздъхна и се загледа в конското месо, което бе сварено почти до бяло. — Готово е — отбеляза. — Най-добре иди му дай на рупърта, Поли… искам да кажа, Озър. Казах на сержанта, че мога да сготвя и нещо по-добро, но той рече, че лейтенантът разправял колко вкусно било снощи…
	Малка дива пуйка, два фазана и два заека, овързани накуп, се стовариха пред Шафти.
	— Добре, че ви охраняваме, а? — ухили се Тонкър, въртейки прашка на пръста си. — По блюдо на камък. Маладикт остана на пост. Каза, че ще надуши всеки, преди да го видят, пък е и прекалено нервен, за да яде. Какво можеш да спретнеш от това?
	— Задушено дивечово на фурна — твърдо рече Шафти. — Имаме зарзават и ми остана половин глава лук.* Сигурна съм, че мога да пригодя за фурна една от тези…
	[* На една жена винаги й остава половин глава лук, независимо с какъв размер са лукът, блюдото или жената.]
	— Отряд, равнис! Мирно! — изплющя зад тях безшумно приближилият се Джакръм. Поотдръпна се с бегла усмивка, докато те трескаво се опитваха да се изправят. — Редник Холтър, сигурно имам адски удивително зрение — додаде, когато криво-ляво се бяха строили.
	— Тъй вярно, серж! — изкозирува Тонкър, забил поглед право напред.
	— Можеш ли да се сетиш защо, редник Холтър?
	— Не, серж.
	— Защото знам, че охраняваш периметъра, Холтър, но те виждам така ясно, сякаш стоиш точно пред мен, Холтър! Така ли е, Холтър?
	— Тъй вярно, серж!
	— Добре, че _все още_ обхождаш периметъра, Холтър, щото наказанието за отлъчване от пост по време на война е _смърт_, Холтър!
	— Аз само…
	— Няма само! Не ща да чувам никакво само! Не си мисли, че съм вресльо, Холтър! Ефрейтор Страпи беше вресльо, но той си е проклет политикан! Дума да няма, не съм вреслив, _но ако не си обратно на поста си до трийсет секунди, ще ти изтръгна езика!_
	Тонкър си плю на петите. Сержант Джакръм прочисти гърло и продължи с равен тон:
	— На това, мойте момчета, му се вика _истинска_ лектсия за професионална ориентация, не като ония политизмишльотини, дето ги ръсеше Страпи. — Той се прокашля. — Целта на тази лектсия е да разберете къде сме. Ние сме до гуша в лайна. И в задник да бяхме наврени, нямаше да е по-зле от това. Въпроси?
	Тъй като слисаните новобранци нямаха никакви, той продължи, обикаляйки с бавни крачки отряда:
	— Знаем, че вражеските сили са наблизо. Понастоящем без ботуши. Но ще дойдат други, с много ботуши! Освен това в района може да има дезертьори. Те няма да са мили хора! Ще бъдат неучтиви! Във връзка с това лейтенант Блауз повели, че ще вървим без път през гората и нощта. Да, срещнахме врага и го надвихме. Беше щастлив удар. Не очакваха да сте закоравели, сурови войници. Нито пък вие, така че не искам да ставате самонадеяни. — Той се наведе почти на сантиметри от лицето на Поли. — Самонадеяно ли се чувстваш, редник Пъркс?
	— Съвсем не, серж!
	— Добре. Добре. — Джакръм се отдръпна. — Отправили сме се към фронта, момци. Войната. А в една гадна война къде е най-добре да бъдете? Освен на луната, разбира се. Никой ли не знае?
	Джейд бавно вдигна ръка.
	— Хайде, думай! — подкани я сержантът.
	— В армията, серж — рече тролът, — щото… — започна да брои на пръсти: — Едно, имаш оръжие и броня и таквиз неща. Две, насред други въоръжени мъже си. Ъ-ъ… много, плащат ти и ти дават по-добро плюскане от ония на цивилната. Ъ-ъ… още, ако се чупиш, те вземат в плен и там си има правила кат’ например Да Не Се Ритат Пленниците по Канчето и таквиз, щот ако риташ техните пленници по канчето, и те ще ритат твоите по канчето и то излиза, че сам се риташ по канчето, но няма правило, дето казва че не можеш да риташ цивилните на врага по канчето. Има и още таквиз, ама ми свършиха цифрите. — Тя им пусна диамантена усмивка и додаде: — Може да сме тромави, ’ма не сме тъпи.
	— Редник, аз съм впечатлен — обяви Джакръм. — А ти си _прав_. Единствената засечка е, че не сте войници! Но с това мога да ви помогна. Не е трудно да си войник. Ако беше трудно, войниците нямаше да могат да го вършат. Има само три неща, които трябва да запомните, а именно: едно, подчинявай се на заповедите, две, тупай яко врага и три, не умирай. Ясно? Добре! Почти сте готови! Браво! Предлагам да ви помогна при изпълнението и на трите! Вие сте моите малки момци и аз ще се грижа за вас! Междувременно си имате задължения! Шафти, залавяй се с манджата! Редник Пъркс, погрижи се за рупърта! И след това си поупражнявай бръсненето! Сега ще посетя онези на пост и ще им предам светото слово! Свободно!
	Те останаха като заковани, докато той се изгуби от поглед, и чак тогава се поотпуснаха.
	— Защо все _вика?_ — обади се Шафти. — Имам предвид, трябва само да помоли и…
	Поли сипа ужасния бъркоч в едно канче и почти на бегом отиде до навеса на лейтенанта. Той вдигна поглед от една карта и се ухили, сякаш му поднасят угощение.
	— А, бъркоч!
	— Всъщност си правим различна вечеря, сър. Сигурен съм, че има достатъчно за всички…
	— Боже мой, не, от години не съм хапвал такава манджа — възкликна Блауз, грабвайки лъжицата. — Разбира се, в училище не я ценяхме толкова.
	— Давали са ви това в училище, сър?
	— Да. Почти всеки ден — щастливо рече той.
	Поли не можеше съвсем да осмисли чутото. Блауз беше от знатната класа. Знатните ядяха знатна храна, нали?
	— Нещо лошо ли сте извършили, сър?
	— Не разбирам какво имаш предвид, Пъркс? — Той сърбаше от ужасната рядка каша. — Мъжете отпочинаха ли си?
	— Да, сър. Труповете бяха известен шок…
	— Да. Лоша работа — въздъхна лейтенантът. — Уви, такава е войната. Съжалявам само, че трябваше да го научите тъй скоро. Такива ужасни загуби понасяме непрекъснато. Въпреки това съм сигурен, че нещата ще се оправят, когато стигнем Нек. Никой генерал не може да очаква млади момчета като вас незабавно да се превърнат във войници. Ще трябва да им кажа няколко думи по въпроса — заешката му физиономия придоби необичайно решителен израз, като на хамстер, забелязал пролука във въртележката си.
	— Трябвам ли ви за още нещо, сър?
	— Ъ-ъ… мъжете говорят ли за мен, Пъркс?
	— Всъщност не, сър.
	Лейтенантът изглеждаше разочарован:
	— О! О, добре. Благодаря ти, Пъркс.


	Поли се запита дали Джакръм изобщо спи. Тя беше цяла слух и взор, а той изневиделица пристъпи зад нея с думите:
	— Познай кой е, Пъркс! Ти си на пост! Трябва да видиш ужасния враг, преди той да те забележи! Кои са четрите С-та?
	— Стойка, сянка, силует и сияние, серж! — изкозирува Поли. Беше подготвена за това.
	Мина известно време, преди сержантът да се окопити:
	— Просто си го _знаеше_, нали?
	— Несър! Едно птиченце ми го каза, когато поех поста, сър! Спомена, че сте го питали, сър!
	— О, значи момченцата на Джакръм се съюзяват срещу милия си стар сержант, а?
	— Несър. Споделят информация, жизненоважна за оцеляването на отряда в критични обстоятелства, серж!
	— Признавам, много ти знае устата, Пъркс.
	— Благодаря, серж!
	— Но виждам, че не стоиш в проклетата сянка, Пъркс, нито си се погрижил да оправиш проклетата си стойка, силуетът ти се откроява на проклетата светлина и сабята ти сияе като диамант в ухото на проклет коминочистач! Обясни!
	— Заради едното Ц е, серж! — отвърна Поли, все така забила поглед право напред.
	— А то е?
	— Цвят, серж! Нося проклета червено-бяла униформа в проклетата сива гора, серж!
	Тя рискува да хвърли поглед към него. В малките свински очички на Джакръм светеха пламъчета. От ония, които издаваха, че тайно се радва.
	— Срамуваш се от пре-прелестната си униформа, а, Пъркс?
	— Не искам да ме видят мъртъв в нея, серж.
	— Ха! Не мърдай от поста си. Пъркс!
	Поли се усмихна право напред.
	Когато се освободи от пост за купа дивечово задушено, видя Джакръм да преподава основите на фехтовката на Лофти и Тонкър, използвайки лескови пръчки вместо мечове. Докато Поли привърши, той вече учеше Уозър на някои от по-тънките похвати при използването на бързострелен арбалет и особено онези, чиято същност бе да не обръща към него зареден арбалет с въпроса: „З-за какво служи това тук, серж?“ Уозър се справяше с оръжията като изрядна домакиня, изхвърляща умряла мишка — на една ръка разстояние и опитвайки се да не гледа. Но дори и нея я биваше повече с тях от Игор, който просто не можеше да схване идеята за онова, което според него беше безразборна хирургия.
	Джейд дремеше. Маладикт висеше с главата надолу под един от навесите, скръстил ръце на гърдите си; очевидно не на шега бе казал, че има някои аспекти от вампирската същност, от които е трудно да се откажеш.
	Игор и Маладикт…
	Тя все още не бе сигурна за Маладикт, но Игор трябваше да е момче, с всичките тия шевове по главата и това лице, което дотолкова не бе за пред хора, че би могло да се нарече единствено „домашно“.* Той беше кротък и подреден, но сигурно Игорите по принцип си бяха такива…
	[* При това от ония домове с изгоряла каруца в градината.]
	Тя се събуди, разтърсвана от Шафти.
	— Тръгваме! Най-добре иди се погрижи за рупърта!
	— А? Какво? О… добре!
	Около нея цареше суматоха. Поли стана с олюляване и забърза към навеса на лейтенант Блауз. Завари го пред окаяния му кон, хванал юздите с безпомощно изражение.
	— А, Пъркс! — смутолеви той. — Не съм съвсем сигурен, че го правя както трябва…
	— Не, сър. Оплели сте оглавника и сте сложили наопаки седлото — обясни Поли, която често бе помагала за конете в бащината си странноприемница.
	— А, сигурно затова беше толкова трудно снощи — предположи Блауз. — Редно е да ги знам тези неща, но ние вкъщи си имахме човек за това…
	— Позволете на мен, сър! — Тя размота оглавника с няколко внимателни движения. — Как му е името, сър?
	— Талацефалос — изтърси Блауз попритеснен. — Така се е казвал легендарният жребец на генерал Тактикус, нали знаеш?
	— Не знаех, сър — натърти Поли. Тя се наведе и надникна между краката на коня. Леле, ама Блауз наистина беше много късоглед…
	Кобилата я изгледа отчасти с очите си, които бяха малки и зли, но най-вече с жълтите си зъби, от които имаше огромно количество. Тя остана с впечатлението, че й се подсмихва.
	— Ще гледам да го задържа, докато го възседнете, сър.
	— Благодаря. Той наистина не стои много мирно, когато се опитвам.
	— Сигурно, сър. — Поли познаваше трудните коне; този притежаваше всички белези на истински мръсник, от онези, на които хич не им пука от очевидното превъзходство на човешката раса.
	Кобилата се блещеше и зъбеше срещу нея, докато Блауз я възседна, но Поли предвидливо бе застанала встрани от подпорите на навеса. Талацефалос не бе от скачащите и ритащите. По-скоро бе от подлите, от онези, които гледат да ти размажат краката…
	Тя отмести крака си точно преди копитото да се забие. Но Талацефалос, вбесен, че са го изиграли, се обърна, изкриви шия, наведе глава и злобно захапа Поли по навитите чорапи.
	— Лош кон! — ядоса се Блауз. — Извини го, Пъркс. Мисля, че е от нетърпение да влезе в битка. О, небеса! — Той бе погледнал надолу. — Добре ли си, Пъркс?
	— Ами, малко дърпа, сър… — отвърна Поли, докато конят я влачеше настрани.
	Блауз отново бе пребледнял.
	— Но той те е захапал… той те е сграбчил за… точно по…
	Камбанките звъннаха. Поли погледна надолу и трескаво си припомни какво бе слушала през многобройните кръчмарски сбивания.
	— О!… о-ох… аргх… мамицата му! Право за моркова! Ааргх! — Взе да вие и после, понеже на момента й се стори добра идея, с все сила стовари юмруци в носа на кобилата. Лейтенантът припадна.

>
	Поли не успя да свести Блауз веднага, но поне имаше време да помисли.
	Той отвори очи и се фокусира в нея.
	— Ъ-ъ, паднахте от коня, сър — съобщи тя.
	— Пъркс? Добре ли си? Мили боже, та той те захапа за…
	— Трябват му само една-две кръпки, сър! — ведро отвърна Поли.
	— Какво? От _Игор?_
	— Несър. На плата, сър! Панталоните са ми малко широки, сър.
	— А, _ясно_. Малко широчки, а? Уф, слава богу, а? За една бройка, а? Е, не трябва да лежа тук цял ден…
	Отрядът му помогна да се покатери на Талацефалос, който все още се зъбеше без капка разкаяние. А относно „широчкото“ Поли си отбеляза наум на следващия бивак да направи нещо по въпроса за лейтенантския мундир. Не я биваше много с иглата, но ако Игор не можеше да го преправи що-годе сносно, значи не беше мъжът, за когото го мислеше. А този въпрос впрочем плачеше за отговор.
	Джакръм ги вкара в строй с крясъци. Този път реагираха доста по-адекватно. И по-спретнато.
	— И така, Чукала! Тази вечер ще…
	Два реда големи жълти зъби махнаха фуражката му.
	— О, много се извинявам, сержант! — измънка Блауз зад него, опитвайки се да обуздае кобилата.
	— Няма проблем, сър, случват се такива неща! — процеди Джакръм, яростно дърпайки фуражката към себе си.
	— Бих искал да се обърна към хората си, сержант.
	— О? Ъ-ъ… тъй вярно, сър. — Джакръм, изглежда, се притесни. — Разбира се, сър. Чукала! Мирррчакайкомандатано!
	Блауз се прокашля.
	— Ъ-ъ… мъже! — подхвана. — Както знаете, трябва скоростно да стигнем до Некската долина, където очевидно сме необходими. Нощните преходи ще предотвратят… евентуални затруднения. Ъ-ъ… аз… — Той ги изгледа с изкривено от вътрешна борба лице. — Ъ-ъ… трябва да ви кажа, че не мисля, че сме… тоест, по всичко личи, че… ъ-ъ… не ми изглежда да… ъ-ъ… мисля, че трябва да ви кажа… ъ-ъ…
	— Разрешете да се обадя, сър! — намеси се Поли. — Добре ли сте?
	— Просто трябва да се надяваме, че онези, под чиято власт сме, взимат правилните решения — смутолеви Блауз. — Но аз безрезервно вярвам във вас и съм сигурен, че ще направите всичко по силите си. Да живее херцогинята! Продължавайте, сержант Джакръм!
	— _Чукала! Ходом! Марш!_
	И те поеха на война в здрача.
	Маршируваха в същия ред като снощи начело с Маладикт. Облаците задържаха малко топлина и тук-таме пропускаха лунна светлина. Гората нощем не плашеше Поли, пък и това във всеки случай не беше същинска джунгла. Нито пък онова, което правеха, всъщност бе маршируване. Беше по-скоро нещо като бързо влачене, поединично или по двойки.
	Тя се беше снабдила с два кавалерийски арбалета, които сега висяха неудобно затъкнати в ремъците на мешката й. Те бяха ужасяващи изобретения, нещо като кръстоска между малък арбалет и часовник. В дебелото ложе имаше куп механизми, а самият лък бе едва петнайсет сантиметра широк. Някак си, ако човек се напънеше, можеше да го зареди с достатъчно енергия да пробие два пръста броня с гадната метална стреличка. Бяха от оксидиран метал, гладки и зли. Но има една стара военна поговорка: „По-добре да надупча теб, отколкото ти мен, копеле.“
	Поли си проправи път през колоната, докато се изравни с Игор. Той й кимна в мрака, след което се съсредоточи върху вървенето. Налагаше му се, защото раницата му беше два пъти по-голяма от тези на останалите. Никой не изпитваше желание да го попита какво носи в нея; понякога на човек му се струваше, че долавя плисък на течност.
	Случваше се през Мюнц да минават Игори, макар че, технически погледнато, те бяха Поругание в очите на Нуган. Поли смяташе, че да използваш части от някой умрял, за да помогнеш на трима-четирима да оживеят, е разумна идея, но в една от проповедите си отец Джуп разпалено бе обяснил, че Нуган не искал хората да живеят, а искал да живеят _правилно_. Паството бе отвърнало с всеобщ мърмор на одобрение, но Поли знаеше със сигурност, че сред присъстващите има двама-трима с ръка или крак, малко по-светли или малко по-окосмени от съответните. В планините имаше доста дървосекачи. Случваха се злополуки. Бързи, _внезапни_ злополуки. И тъй като не се намираше много работа за едноръки дървосекачи, хората отиваха и намираха някой Игор да свърши онова, което никакви молитви не можеха.
	Игорите имаха мото: „Каквото повикало, такова се обадило.“ Човек не трябваше да им се отплаща. Трябваше да им предплаща, което, честно казано, бе твърде обезпокоително. Когато някой умираше, Игор мистериозно пристигаше на прага с молбата да му разрешат да вземе разни части, от които други от „шпишъчето“ му спешно се нуждаят. Той търпеливо чакаше да си тръгне свещеникът и се говореше, че след това свършва наистина добра работа. При все това доста често се случваше при появата на Игор бъдещият донор да се уплаши и да прегърне вярата на Нуган, обичащ _цели_ хора. В който случай Игор си тръгваше тихо и вежливо и никога не се връщаше. Никога повече не стъпваше изобщо в селото или в стана на дървосекачите. Нито пък други Игори. Каквото повикало, такова се обадило… или замлъкнало.
	Доколкото Поли знаеше, Игорите вярваха, че тялото е нищо повече от един по-сложен вид облекло. Колкото и да е странно, същото изповядваха и нуганите.
	— Радваш ли се, че постъпи в армията, Игор? — обади се Поли, докато крачеха редом.
	— Да, Ож.
	— Моля те, ще погледнеш ли ръката на рупърта, като спрем? Лошо се е порязал.
	— Да, Ож.
	— Може ли да те попитам нещо, Игор?
	— Да, Ож.
	— Как се наричат женските Игори?
	Игор се препъна, повървя безмълвно известно време и накрая каза:
	— Добре де, къде сбърках?
	— Понякога забравяш да фъфлиш. Но най-вече… то е просто усещане. Малки детайли в походката ти може би.
	— Думата, за която питаш, е „Игорина“ — каза Игорина. — Ние не фъфлим колкото момчетата.
	Те отново продължиха в мълчание, докато Поли го прекъсна:
	— Мислех, че е достатъчно да си отрежа косата…
	— Шевовете ли? — досети се Игорина. — Мога да ги махна жа пет минути. Те са само за шоу.
	Поли се поколеба. Но все пак Игорите _сигурно_ заслужаваха доверие, нали?
	— Ти не си ли отряза косата?
	— Всъщност просто я махнах — призна Игорина.
	— Аз пък сложих мойта в мешката си — продължи тя, опитвайки се да не гледа шевовете по главата на Игорина.
	— И аз. В буркан. Вше още расте.
	Поли преглътна. Необходима бе липса на живо въображение, за да си говориш за лични неща с някой Игор.
	— Моята ми я откраднаха в казармата. Сигурна съм, че е бил Страпи — сподели тя.
	— О, боже.
	— _Омразно_ ми е дори да си помисля, че е в него!
	— Защо я взе?
	Това беше въпросът. Всичко беше планирала, а я биваше в планирането. Дори успя да заблуди останалите. Беше хладнокръвна, трезвомислеща и като отряза косата си, почувства само леко жегване…
	… и я взе със себе си. Защо? Можеше да я изхвърли. Това не беше _магия_. Беше просто коса. Можеше да я изхвърли, без да й мигне окото. Ей така. Но… но… а, да, прислужничките щяха да я открият. Именно. Тя трябваше да я разкара от къщата. Точно така. А после можеше да я зарови някъде по пътя. Точно така.
	Но не я зарови, нали…
	Беше _много заета._ „Точно така“ — обади се предателски вътрешният й гласец. Беше много заета да залъгва всички освен себе си.
	— Какво може да направи Страпи? — вдигна рамене Игорина. — Джакръм ще го шмаже на мига, в който го види. Той е дезертьор, че и крадец!
	— Да, но може да изпее на някого!
	— Добре, тогава кажи, че е кичур от любимата ти, останала да те чака. Много войници носят медальони или нещо подобно. Нали знаеш: „Букла от косата й златиста пазя в медальонче“, както се пее в песничката.
	— Това беше _цялата ми коса!_ В медальонче? Тя не можеше в шапка да се събере!
	— О! — Игорина се замисли. — Е, тогава не можеш ли да кажеш, че я обичаш _страшно много?_
	Въпреки всичко неудържим смях напуши Поли. Тя захапа ръкава си и се опита да се стегне, но безуспешно.
	Усети нещо като пръчка да я побутва по гърба.
	— По-тихо, вий двете! — избоботи Джейд.
	— Съжалявам. Съжалявам — изшепна Поли.
	Игорина глухо затананика под нос. Поли знаеше песента.
P>
	Самотен съм, откак прекосих хълма
	и през бърдото и долината…
P$
	И се зарече: „Не и тази. Една песен стига. И _искам_ да оставя момичето зад гърба си, но, изглежда, си го водя с мен…“ В този момент излязоха от гората и видяха червената жарава.
	Останалите от отряда вече се бяха насъбрали и стояха вторачени в нея. Обхващаше доста голяма част от хоризонта и ту се разгоряваше, ту чезнеше на места.
	— Това адът ли е? — обади се Уозър.
	— Не, но се опасявам, че хората са го пресъздали — въздъхна лейтенантът. — Това е долината на Нек.
	— Гори ли, сър? — ужаси се Поли.
	— Пази боже, това е просто светлината от лагерните огньове, отразена от облаците! — възкликна Джакръм. — Винаги изглежда зле посред нощ, като бойно поле. Хората само си готвят вечеря. Нямате грижи, момци!
	— Какво, да не готвят слонове? — подхвърли Маладикт.
	— А онова какво е? — Поли посочи близкия хълм, още по-тъмен в нощта. На него нещо присветваше много бързо.
	Разнесе се едно „фшшшт“ и металическо „трак“, когато Блауз измъкна малък телескоп и го отвори.
	— Това са светлинни щракалки, дяволите ги взели! — промърмори той.
	— Е го там още едно такова — избоботи Джейд, сочейки един доста отдалечен хълм. — Блещук, блещук.
	Поли премести поглед от заревото на небето към студената примигваща светлинка. Тиха, мека светлинка. Безобидна светлинка. А зад нея горящо небе…
	— Закодирано е — обади се Блауз. — Сигурно са съгледвачи.
	— Светлинни щракалки? — недоумяваше Тонкър. — Какво пък е това?
	— Поругание в очите на Нуган — отвърна Блауз. — За съжаление, понеже щяха да са ни много полезни, ако и ние имахме такива, нали, сержант?
	— Дасър — автоматично потвърди Джакръм.
	— Единствените послания по въздуха трябва да са молитвите на правоверните. Слава на Нуган, слава на херцогинята и така нататък. — Блауз присви очи и въздъхна. — Срамота. Как мислите, колко има до онзи хълм, сержант?
	— Над три километра, сър. Струва си да се промъкнем, а?
	— Вероятно знаят, че някой може да ги види и да тръгне да ги търси, така че сигурно няма да се „мотаят“ много — размисли се Блауз. — Е, във всеки случай тези неща са доста издайнически. Но от долината няма да се вижда.
	— Разрешете да попитам, сър? — обади се Поли.
	— Разбира се — кимна Блауз.
	— Как правят светлината толкова ярка, сър? Съвсем бяла е!
	— Мисля, че е нещо фойерверкско. Защо?
	— И пращат съобщения чрез светлина?
	— Да, Пъркс. И смяташ, че…?
	— И хората, които получават тези съобщения, им отвръщат по същия начин? — упорстваше Поли.
	— Да, Пъркс, това е централната идея.
	— Значи… може би не трябва да ходим чак до _онзи_ хълм, сър? Светлината е насочена към _нас_, сър.
	Всички обърнаха глави. Възвишението над тях присветна.
	— Браво, Пъркс! — прошепна Блауз. — Хайде, сержант! — Той освободи крак от стремето, а конят автоматично пристъпи встрани, за да е сигурно, че лейтенантът ще падне при слизането.
	— Готово, сър! — Джакръм му помогна да се изправи. — Маладикт, вземи Гуум и Холтър и заобиколете отляво, останалите — отдясно! Ти не, Карборунд, не се засягай, ама това трябва да стане _тихо_, разбираш? Стой тук. Пъркс, ти идваш с мен…
	— И аз идвам, сержант — заяви Блауз.
	— Добра идея, сър! — Само Поли видя гримасата на Джакръм. — Предлагам да се присъедините… присъединим с Пъркс към вас. На всички ясно ли им е? Качвате върха сръчно и безшумно и никой, _никой_ да не мърда, преди да чуе сигнала ми…
	— Сигнала _ми_ — твърдо рече Блауз.
	— Това имах предвид, сър. Бързо и безшумно! Не ги жалете, но искам поне един да остане жив! Тръгвайте!
	Двата екипа се разделиха и изчезнаха. Сержантът им даде минута-две преднина, след което потегли с толкова невероятна за мащабите си скорост, че Поли и лейтенантът не можаха да отреагират веднага. Отзад Джейд унило ги изпрати с поглед.
	Дърветата оредяваха по стръмния наклон, а и нямаше достатъчно шубрак за опора. Поли установи, че й е по-лесно да лази на четири крака, сграбчвайки туфи и поници*, за да се задържи. След време усети полъх на дим, парлив и химически.
	[* Пониците са кълнове, които са с израснало над земята стъбло, понякога с листенца. — Бел. Dave]
	Освен това бе сигурна, че долавя слабо потракване.
	Едно дърво протегна ръка и я издърпа в сянката си.
	— Да не си гъкнал! — изсъска Джакръм. — Къде е рупъртът?
	— Не знам, серж!
	— По дяволите! Не може да оставиш рупърт да се мотляви безконтролно наоколо, не е за разправяне какво може да си втълпи в главицата, пък и сега му е хрумнало, че той командва! Ти си му бавачка! Намери го!
	Поли се засмъква надолу по склона и откри Блауз подпрян на едно дърво, леко прохъхрящ.
	— А… Пъркс — изхриптя той. — Май че… астмата ми… се върна…
	— Ще ви помагам по баира, сър. — Поли го хвана за ръката и го задърпа напред. — Може ли да хъхрите малко по-тихо, сър?
	Малко по малко, къде с дърпане, къде с бутане, тя докара мъжа до дървото на Джакръм.
	— Радвам се, че успяхте да се присъедините, сър! — изшептя сержантът, изкривил лице във влудяваща приветливост. — Ако бихте ни поизчакали тук, с Пъркс ще се изкатерим до…
	— И аз идвам, сержант — настоя Блауз.
	Джакръм се поколеба.
	— Да, сър. Моите уважения, сър, но като влезем в схватка…
	— Да вървим, сержант! — Лейтенантът се просна на земята и започна да пълзи напред.
	— Дасър — мрачно промърмори Джакръм.
	Поли също се запромъква напред. Тук тревата бе по-къса, изгризана от зайци, тук-таме с малки храстчета. Тя се помъчи да не вдига шум и се насочи към потракването. Миризмата на химикали се усили. Въздухът се насити с дим. Напредвайки, тя долови слаби отблясъци. Проточи врат.
	На броени метри от нея силуетите на трима мъже се открояваха в нощта. Единият крепеше на рамото си голяма тръба, около метър и половина дълга, подпряна на триножник. Беше насочена към далечния хълм. На крачка-две зад мъжа стоеше голяма квадратна кутия. От процепите й се процеждаше светлина, а от малкия кюнец, забучен отгоре й, се кълбеше гъст дим.
	— Пъркс, на три — обади се Джакръм вдясно от Поли. — Едно…
	— Не мърдай, сержант — прошепна Блауз отляво.
	Поли видя как Джакръм изумен обръща голямото си червендалесто лице:
	— Сър?
	— Стой на място — процеди лейтенантът. Над главите им потракването продължаваше.
	„Военни тайни! — каза си Поли. — Съгледвачи! Врагове! А ние просто си зяпаме! Все едно да стоиш да гледаш как шурти кръв от артерия.“
	— Сър! — изсъска Джакръм, едва удържайки яростта си.
	— Стой на място, сержант! Това е заповед — невъзмутимо отвърна Блауз.
	Джакръм притихна под привидното спокойствие на вулкан пред изригване. Щракането неумолимо продължаваше. Сякаш нямаше край. До Поли сержантът се пенеше и зъбеше като куче на каишка.
	Щракането спря. Поли дочу приглушен разговор.
	— Сержант Джакръм — прошепна Блауз, — можете да ги „отнесете“ с пълна скорост!
	Джакръм се изстреля от тревата като яребица.
	— _Напред, момчета! В атака!_
	Когато Поли скочи и се втурна напред, първата й мисъл бе, че разстоянието изведнъж се оказа доста по-голямо, отколкото изглеждаше.
	И тримата мъже се бяха обърнали при вика на Джакръм. Онзи с тръбата вече я бе пуснал и посягаше към меча си, но Джакръм го връхлетя като лавина. Мъжът направи грешката да се съпротивлява. Краткият сблъсък на мечове премина в меле, а сержант Джакръм сам по себе си бе достатъчно смъртоносно меле.
	Вторият мъж профуча покрай Поли, но тя се бе спуснала към третия. Той се отдръпна, все още тъпчейки устата си, обърна се да избяга и се озова лице в лице с Маладикт.
	— Не му давай да преглътне! — извика Поли.
	Ръката на Маладикт се протегна и повдигна съпротивляващия се човек за врата.
	Операцията щеше да е перфектна, ако не бяха дохвърчали останалите, вложили всичките си усилия да щурмуват и останали без грам сила да спрат. Имаше сблъсъци.
	Заловеният повали Маладикт с ритник в гърдите и се опита да избяга, но се заби в Тонкър. Поли прескочи Игорина, едва не се препъна в падналата Уозър и отчаяно се хвърли към противника, който вече се измъкваше пълзейки. Беше извадил нож и го размахваше обезумяло пред нея, хванал с другата ръка гърлото си, от което излизаха гъргорещи звуци. Тя изби ножа му, изтича зад него и го удари с все сила по гърба. Той политна напред. Преди Поли да успее да го сграбчи, една ръка го пое като перце и гласът на Джакръм прогърмя:
	— Не може да оставим нещастника да се задави до смърт, Пъркс! — Другата му ръка се заби в корема на мъжа с шум като мръвка, плесната върху плоча. Мъжът кръстоса очи, нещо голямо и бяло излетя от устата му и профуча над рамото на Джакръм.
	Сержантът го пусна и се обърна към Блауз:
	— Сър, възразявам, сър! — Гласът му трепереше от гняв. — Лежахме там и гледахме как тия дяволи изпращат кой знае какви съобщения, сър! Шпионски, сър! Можехме да ги пипнем още тогава, сър!
	— И после, сержант? — попита Блауз.
	— Какво после?
	— Не смятате ли, че хората, с които говореха, нямаше да се зачудят какво се е случило, ако съобщенията им бяха прекъснали насред изречението?
	— Дори и така да е, сър…
	— А сега пособието им е в ръцете ни, сержант, и техните началници не го знаят — прекъсна го лейтенантът.
	— Е, да, ама вие, сър, казахте, че изпращат кодирани съобщения, а пък…
	— Ъ-ъ, мисля, че превзехме и кодовата им листа, серж — обади се Маладикт, пристъпвайки с белия предмет в ръката си. — Онзи се опита да я изяде, серж. Оризова хартия. Но тъй да се каже, не успя да усвои храната.
	— А вие, сержант, я екстрахирахте и вероятно спасихте живота му. Браво! — додаде Блауз.
	— Но един се измъкна, сър — замърмори Джакръм. — Скоро ще стигне до…
	— _Сержант?_
	Джейд се зададе отдолу, извисявайки туловище над тревата. Когато наближи, видяха, че влачи човек за крака. От още по-близо стана ясно, че човекът е мъртъв. Живите имаха повече от половин глава.
	— Чух крескането, а тоя търчеше и аз скочих, пък той се натресе право в мен с главата напред! — оплака се Джейд. — Дори не смогнах да го фрасна!
	— Е, редник, поне със сигурност можем да кажем, че е бил спрян — заключи Блауз.
	— Шър, тожи тук умира — обади се Игорина, коленичила до мъжа, когото сержант Джакръм тъй стопроцентово бе спасил от задавяне. — Ижтровен е!
	— Наиштина? — зарази се Блауз. — От кого? Сигурен ли си?
	— Желената пяна от уштата му е шигурен прижнак, шър.
	— Какво е толкова смешно, редник Маладикт? — смръщи се Блауз.
	Вампирът се изхили.
	— О, съжалявам, сър. Казват на шпионите: „Ако ви хванат, изяжте уликите“, нали? Това е доста сигурно средство да не издадат тайните.
	— Но ти държиш… наквасените улики в ръцете си, ефрейтор!
	— Вампирите не се тровят толкова лесно, сър — спокойно отвърна Маладикт.
	— Шигурно е фатално шамо ако ше погълне, шър — обясни Игорина. — Ужашно изобретение. И_ж_обретение. Швърши, шър. Нищо не мога да шторя.
	— Горкият човечец. Е, все пак имаме кодовете — оживи се Блауз. — Това е _велико_ откритие, мъже!
	— И пленник, сър, и пленник — вметна Джакръм.
	Единственият оцелял, който пращаше сигналите, изпъшка и се опита да мръдне.
	— Малко е насинен, предполагам — додаде Джакръм с известно задоволство. — Аз когато се натреса на някой, сър, той си остава натресен.
	— Двама да го вземат с нас — нареди Блауз. — Сержант, остават няколко часа до разсъмване и ми се ще дотогава да сме доста далеч оттук. Погребете другите някъде долу в гората и…
	— Сър, трябва само да кажете: „Действайте, сержант“ — почти проплака Джакръм. — Така е прието, сър! Казвате ми какво искате, а аз им давам заповедите!
	— Времената се менят, сержант — отвърна Блауз.


	Летящи из въздуха съобщения. Поругания за Нуган.
	Докато помагаше на Уозър да изкопае гробовете, Поли си мислеше, че логиката е неоспорима. Молитвите на благоверните се извисяваха към Нуган отдолу нагоре. Куп невидими неща, като святост и милост, заедно със списък с тазседмичните Поругания се спускаха от Нуган към благоверните. Отгоре надолу. Онова, което беше забранено, бе прехвърлянето на послания от едно човешко същество на друго, както изглежда напред-назад. Можеше да има сблъсъци. Тоест, ако вярваш в Нуган. Ако вярваш в молитвите.
	Докато копаеха, стана ясно, че Уозър всъщност се казва Алис, но името трудно се съвместяваше с хилавото като клечка момче с лоша подстрижка и без особени умения с лопатата, което имаше навика да стои някак прекалено близо до теб и да се втренчва леко накриво в лицето ти, докато говори. Уозър вярваше в молитвите. Тя вярваше във всичко. Това правеше разговора с нея малко… неудобен, ако събеседникът не е вярващ. Но Поли чувстваше, че би могла да положи усилия.
	— На колко години си, Уоз? — попита тя, загребвайки с лопатата.
	— Н-н-на деветнайсет, Поли.
	— Защо се записа?
	— Херцогинята ми каза.
	Ето защо хората не говореха много с Уозър.
	— Уоз, ти _знаеш_, че да носиш мъжки дрехи е Поругание, нали?
	— Благодаря, че ми напомни, Поли — отвърна Уозър без следа от ирония. — Но херцогинята ми каза, че нищо, което правя, за да осъществя своята мисия, няма да се смята за Поругание.
	— Мисия, а? — Поли се опита гласът й да звучи оживено. — И каква е тази мисия?
	— Да поема командването на армията — каза Уозър.
	Поли изтръпна.
	— Сериозно?
	— Сериозно. Докато спях, херцогинята излезе от портрета си и ми каза да отида незабавно в Нек — сподели Уозър. — Светата майка се обърна към мен, Оз. Даде ми нареждания. Направлява стъпките ми. Освободи ме от позорно робуване. Как може това да е Поругание?
	„Тя има меч — каза си Поли. — И лопата. Тук трябва много да се внимава.“
	— Това е хубаво — рече на глас.
	— А и… трябва да ти кажа, че… аз… никога през живота си не съм изпитвала такава обич и дружелюбност — продължи искрено Уозър. — Изминалите няколко дни бяха най-щастливите от живота ми. Вие всички се отнасяте с мен толкова мило, толкова благо. Светата майка ме направлява. Тя направлява всички ни, Оз. И ти вярваш в това. Нали? — Лунната светлина разкри вадичките от сълзи по изцапаните бузи на Уозър.
	— Ъм. — Поли трескаво търсеше начин да избегне лъжата. Откри го: — Ъ-ъ… знаеш ли, че искам да открия брат си?
	— Е, това ти прави чест, Херцогинята знае — бързо отвърна Уозър.
	— И, ами… аз също го правя заради „Херцогинята“ — каза Поли, чувствайки се отвратително. — Да си призная, непрекъснато мисля за „Херцогинята“. — Е, това си беше вярно. Просто не беше честно.
	— Толкова се радвам да го чуя, Оз, защото си мислех, че си отстъпничка. Но ти го изрече с такова убеждение! Може би сега е моментът да паднем на колене и да…
	— Уоз, стоиш в гроб! — прекъсна я Поли. — За всичко си има време и място, нали знаеш? Хайде да се връщаме при другите, а?
	Най-щастливите дни от живота на момичето бяха изминалите в газене из горите, копаене на гробове и криене от войници както от вражеската, така и от нашата армия? Проблемът с Поли беше, че умът й задаваше въпроси, когато тя изобщо не искаше да узнае отговорите.
	— Значи… херцогинята все още ти говори, а? — подхвана тя, докато си проправяха път сред тъмните дървета.
	— О, да. Когато бяхме в Плоц, там, докато спяхме в казармата, каза, че всичко се нарежда.
	„Недей, _недей_ да задаваш повече въпроси“ — изпищя част от съзнанието на Поли, но тя го пренебрегна от чиста проба ужасно любопитство. Уозър бе приятна — е, сравнително приятна, по малко плашещ начин — но да говориш с нея бе като да чоплиш струпей; знаеш какъв ужас е под коричката, но въпреки това чоплиш.
	— Ами… ти какво служеше там в цивилизацията?
	Уозър я изгледа с налудничава усмивка.
	— Служех за боксова круша.

>
	Чаят се запарваше в малка падина близо до пътя. Неколцина от отряда стояха на пост. На никого не му допадаше идеята да бъдат издебнати от мъже в тъмни дрехи.
	— По чаша жълтуга? — посрещна ги Шафти, хванала канчетата. — Преди няколко дни сигурно щяха да го нарекат „сладък млечен чай“, но сега, макар и да не можеха да действат като ветерани, бяха твърдо решени да говорят като такива.
	— Как е хавата? — рече Поли.
	— Не ’нам — предъвка Шафти. — Серж и рупърт отпрашиха по _оня_ път с пленника, ама на нас никой нищо не ни изнася.
	— Мисля, че се казва „снася“ — каза Уозър, поемайки чая.
	— Както и да е, направих им малко чай. Виж какво можеш да изкопчиш, а?
	Поли изгълта набързо чая, грабна канчетата и забърза нагоре.
	В края на падината Маладикт се бе подпрял на едно дърво. Отличителното при вампирите бе следното: никога не изглеждаха мърляви. Вместо това бяха… как беше думата… _неглиже_. Това значеше запуснати, но с много стил. В случая куртката на Маладикт бе разкопчана и пакетът с цигарите му бе затъкнат в лентата на кивера му. Той вдигна арбалета си за поздрав:
	— Оз?
	— Да, ефрейтор?
	— Някакво кафе в багажа им?
	— Съжалявам, ефрейтор. Само чай.
	— По дяволите! — Маладикт удари дървото зад себе си. — Ей, ти погна точно онзи, който гълташе кодовете. Точно него. Защо?
	— Просто късмет.
	— Да, бе, да. Пробвай пак. Имам много добро нощно зрение.
	— О, добре. Ами онзи отляво побегна, а онзи в средата пусна тръбата и се хвана за меча, а пък онзи вдясно реши, че да глътне нещо е по-важно дори от това да се бие или да бяга. Доволен ли си?
	— И това го съобрази за няколко секунди? Голям акъл си.
	— Да, добре. А сега, _моля_, би ли го забравил, а? Не искам да се набивам на очи. Всъщност изобщо не желая да съм тук. Просто искам да открия брат си. Ясно?
	— Добре, де. Само си помислих, че би искала да знаеш, че някой е забелязал. И най-добре им занеси този чай, преди да се избият взаимно.
	„Аз поне наблюдавах врага — гневно си помисли Поли, докато се отдалечаваше, — а не другарите си. За какъв се мисли той? Или тя?“
	Промъквайки се през един храсталак, дочу ескалиращия разговор.
	— Не можете да тормозите невъоръжен мъж — разнесе се гласът на Блауз.
	— Е, няма пък да го чакам да се въоръжи, сър! Той има информация! И е шпионин!
	— Да не сте посмели да го сритате в ребрата отново! Това е _заповед_, сержант!
	— Любезните въпроси не свършиха работа, нали, сър? „Вежливо моля напудрено отгоре“ не е признат метод на разпит! Не трябва да сте тук, сър! Трябва да кажете: „Сержант, изкопчете каквото може от пленника!“ и да отидете някъде да чакате, докато ви кажа какво съм изкопчил от него, сър!
	— Направихте го пак!
	— Какво? Какво?
	— Ритнахте го пак!
	— Не, не съм!
	— Сержант, дадох ви заповед!
	— _И?_
	— Чаят пристига! — бодро обяви Поли.
	Двамата се обърнаха. Израженията им се смениха. Ако бяха птици, перата им щяха да се уталожат.
	— А, Пъркс — прокашля се Блауз. — Много добре.
	— Да… добро момче — съвзе се Джакръм.
	Присъствието на Поли, изглежда, понижи температурата. Двамата мъже отпиха от чая си и се спогледаха предпазливо.
	— Сигурно сте забелязали, сержант, че мъжете носеха тъмнозелената униформа на първи батальон от злобенския петдесет и девети стрелочен полк. Авангарден стрелочен батальон — натърти Блауз с хладна вежливост. — Това не е шпионска униформа, сержант.
	— Дасър? Значи отдавна не са прали униформите си, сър. Копчетата им изобщо не лъщят, _сър!_
	— Патрулирането зад вражеските линии не е шпионаж, сержант. И вие трябва да сте го правили навремето си.
	— Повече пъти, отколкото можете да изброите, сър! И знаех прекрасно, че ако ме хванат, яко ще ми сритат задника. Но стрелците са най-кофти, сър. Мислиш си, че си в безопасност в строя, а в следващия миг се оказва, че някакъв _кучи син_, клекнал в храстите на някой хълм, е смятал въздушни съпротивления и разстояния и е пуснал стрела точно в главата на другаря ти. — Той вдигна големия причудлив лък. — Виждате ли какви неща имат? Бърлей и Силенвръката Номер Пет Извит Назад, направен в проклетия Анкх-Морпорк. Истински убиец. Предлагам да му дадем избор, сър. Може да ни каже каквото знае и да пукне лесно. Или да си трае и да пукне трудно.
	— _Не_, сержант! Той е вражески офицер, пленен в битка и имащ право на справедливо отношение.
	— Не, сър. Той е сержант, а те не заслужават изобщо никакво уважение, сър. Аз поне трябва да знам. Те са лукави и коварни, ако изобщо ги бива. Нямаше да възразявам, ако беше офицер, сър. Но сержантите са хитри.
	Овързаният пленник загрухтя.
	— Отпуши му устата, Пъркс — каза Блауз. Инстинктивно, макар и инстинктът да беше само на няколко дни, Поли погледна Джакръм. Той сви рамене. Тя махна парцала.
	— Ще говоря! — изхриптя пленникът, плюейки памучни вълма. — Но не на тая бъчва мас! Ще говоря с офицера. Дръжте този далеч от мен!
	— Не си в позиция да преговаряш, войниче! — изръмжа Джакръм.
	— Сержант! — намеси се лейтенантът. — Убеден съм, че има доста неща, за които да се погрижите. Моля, направете го. Изпратете още двама тук. Не може да направи нищо срещу четирима ни.
	— Но…
	— Това беше _още една_ заповед, сержант!
	След като Джакръм яростно закрачи към лагера, Блауз се обърна към пленника:
	— Как се казвате, войнико?
	— Сержант Тауъринг, лейтенант. И ако сте разумен мъж, ще ме освободите и ще се предадете.
	— Да се предадем? — повтори Блауз, а Игорина и Уозър дотичаха на поляната, въоръжени и паникьосани.
	— Ами да. Ще кажа добра дума за вас, когато момчетата ни настигнат. Не ви се ще да знаете колко мъже ви търсят. Може ли да пийна, моля?
	— Какво? О, да. Разбира се — притесни се Блауз, сякаш бе уличен в проява на лошо възпитание. — Пъркс, донеси малко чай за сержанта. Защо ни търсят, моля?
	Тауъринг го изгледа накриво.
	— Вие не знаете ли?
	— Не — хладно отвърна лейтенантът.
	— Вие _наистина_ не знаете? — Тауъринг се разхили. Бе дразнещо спокоен за овързан човек, а Блауз твърде обезпокоително звучеше като любезен, но притеснен домакин, опитващ се да изглежда твърд и решителен. Поли сякаш гледаше дете, блъфиращо на покер срещу човек на име Док.
	— Не искам да си играем игрички, войнико. Стига вече!
	— Всички знаят за _вас_, лейтенант. Вие сте чудовищната команда, така си е! Без да се обиждате, разбира се. Казват, че имате трол и вампир, че и Игор, и върколак. Казват, че… — започна да се киска — … казват, че сте заловили принц Хайнрих с все охраната му и че сте му задигнали ботушите, и сте го пратили да си припка гол-голеничък!
	От един от недалечните храсти пропя славей. За известно време, необезпокояван. После Блауз се окопити:
	— А, не, всъщност имате грешка. Човекът беше капитан Хоренц…
	— Да, бе, точно така, като че ли ще ви каже кой е, като сте му насочили мечове! Чух от един приятел, че сте го сритали в наденицата-с-двата-домата, но още не съм видял снимката.
	— Някой е снимал как са го сритали? — изписка Поли, потънала във внезапен ужас.
	— Не, не това. Но навсякъде се разнасят копия на окованата му особа, а чух, че били пратени по мрежата и до Анкх-Морпорк.
	— Той… той разгневен ли е? — потрепери Поли, проклинайки Ото Вик и снимките му.
	— Ами-и, чакай сега да помисля — саркастично подхвана Тауъринг. — Разгневен? Не, не бих казал, че е разгневен. Мисля, че думата е „вбесен“. Или „побеснял“? Да, май че „побеснял“ е по-точно. Сега вече сте много търсени, момчета. Браво на вас!
	Дори Блауз усети отчаянието на Поли.
	— Ъ-ъ… Пъркс — прокашля се той. — Не беше ли… всъщност ти ли беше…
	Фразата _обожеизритахпринцавзарзаватите_ се въртеше безспир в главата на Поли като хамстер в безкрайна въртележка, докато изведнъж се натъкна на нещо солидно.
	— Дасър — тросна се тя. — Той се натискаше на млада жена, сър. Ако си спомняте?
	Смръщеният израз на Блауз се поотпусна и се превърна в усмивка на детско лицемерие.
	— А, да, наистина. Той „притискаше униформата си“ доста усилено, нали?
	— Нямаше предвид да я изглади, сър! — яростно отвърна Поли.
	Тауъринг хвърли поглед към Уозър, мрачно стиснала арбалет, от който Поли със сигурност знаеше, че се ужасява, и към Игорина, която безусловно предпочиташе да държи хирургически нож, отколкото сабя, и изглеждаше притеснена до повръщане. Поли забеляза тънката му усмивчица.
	— Ето на, сержант Тауъринг — обърна се лейтенантът към пленника. — Разбира се, всички знаем, че във военно време бива проявявано известно брутално отношение, но не това бихме очаквали от един принц.* Ако сме преследвани, защото един галантен млад войник е предотвратил дори още по-възмутителния развой на събитията, то нека бъде така.
	[* Лейтенант Блауз четеше само по-фактологичните исторически книги.]
	— Е, сега вече _съм_ впечатлен — рече Тауъринг. — Истинска рицарска постъпка, а? Той е чест за вас, лейтенант. Някакъв шанс за онзи чай?
	Хилавият гръден кош на Блауз видимо се разшири от комплимента.
	— Да, Пъркс, чаят, ако бъдеш тъй добър.
	„И да ви оставя тримата с този, който положително излъчва намерение за бягство?“ — каза си Поли.
	— Би ли могъл редник Гуум да отиде и да донесе… — започна тя.
	— Думичка насаме, Пъркс? — сопна се Блауз. Той я дръпна встрани, но Поли не сваляше очи от сержант Тауъринг. Може и да беше овързан, но тя нямаше вяра на човек, който се хили така, когато няма накъде да мърда.
	— Пъркс, ти си много ценен кадър, но аз наистина няма да допусна заповедите ми да се оспорват непрекъснато. Все пак ти си мойта свръзка. Мисля, че командвам „добър екипаж“, но искам подчинение. Моля?
	Това беше като да те спаси златна рибка, но трябваше да му се признае, че има право.
	— Ъ-ъ… съжалявам, сър. — Тя отстъпи и вървя заднишком, докъдето можа, за да не изпусне края на трагедията. После се обърна и затича.
	Джакръм седеше край огъня с лъка на пленника върху огромните си колене и кълцаше някаква черна наденица с голям сгъваем нож. Дъвчеше.
	— Къде са останалите, сър? — запита Поли, тършувайки за канче.
	— Пратих ги да обхождат широк параметър, Пъркс. Прекомерната предпазливост няма да е излишна, ако приятелчето си е пуснало другарчетата наоколо.
	… което беше съвсем разумно. Само дето означаваше, че отрядът е пръснат надалеч…
	— Серж, сещате ли се за онзи капитан там в казармата? Той бил…
	— Имам добър слух, Пъркс. Срита го в царския прерогатив, а? Ха! Става още по-интересно, нали?
	— Всичко ще се обърка, серж, просто усещам. — Поли измъкна чайника от поставката и разля половината вода, докато наливаше канчето.
	— Дъвчеш ли изобщо, Пъркс?
	— Моля, серж? — слиса се тя.
	Той й подаде парченце лепкаво, черно… нещо.
	— Тютюн. За дъвчене — добави Джакръм. — Предпочитам „Черно сърце“ пред „Весел моряк“, щото е наквасен в ром, но другите викат, че…
	— Серж, онзи там ще избяга, серж! Просто го знам! Той командва вместо лейтенанта! Много е дружелюбен и прочее, но си личи по очите му, серж!
	— Сигурен съм, че лейтенант Блауз знае какво върши, Пъркс — студено рече Джакръм. — Не ми казвай, че овързан човек може да надвие четирима ви, а?
	— О, _майчице!_ — простена Поли.
	— Майка ти едва ли знае, че захарта е ей там долу, в старото черно тенеке — невъзмутимо кимна той. Поли сипа малко захар в най-лошия чай, правен някога от войник, и изтича обратно до поляната.
	Чудно, но мъжът все още седеше там, с все тъй овързани ръце и крака. „Събратята“ й мандраджии го наблюдаваха застрашително. Поли се поотпусна малко.
	— … та така, лейтенант — говореше той. — Няма лошо да го наречем квит, а? Той ще ви пипне скоро, щото вече е _лично_. Но ако дойдете с мен, ще направя каквото мога да ви се размине лесно. Точно сега не е добре да ви спипа тежката кавалерия. Те нямат кой знае какво чувство за хумор…
	— Чаят! — обяви Поли.
	— О, благодаря ти, Пъркс — сепна се Блауз. — Мисля, че можем поне да освободим ръцете на сержант Тауъринг, нали така?
	— Да, сър — отвърна тя, имайки предвид „Не, сър“. Мъжът протегна овързаните си китки и Поли предпазливо извади ножа си, насочила чашата като оръжие.
	— Хитър момък си имате, лейтенант — смигна Тауъринг. — Мисли, че ще му свия ножа. Добро момче.
	Поли преряза въжето, светкавично отдръпна ножа и предпазливо поднесе чашата.
	— _И_ е направил чая хладък, за да не боли, като му го плисна в лицето. — Той изгледа Поли със спокойния, открит поглед на роден мръсник.
	Тя му го върна с подобаващо невинно изражение.
	— Ммдаа. Анкх-морпоркците си донесоха в каруца малка печатарска преса оттатък реката — продължи Тауъринг, без да сваля очи от Поли. — За поддържане на духа, така разправят. Изпратиха снимката и до града по щракалките. Не ме питайте как. Ммдаа, хубава снимка. Под надслов „Храбрите зайци сразяват злобенския елит“. Странно, ама май авторът не се е усетил, че това е принцът. За разлика от всички останали! — Интонацията му стана още по-дружелюбна: — Вижте сега, приятелчета, и на мен, щото съм пехотинец като вас, ми е кеф да видя как скапаните коняри стават за смях, тъй че елате с мен и ще се погрижа поне утре да не си легнете оковани. Това е най-добрата ми оферта — Отпи от чая и добави: — Къде по-добра е от онази, която получи масата от вашия Десети, да ви кажа. Чух, че полкът ви бил направо издухан.
	Изражението на Поли не се смени, но тя усети, че се свива на топчица зад него. „Гледай го в очите, гледай го в _очите. Лъжец. Лъжец!“_
	— Издухан? — повтори Блауз.
	Тауъринг хвърли чашата. С лявата си ръка измъкна арбалета от ръцете на Уозър, с дясната грабна сабята на Игорина и сряза със завитото острие въжето през краката си. Всичко стана мигновено, преди някой от тях да успее да осъзнае промяната в ситуацията. В следващия момент сержантът скочи, удари Блауз през лицето и го сграбчи.
	— Беше _прав_, хлапако — захили се той през рамото на Блауз. — Направо срамота, че не си офицер, а?
	Остатъците от разлетия чай попиваха в почвата. Поли бавно се пресегна за арбалета си.
	— Недей. Само стъпка, само някой да е помръднал и ще му прережа гърлото! Няма да е първият офицер, който убивам, повярвайте ми…
	— _Разликата между тях и мен е, че на мен не ми пука._
	Пет глави се обърнаха. Фигурата на Джакръм се открояваше на фона на далечната светлина от огъня. Държеше лъка на пленника, опънат докрай и насочен право в сержанта, напълно пренебрегвайки факта, че главата на лейтенанта е на пътя му. Блауз затвори очи.
	— Ще застреляш собствения си офицер? — обади се Тауъринг.
	— Ъ-хъ. Няма да е първият офицер, който убивам — подхвърли сержантът. — Ти, друже, не отиваш никъде освен в земята. По лесния или трудния начин… не ми пука. — Лъкът изскърца.
	— Само блъфираш, господинчо.
	— Дума да няма, не съм от мъжете, дето блъфират. Между другото, май така и не ни представиха. Джакръм се казвам.
	Промяната у мъжа бе направо физическа. Той сякаш се смали, като че ли всяка клетчица от тялото му тихичко си бе казала: „О, боже!“ Той залитна, а Блауз се олюля.
	— Може ли…
	— Твърде късно! — процеди Джакръм.
	Поли никога не забрави звука, причинен от стрелата.
	Настъпи тишина до момента на глухото тупване, когато Тауъринг окончателно загуби равновесие и се свлече на земята.
	Джакръм внимателно остави лъка встрани.
	— Откри с кого се бъзика — подметна той, сякаш нищо особено не се бе случило. — Жалко, наистина. Изглеждаше свестен тип. Остана ли някаква жълтуга, Пъркс?
	Много бавно лейтенант Блауз вдигна ръка към ухото си, през което бе минала стрелата, и после със странна отнесеност загледа кръвта по пръстите си.
	— О, съжалявам за това, сър — ведро рече Джакръм. — Просто видях едничката възможност и си казах, е, то това е месестата част. Вземете си една хубава обица, сър, и ще сте на върха на модата! Някаква по-голяма златна обица най-добре.
	— Да не вземете да вярвате на ония приказки за Чукалата! — продължи той. — Пълни измишльотини! Ама е добре нещо да се мъти. И така, следващото, което ще направим, е… някой може ли да ми каже какво следва да направим?
	— Ъ-ъ… да го погребем? — рискува Игорина.
	— Да, ама първо се погрижете за ботушите. Носи малък номер, а пък злобенците имат доста по-добри ботуши от нашите.
	— Да откраднем ботушите от умрял човек, серж? — обади се Уозър, все още в шок.
	— По-лесно е, отколкото от жив! — Като видя израженията им, Джакръм посмекчи тона: — Момчета, това е война, ясно? Той беше войник, те бяха войници, вие сте войници… тъй да се каже. Никой войник не оставя кльопачка или добри ботуши на вятъра. Погребете ги като хората и кажете там каквито молитви се сетите и дано отидат някъде, където няма война. — Той повиши глас до нормалния си рев: — Пъркс, събери останалите! Игор, покрий огъня и гледай да не личи, че изобщо сме били тук! Тръгваме след точно десет минути! Можем да минем няколко километра преди разсъмване! Нали така, лейтенант?
	Блауз все още стоеше като закован, но сега, изглежда, се пробуди:
	— Какво? О. Да. Добре. Да, наистина. Ъ-ъ… да. Действайте, сержант.
	Огънят осветяваше триумфиращата физиономия на Джакръм. На фона на червените отблясъци малките му тъмни очи бяха като дупки в пространството, ухилената му уста бе порта към ада, фигурата му — като на някакво чудовище от подземните измерения.
	„Всичко стана заради него — повтаряше си Поли. — Той се подчини на заповедта. Не направи нищо нередно. Но вместо Уозър и Игор, които хич не ги бива с оръжията, можеше да изпрати Маладикт и Джейд да ни помогнат. Той отпрати останалите. Беше си приготвил лъка. Игра си с нас като с пионки и спечели…“
	_„Горкият стар войник_ — спомни си тя как пееше баща й с приятелите си, докато прозорците се заскрежаваха, — _горкият стар войник! Ако нявга се цаня отново войник… дяволът ще ми бъде сержант!“_
	В светлината на огъня усмивката на сержант Джакръм бе кървав полумесец, а куртката му — с цвета на небе над бойно поле.
	— Вие сте моите малки момченца — боботеше той. — И _аз_ ще се грижа за _вас_.


	Изминаха над единайсет километра преди Джакръм да обяви почивка. Околността сменяше облика си. Ставаше по-камениста, а дърветата оредяваха. Долината на Нек бе богата и плодородна; изглежда, именно оттук реката бе отмила плодородието, оставяйки проломи и гъсти храсталаци от еднообразни съобщества, които се мъчеха да оцелеят на обеднялата почва. Беше добро място за скривалище. И някой вече се бе крил тук. През дерето минаваше поток, от който в края на лятото бе останало само едно ручейче между скалите. Джакръм явно го бе надушил, защото не можеше да се види от пътеката.
	Жаравата от огъня в малкото дере беше още топла. След като я огледа, сержантът мъчително се изправи.
	— Някакви като снощните ни приятелчета — сподели той.
	— Серж, а не може ли да е просто някой ловец? — запита Маладикт.
	— Може, ефрейтор, но не е — каза Джакръм. — Доведох ви тук, щото дерето е затънтено и има вода и добри подходи ей _там_ и _там_ — посочи той. — Пък и има приличен заслон да ни пази от времето и е трудно някой да ни издебне незабелязано. Военно, с други думи. Същото е решил снощи и някой друг. Тъй че докато те ни търсят, ние ще се кютнем кротко там, където вече са претърсили. Иди с неколцина на пост веднага.
	Поли пое първа смяна на върха на малка скала в края на дерето. Наистина _беше_ добро място без съмнение. И полк можеше да се скрие тук. Никой не можеше да наближи, без да го забележат. И след като тя се натовари със задължението на редови член от отряда, с малко късмет Блауз щеше да си намери някой да го обръсне, преди да й свърши смяната. В пролука сред дърветата долу се виждаше пътека през гората. Тя се съсредоточи върху нея.
	По някое време Тонкър дойде да я смени. Носеше супа. От отсрещната страна на дерето Лофти сменяше Уозър.
	— Откъде си, Оз? — запита Тонкър, докато Поли гълташе супата.
	Надали щеше да стане беля, ако кажеше.
	— Мюнц — призна тя.
	— Наистина? Чух, че си работила в кръчма. Как й беше името?
	Ох… ето на как стана белята. Но вече нямаше как да излъже.
	— „Херцогинята“.
	— Онова голямо заведение? Много лъскаво. Отнасяха ли се добре с теб?
	— Какво? А… да. Да. Доста добре.
	— Биеха ли те понякога?
	— А? Не. Никога. — Поли се притесни как ли ще свърши това.
	— Скапваха ли те от работа?
	Поли се замисли. Всъщност работеше повече от двете прислужнички, пък и те поне имаха по един свободен следобед в седмицата.
	— Обикновено ставах първа и си лягах последна, ако това имаш предвид — отвърна и за да смени темата, бързо продължи: — А ти? Познаваш ли Мюнц?
	— И двете с Тилда… искам да кажа Лофти, живеехме там.
	— О? Къде?
	— В девическия техникум. — Тонкър отклони очи.
	„А ето в какъв капан може да те вкара баналният разговор“ — помисли си Поли.
	— Не е хубаво място, струва ми се — каза, чувствайки се глупаво.
	— Да, не беше хубаво място. Доста гадно място. Според нас и Уозър е била там. _Вероятно_ е била тя. Доста ни пращаха да слугуваме. — Поли кимна. Веднъж едно момиче от техникума дойде да прислужва в „Херцогинята“. Пристигаше всяка сутрин с колосана чиста престилка, отделяйки се от редицата много подобни на нея момичета зад една учителка, съпровождани от неколцина мъжаги с дълги пръчки. Беше кльощава, вежлива по някак си безчувствен, трениран начин, работеше много и никога не говореше с никого. След три месеца изчезна и Поли така и не разбра защо.
	Тонкър се втренчи в очите й почти с подигравка към невинността й.
	— Според нас понякога са я заключвали в специалната стая. Така е то в техникума. Ако не станеш като камък, се чалваш.
	— Сигурно с радост сте си тръгнали — беше всичко, което успя да измисли Поли.
	— Прозорецът в мазето беше отключен — сви рамене Тонкър. — Но аз обещах на Тилда, че следващото лято ще се върнем.
	— О, значи не е било чак толкова зле, а? — Поли с благодарност се поотпусна.
	— Не, тогава ще гори по-добре — каза другото момиче. — Някога да си се натъквала на Отец Джуп?
	— О, да — каза и чувствайки, че от нея се иска нещо повече, добави: — Понякога идваше за вечеря, когато майка ми… понякога идваше за вечеря. Малко надут, но иначе изглеждаше наред.
	— Да — кимна Тонкър. — Биваше го да изглежда.
	Още веднъж разговорът бе пресечен от тъмна бездна, която дори трол не можеше да премости. Единственото, което можеше да се направи, бе да се дръпне от края.
	— Най-добре да ида да видя лей… рупърта — стана Поли. — Много ти благодаря за супата.
	Тя се спусна надолу през сипея и брезовия гъстак, докато стигна поточето, ромолящо през дерето. И там като някакъв ужасен речен бог стоеше сержант Джакръм.
	Червената му куртка, като палатка за няколко по-дребни мъже, беше опъната върху близкия храст. Той самият седеше на един камък, свалил риза и провесил надолу тиранти, така че само един жълтеникав вълнен потник спасяваше света от гледката на голите му гърди. Поради някаква причина обаче не беше свалил кивера си. Бръснарските му принадлежности, сред които бръснач като малко мачете и четка, с която човек може да маже тапети, лежаха на камъка до него.
	Джакръм плакнеше краката си в потока. Вдигна поглед, когато Поли наближи, и кимна приветливо:
	— Добрутро, Пъркс! Не бързай. Никога не бързай за рупъртите. Поседни малко. Свали си ботушите. Дай възможност на краката си да усетят свежия въздух. Грижи се за краката си и краката ти ще се грижат за теб! — Той измъкна големия си сгъваем нож и тютюна за дъвчене. — Сигурен ли си, че не искаш малко?
	— Не, серж, благодаря. — Поли седна на един камък на отсрещната страна на потока, който беше само няколко стъпки широк, и започна да си смъква ботушите. Сякаш й бяха заповядали. Но освен това в момента усещаше, че има нужда от ударното въздействие на чистата, студена вода.
	— Добро момче! Гаден навик. По-зле е и от пушенето — сподели Джакръм, изрязвайки парче. — Още от съвсем млад го почнах. Ама е по-добре, отколкото да запалиш през нощта, схващаш ли? Щото не си издаваш мястото. Разбира се, налага се да плюеш доста често, ама плюенето в тъмното не личи.
	Поли натопи крака. Ледената вода наистина й подейства освежително. Сякаш я върна към живот. Сред дърветата из дерето пееха птички.
	— Кажи го, Пъркс! — обади се Джакръм след малко.
	— Какво да кажа, серж?
	— О, по дяволите, Пъркс, денят е хубав, не го оплесквай! Видях как ме гледаше.
	— Е, добре, серж. Това снощи си беше умишлено убийство.
	— Нима? Докажи го — спокойно отвърна той.
	— Е, не мога, нали? Но беше умишлено. Дори пратихте Игор и Уозър да го охраняват. Дето хич не ги бива с оръжията.
	— Колко трябва да ги бива, как мислиш? Четирима от вас срещу овързан човек? Бъркаш. Онзи сержант си беше мъртъв в момента, в който го заловихме, и си го знаеше. Само проклет гений като нашия рупърт можеше да го накара да си въобрази, че има шанс. Ние сме в джунглата, момко. Какво щеше да прави Блауз с него? На кого щеше да го предаде? Щеше ли да го размъква с нас? Или да го върже на дърво и да го остави да рита вълците докато остане без сили? Много _по-джентълментско_ от кротка последна цигара и китка босилек, което той очакваше, и аз му го дадох.
	Джакръм бутна тютюна в устата си.
	— Знаеш ли каква е главната цел на военното обучение, Пъркс? — продължи. — На всичкото това крещене от дребни тъпунгери като Страпи? Да ви превърне в мъже, които при заповед без колебание ще забият ножа в някой нещастник като онзи, дето, видиш ли, носи грешната униформа. Той е като теб, ти си като него. Той всъщност не иска да те затрие и ти всъщност не искаш да го затриеш. Но ако ти не го убиеш пръв, той ще го стори. Това е то. Не става лесно без обучение. Рупъртите не минават през това обучение, щото са _джентълмени_. Е, дума да няма, аз категорично не съм джентълмен и ще убивам, когато трябва, и щом казах, че ще ви пазя, никой проклет рупърт няма да ми попречи. Той ми даде уволнителното! — додаде Джакръм, червен от възмущение. — На _мен!_ И очаква да му благодаря! Всички рупърти, при които съм служил, имаха достатъчно акъл да напишат „Грешен адрес“, „На далечна мисия“ или нещо от сорта и да го върнат обратно по пощата, но не и _той!_
	— Какво казахте на ефрейтор Страпи, за да избяга толкова бързо? — изтърси Поли, преди да успее да се спре.
	Джакръм я изгледа за момент без всякакво изражение. После издаде странен тих кикот.
	— Е, защо ли пък момченце като теб пита такива нещица?
	— Защото той просто изчезна и изведнъж по силата на някакво старо правило вие сте отново на първа линия, серж — ядоса се Поли. — Затова питам такива нещица.
	— Ха! Няма подобни правила, поне не и такова — подхили се Джакръм, плискайки водата с крака. — Но рупъртите никога не четат устава, освен ако не търсят повод да те обесят, тъй че тоя номер минава. Страпи беше напълнил гащите от страх, знаеш.
	— Да, но можеше да се измъкне по-късно — възрази Поли. — Не беше _глупав_. Да се юрне посред нощ? Ще да е имал наистина _неотложна_ причина да бяга, нали така?
	— Леле, как ти сече пипето, Пъркс — ухили се Джакръм. Още веднъж тя изпита усещането, че сержантът се радва, също както й се стори доволен, когато му се изрепчи за униформата. Не беше грубиян като Страпи — отнасяше се към Игорина и Уозър с нещо подобно на бащинска загриженост — но не оставяше на мира Поли, Маладикт и Тонкър, непрекъснато предизвиквайки ги за отпор.
	— Върши работа, серж.
	— Само си побъбрихме с него тет-ах-тет. Кротичко. За всичките гадни неща, дето могат да се случат виз-ах-ви смутните военни времена.
	— Като например да те открият с прерязано гърло? — подметна Поли.
	— И това се е случвало — невинно отвърна той. — Знаеш ли, момко, някой ден от теб ще стане адски добър сержант. Всеки глупак може да използва очите и ушите си, но ти използваш мозъка си да ги свържеш.
	— Няма да ставам сержант! Свършвам си работата и се връщам у дома! — гневно извика тя.
	— Да, и аз така виках някога — подсмихна се Джакръм. — Пъркс, не ми трябват сигнални щракалки. Не ми трябват вестникарски хартийки. Сержант Джакръм знае какво става. Той говори с мъжете, които се връщат — онези, които не щат да говорят с никой друг. Знам повече от рупърта, нищо че той получава писъмца от ЦУ, дето толкова го тревожат. Всички говорят със сержант Джакръм. И в своята голяма дебела глава той всичко навръзва. Сержант Джакръм знае какво става.
	— А именно? — простичко попита Поли.
	Джакръм не отвърна веднага. Пресегна се с пъшкане и разтри крака си. Потъмнелият шилинг на врата му се провеси напред. Но имаше и още нещо. За момент нещо златно се мерна под отвореното деколте на потника. Нещо обло и златно на златна верижка проблесна на слънчевите лъчи. В следващия миг сержантът се изправи и то се скри от поглед.
	— Това е една проклета шантава война, момко — обади се той. — Вярно е, че там не са само злобенските войници. Момчетата разправят за униформи, които не били виждали преди. Бая задници сритахме през годините. Може би наистина са се съюзили и е дошъл нашият ред. Но аз пък си мисля, че са в задънена улица. О, да, знам. Превзели са крепостта. Но трябва да я запазят. А идва зима и всички онези момчета от Анкх-Морпорк и къде ли не са много далеч от дома. Може би все още имаме шанс. Ха, особено сега, когато принцът се е юрнал да търси младия войник, който го е сритал в брачното оборудване. Това значи, че е ядосан. Ще допусне грешки.
	— Ами, серж, аз мисля…
	— Радвам се, че го правиш, редник Пъркс — прекъсна я Джакръм, изведнъж превръщайки се отново в сержант. — А _аз_ мисля, че след като се погрижиш за рупърта и подремнеш набързо, с теб трябва да покажем на момчетата малко фехтовка. Каквато и да е тая проклета война, рано или късно младият Уозър ще _трябва_ да използва сабята, дето разнася. Тръгвай!
	Поли завари лейтенант Блауз седнал с гръб до скалата да нагъва бъркоч от една купа. Игорина прибираше медицинските си пособия. Ухото на Блауз бе превързано.
	— Всичко наред ли е, сър? — запита тя. — Съжалявам, че не бях…
	— Напълно разбирам, Пъркс, трябва да си поемеш смяната като останалите „момци“ — прекъсна я Блауз, а Поли _чу_ как кавичките се затвориха около думата. — Взех си освежителна дрямка, а кървенето и да си призная, треперенето почти престанаха. Обаче… все пак имам нужда от бръснене.
	— Искате да ви обръсна — каза Поли със свито сърце.
	— Уж трябва да давам пример, Пъркс, но вие, „момци“, полагате такива усилия, че ме хваща срам. Не мога да не призная, че всички очевидно сте с лица „гладки като бебешко дупе“!
	— Да, сър. — Тя измъкна принадлежностите за бръснене и тръгна към огъня, на който постоянно вреше вода. Повечето от отряда спяха, но Маладикт бе седнал със скръстени крака до огъня и правеше нещо по шапката си.
	— Чух за пленника снощи — каза той, без да вдига очи. — Не мисля, че елти ще издеяни дълго, а ти?
	— Кой?
	— Лейтенантът. От това, което чух, Блауз май ще има кофти злополука. Джакръм смята, че е опасен.
	— Той се учи, точно както и ние.
	— Да, но се предполага елти да знае какво върши. Мислиш ли, че нашият знае?
	— И Джакръм е объркан — сподели Поли, доливайки студена вода в чайника. — Май че просто ще продължим напред.
	— Ако има докъде да стигнем! — Маладикт протегна кивера си. — Как ти се струва?
	Отстрани на шапката, до пакета цигари, се мъдреше тебеширен надпис „Роден да умре“.
	— Много… индивидуално — запъна се Поли. — Защо пушиш? То всъщност не е много… вампирско.
	— Е, не е речено, че трябва да съм _много_ вампирски — отвърна Маладикт, запалвайки цигара с трепереща ръка. — Заради смученето. Имам нужда от него. На ръбчето съм. Хваща ме кофеиновата абстиненция. Пък и гората не ми действа добре.
	— Но ти си вам…
	— Да, бе, знам! Ако бях в крипта, нямаше да имам проблем. Но сега непрекъснато си мисля, че съм заобиколен от купища заострени колове. Истината е, че… започва да ме _боли_. Все едно че прилепясвам отново! Долавям гласовете и потта…
	— Шшш — прекъсна го тя, когато Шафти изохка в съня си. — Не можеш! — изсъска. — Каза, че от две години си чист!
	— О, _кр… кръ… кръвта_ ли? — каза той. — Кой ти говори за кръв? Говоря за кафето, по дяволите!
	— Имаме толкова чай… — започна Поли.
	— Ти май не разбираш! Става дума за… жадуване. То никога не престава, само го заменяш с нещо, което не кара хората да те накълцат на кебап! Имам _нужда_ от кафе!
	„Защо аз? — проплака наум Поли. — Да не би да ми пише на челото «Кажете ми неволите си»?“
	— Ще видя какво мога да направя — смутолеви тя и набързо напълни канчето за бръснене.
	Върна се при Блауз с водата, настани го до един камък и забърка малко пяна. Зае се да остри бръснача колкото смееше по-бавно. Когато най-сетне лейтенантът нетърпеливо се прокашля, тя зае позиция, вдигна бръснача и отправи молитва…
	_… но не към Нуган. Никога към Нуган, откакто майка й почина…_
	И тогава Лофти дотича през поляната, опитвайки се да извика шепнешком.
	— Движение!
	Блауз за една бройка не загуби и второто си ухо.
	От изневиделица изникна Джакръм, нахлузил ботуши, но все още с висящи тиранти. Той сграбчи Лофти за рамото и я обърна към себе си.
	— Къде?
	— Там долу на пътя! Кавалеристи! Каруци! Какво ще правим, серж?
	— Ще си траем — промърмори той. — Насам ли са се запътили?
	— Не, продължиха право нататък, серж!
	Джакръм се обърна и изгледа отряда със самодоволно изражение.
	— Така-а. Ефрейтор, вземи Карборунд и Пъркс и идете да видите какво става. Останалите, въоръжете се и се опитайте да бъдете смели. Е, лейтенант?
	Блауз слисано бършеше пяната от лицето си.
	— Какво? О. Да. Погрижете се, сержант!
	Двайсет секунди по-късно Поли тичаше след Маладикт надолу по склона. На места сред дърветата се откриваше дъното на долината и поглеждайки натам, тя зърна отблясъци от метал. Поне дърветата бяха покрили горската почва с дебел слой иглички и противно на приетото мнение повечето дървета не бяха отрупани с шумно откършващи се клони. Достигнаха края на гората, където храстите се бореха за място под слънцето и си намериха скривалище за наблюдение.
	Конниците бяха само четирима, в непознати униформи и яздеха по двойки пред и зад една малка, покрита с платнище каруца.
	— Какво толкова трябва да има в една каручка, че да я охраняват четирима мъже? — прошепна Маладикт. — Сигурно е ценно!
	Поли посочи огромното знаме, овесено на забучения на талигата кол.
	— Мисля, че е вестникарят. Каруцата е същата. И знамето също.
	— Добре тогава, че ни подминаха — изшептя Маладикт. — Да ги изчакаме да изчезнат от поглед и да се скатаем като добри мишленца, а?
	Ездачите пътуваха със скоростта на каруцата и в този момент двамата отпред спряха и се обърнаха на седлата си, изчаквайки я да ги настигне. Единият от тях засочи някъде над скритите войници. Чу се вик, прекалено далечен, за да могат да го разберат. Последва някакъв разговор и двама от ездачите се тръгнаха да се връщат по пътя.
	— О, да го вземат мътните! — не издържа Поли. — Какво забелязаха?
	Ездачите подминаха скривалището им. След няколко мига се чу как конете навлизат в гората.
	— Ша търчим ли да ги ’фанем? — обади се Джейд.
	— Нека оставим това на Джакръм — възпря ги Маладикт.
	— Но ако той ги хване и ако не се върнат… — започна Поли.
	— _Когато_ не се върнат — поправи я вампирът.
	— … онези другите двама ще станат подозрителни, нали? Единият сигурно ще остане тук, а другият ще тръгне за помощ.
	— Тогава ще се промъкнем и ще чакаме — отвърна Маладикт. — Виж, слязоха от конете. Спряха и каруцата. Ако се раздвижат, ще се намесим.
	— И какво точно ще направим? — запита тя.
	— Ще ги заплашим със смърт — твърдо каза той.
	— А ако не ни повярват?
	— Тогава ще ги заплашим със смърт _на много по-висок глас_ — отвърна Маладикт. — Доволна ли си? И адски се надявам да имат кафе!

>
	Когато поспре край пътя, на войник му се приискват три неща. Едното е да запали цигара, другото е да запали огън, а третото не е свързано със запалване, но като цяло включва дърво.*
	[* Всъщност, технически погледнато, дървото не е необходимо, но явно се изисква по стилистични причини.]
	Двамата кавалеристи бяха запалили огън и тенджерката вече къкреше, когато млад мъж скочи от каруцата, протегна се, огледа се, прозя се и се запъти към гората. Намери подходящо дърво и малко след това несъмнено изучаваше приземната част на кората с подчертан интерес.
	Стоманеното острие на заредения арбалет опря във врата му и един глас каза:
	— Горе ръцете и бавно се обърни!
	— Какво, точно _сега_ ли?
	— Ъ-ъ… добре де. Довърши си работата.
	— Това всъщност ще е доста трудно изпълнимо, струва ми се. Нека само да, ъ-ъ… да. Добре. — Мъжът вдигна отново ръце. — Осъзнаваш ли, че трябва само да извикам?
	— Е, и? — отвърна Поли. — Аз трябва само да дръпна този спусък. Да се пробваме ли кой е по-бърз?
	Мъжът се обърна.
	— Видя ли? — отдръпна се тя. — Той е. Дьо Слов. Писарят.
	— Вие сте _онези!_ — възкликна той.
	— Кои ония? — каза Джейд.
	— О, _боже!_ — въздъхна Маладикт.
	— Вижте, бих дал _всичко_ да говоря с вас! Моля?
	— Ти си с врага! — процеди Поли.
	— Какво? А, тези ли? Не! Те са от полка на лорд Ръждьо. От Анкх-Морпорк! Пратиха ги да ни пазят!
	— Кавалеристи да ви пазят в Борогравия? — намеси се Маладикт. — От кого?
	— Имаш предвид от кои? Ъ-ъ… ами… от вас, на теория.
	Джейд се наведе.
	— _Ефикасни_ са, нали…
	— Вижте, _трябва_ да говоря с вас — настоятелно каза мъжът. — Това е поразително! Всички ви търсят! Вие ли убихте старците в гората?
	Птиците чуруликаха. Някъде в далечината се разнесе писъкът на женски синьоглав кълвач.
	— Един патрул откри пресните гробове — додаде дьо Слов.
	Високо в небето полярна чапла, незнайно как прелетяла от Главината, издаде грозен крясък, търсейки водната шир.
	— Да разбирам, че не сте, значи? — обади се дьо Слов.
	— Погребахме ги — студено рече Маладикт. — Не знаем кой ги е убил.
	— Взехме малко зеленчуци — призна Поли. Припомни си как се смяха за това. Очевидно за да не заплачат, но дори и така…
	— Изхранвахте се с кореноплодни? — Той беше измъкнал тефтер от джоба си и драскаше в него с молив.
	— Не сме длъжни да говорим с теб — ядоса се Маладикт.
	— Не, не, трябва! Толкова неща трябва да узнаете! Вие сте от… Буталата, нали?
	— Чукалата — поправи го Поли.
	— И сте… — започна мъжът.
	— Писна ми. — Маладикт се врътна и тръгна към поляната. Двамата кавалеристи вдигнаха очи от огъня. Настъпи момент на вцепенение, преди единият да посегне към меча си.
	Маладикт бързо местеше лъка си от единия към другия; острието ги хипнотизираше като махало на часовник.
	— Мога да стрелям само веднъж, а вие сте двама. Кой ли да застрелям? Вие си изберете. А сега, слушайте много внимателно: къде ви е кафето? Имате кафе, нали? Хайде, де, всеки има кафе! Изплюйте зрънцата!
	Втренчени в лъка, те бавно заклатиха глави.
	— Ами ти, писарче? — изръмжа Маладикт. — Къде си криеш кафето?
	— Имаме само какао — мъжът бързо вдигна ръце, когато Маладикт се извърна към него. — С удоволствие бих ти…
	Вампирът хвърли лъка, при което стрелата литна право нагоре*, и седна, хванал глава в ръце.
	[* И не уцели нищо, камо ли патица. Това е толкова необичайно в подобни ситуации, че трябва да се запише като ново явление в хумористиката. Ако беше уцелила патица, която да изквака и после да падне на нечия глава, това, разбира се, щеше да е много комично и със сигурност щеше да бъде отбелязано. Вместо това стрелата съвсем за кратко летя по вятъра и се заби в някакъв дъб на около трийсет стъпки оттам, където пропусна една катерица.]
	— Всички ще _измрем_ — зави той.
	Кавалеристите понечиха да се изправят, но Джейд вдигна тоягата си.
	— _Хич_ да не ви скимва — предупреди ги тя.
	Поли се обърна към писателя:
	— Искаш да говорим, нали, господине? Тогава говори _ти!_ Заради… чорапите… на принц Хайнрих ли е всичко това?
	Маладикт се изправи лудешки:
	— Аз викам да ги пречукаме и да си ходим! Едно, две, три! За какво се бием ний!
	— Чорапи? — повтори дьо Слов, нервно поглеждайки към вампира. — Какво общо имат тук чорапите?
	— Това беше _заповед_, Поли — кресна Маладикт.
	— Какво си мислиш, че не знаем? — настоя Поли.
	— Ами, като начало, вие сте горе-долу всичко, останало от Чукалата…
	— _Това е лъжа!_
	— О, има и пленници, и ранени, струва ми се. Но защо да те лъжа? Той защо те нарече Поли?
	— Защото разбирам много от птици — изтърси тя, проклинайки наум. — Ти откъде _знаеш_ какво става с полка?
	— Работата ми е да узнавам неща. Каква е онази птица там горе?
	Поли вдигна очи.
	— Нямам време за тъпи игрички — ядоса се тя. — А това е… — Замлъкна. Нещо се виеше високо горе в забранената синева.
	— Не знаеш ли?
	— Разбира се, че знам — раздразнено отвърна Поли. — Това е беловрат мишелов. Мислех, че никога не идват толкова навътре в планините. Само веднъж видях такъв, в една книга… — Тя вдигна отново лъка и се опита да се стегне. — Права ли съм, господин Работата-ми-е-да-узнавам-неща?
	Дьо Слов пак вдигна ръце и слабо се усмихна:
	— Сигурно. Аз съм градско чедо. Различавам лястовичките от скорците. Оттам нататък за мен всичко останало е патица.
	Поли го изгледа на кръв.
	— Виж, моля те — опита се той, — трябва да ме чуете! Трябва да разберете някои неща. Преди да е станало твърде късно.
	Поли свали лъка.
	— Ако искаш да говориш с нас, чакай тук! Ефрейтор, тръгваме! Карборунд, вземи тези двамата!
	— Чакай малко — засегна се Маладикт. — Кой е ефрейторът в този отряд?
	— Ти — отвърна тя. — Но се държиш неадекватно, олюляваш се и гледаш странно. Така че какво имаше предвид, моля?
	Маладикт обмисли чутото. Поли бе уморена и уплашена и някъде вътре в нея всичко това се преобразуваше в гняв. Изражението й не беше от онези, които човек би искал да види зад обтегнатата тетива на лък. Стрела не можеше да убие вампир, но това не значеше, че не боли.
	— Да, добре — каза той. — Карборунд, вземи ония двамата! Тръгваме!


	Наближавайки укритието, Поли дочу свирукане на птица. Тя определи вида като много-лош-имитатор и си каза, че трябва да научи момичетата на някои птичи сигнали, които поне да звучат по-истински. Тези неща не ставаха толкова лесно, колкото си мислеха хората.
	Останалите от отряда се бяха събрали в дерето, въоръжени и поне _изглеждащи_ опасни. Определено си отдъхнаха когато видяха Джейд, понесла двамата кавалеристи. Другите двама седяха унило до една скала с вързани зад гърба ръце.
	Маладикт стегнато пристъпи към Блауз и изкозирува:
	— Двама пленници, елти, а според Пъркс трябва да говорите с един там долу. — Той се понаведе напред: — Вестникарят, сър.
	— Не е зле да стоим _доста_ настрана от него — отвърна Блауз. — А, сержант?
	— Тъй верно, сър! Само беля ще ни докара, сър!
	Поли трескаво изкозирува:
	— Моля, сър! Разрешете да кажа, сър!
	— Да, Пъркс? — вдигна вежди Блауз.
	Тя видя, че има един-единствен шанс. _Трябваше_ да разбере за Пол. Сега умът й работеше толкова скоростно, колкото и онази вечер, когато се бе спуснала към мъжа с кодовете.
	— Сър, не знам дали си струва да говорите с него, сър, но може би си струва да го изслушате. Дори да смятате, че ще ни каже само лъжи. Защото понякога, сър, когато хората ви лъжат, ако изрекат _достатъчно_ лъжи, ами те един вид… издават с каква форма е истината, сър. А и ние не сме длъжни да _му_ казваме истината, сър. И ние можем да го излъжем.
	— Аз не съм лъжец, Пъркс — студено отвърна лейтенантът.
	— Радвам се да го чуя, сър. Печелим ли войната, сър?
	— Пъркс, престани веднага! — изръмжа Джакръм.
	— Само попитах, серж — укорително рече Поли.
	Около тях отрядът затаи дъх, попивайки всеки звук. Всички знаеха отговора. Чакаха да го чуят.
	— Пъркс, този тип приказки всяват униние — започна Блауз, но сякаш сам не си вярваше и не се интересуваше на кого му пука.
	— Не, сър. Всъщност не е така. По-добре е, отколкото да се лъжем! — Поли смени тона, прибягвайки до този, с който майка й понякога я хокаше: — Лошо е да се лъже! Никой не обича лъжците. Кажете истината, моля!
	Явно определени нотки от този тон откриха стария си дом в забравена част от съзнанието на Блауз. Лейтенантът вдигна ръка, когато Джакръм отвори уста да кресне.
	— Не печелим, Пъркс. Но все още не сме загубили.
	— Мисля, че всички го знаем, сър, но е добре да го чуем от вас. — Поли отправи към него окуражителна усмивка.
	И това, изглежда, подейства.
	— Предполагам, че няма лошо поне да сме вежливи с горкия човек — Блауз сякаш мислеше на глас. — Може да издаде ценна информация при изкусен разпит.
	Поли хвърли поглед към сержант Джакръм, който бе подбелил очи като при молитва.
	— Разрешете да се заема с разпита, сър — опита той.
	— Молбата ви се отхвърля, сержант — рече Блауз. — Бих искал човекът да оживее и не ми се губи второ ухо. Но можете да отидете с Пъркс и да докарате каруцата насам.
	Джакръм изкозирува стегнато. Поли вече се бе научила да различава жестовете му. Този означаваше, че Джакръм вече си бе направил _планове_.
	— Много добре, сър — каза той. — Хайде, Пъркс!
	Спуснаха се безмълвно по покрития с иглички склон. След време Джакръм се обади:
	— Знаеш ли защо ония кавалеристи откриха кътчето ни, Пъркс?
	— Не, серж.
	— Лейтенантът заповяда на Шафти да изгаси огъня моментално. Не че изобщо димеше. И тъй, Шафти отиде и изля чайника отгоре.
	Поли обмисли чутото няколко секунди.
	— Пушек, серж?
	— Точно така! На проклети издигащи се кълбета. Шафти нямаше вина. Конниците не бяха проблем, де. Поне имаха достатъчно акъл да не се опитват да надбягат дузина арбалета. Като за кавалеристи това е умно.
	— Много добре, серж.
	— Не ми говори като на рупърт, момко!
	— Съжалявам, серж.
	— Забелязвам обаче, че вече се учиш как да действаш офицерите. Важно е да се подсигуриш, че ще ти дадат правилните заповеди, нали? От теб ще стане добър сержант, Пъркс.
	— Не искам, серж.
	— Да, бе, да — отвърна той, което можеше да означава всичко.
	След като наблюдаваха пътя минута-две, те излязоха на открито и се насочиха към каруцата. Дьо Слов седеше на столче до нея и пишеше в един тефтер, но бързо скочи като ги видя.
	— Добре ще е да се махнем от пътя — посрещна ги той отдалече. — Доколкото знам има доста съгледвачи.
	— Злобенски ли, сър? — запита Джакръм.
	— Да. На теория това — посочи знамето, виснало на каруцата — трябва да ни гарантира безопасност, но в момента всички са малко изнервени. Вие не сте ли сержант Джак Рам*?
	[* Ram (англ.) — овен, коч — Б.пр.]
	— Джакръм, сър. И ще съм ви благодарен, ако не записвате името ми в тефтерчето си, сър.
	— Съжалявам, сержант, но това ми е работата — оживено отвърна дьо Слов. — Трябва да записвам нещата.
	— Е, сър, пък _моята_ работа е войниклъкът. — Джакръм се покатери на капрата и хвана юздите. — Но ще забележите как в момента не ви убивам. Да тръгваме, а?
	Докато каруцата трополеше по пътя, Поли се намести отзад. Беше пълно с кутии и съоръжения и докато вероятно навремето е имало подредба, сега редът не бе нищо повече от далечен спомен, ясен индикатор, че се стопанисва от мъж. Дузина от най-големите гълъби, които някога бе виждала, дремеха в телена клетка до нея и тя се зачуди дали не бяха живи провизии. Един от тях отвори око и мързеливо проточи „Гугугу?“, което на гълъбски означава „Ъ?“.
	Повечето от кутиите имаха етикети като — тя се наведе да погледне по-отблизо — „Патентованите полеви бисквити на кап. Хорас Калумни“ и „Задушено на прах“. Докато си мислеше, че Шафти сигурно много ще се радва да докопа една-две от тези кутии, купчина дрехи, висящи от тавана на клатещата се каруца, леко се размърдаха и от тях се подаде лице.
	— Добро утро — каза обърнатата надолу глава.
	Уилям дьо Слов се извърна от предната седалка.
	— Това е Ото, редник. Не се стряскай.
	— Да, няма да те ухапя — бодро рече лицето. Усмихна се. Вампирските лица не изглеждат по-добре наопаки, а усмивка при тези обстоятелства не подобрява с нищо нещата. — _Гарантирано_.
	Поли сведе арбалета. Джакръм би се впечатлил от бързината, с която го насочи. Тя също остана изумена, а и малко притеснена. Чорапите отново мислеха вместо нея.
	Ото много елегантно се смъкна на пода на каруцата.
	— Къде отиваме? — Той леко залитна, когато минаха през поредната бабуна.
	— На едно скришно местенце, сър — обади се Джакръм. — Приятно и спокойно.
	— Добре. Трябва да раздвижа духчетата. Зтават много нервозни, ако за на тязно твърде дълго. — Ото бутна настрана купчина хартия и изрови големия си иконограф. Побутна едно малко резе.
	— Зтанете и зветнете, момчета — пропя той. Отвътре му отвърна хор от остри гласчета.
	— Май е най-добре само да доложа за вас на Тигъра, господин дьо Слов — подхвана Джакръм, когато каруцата зави по старата пътека към сечището.
	— Тигъра? Кой е Тигъра?
	— Опа! — Джакръм сложи ръка на устата си. — Така наричаме лейтенанта, сър, понеже е толкова неустрашим. Забравете, че се изпуснах, а?
	— Неустрашим, а? — повтори дьо Слов.
	— И умен, сър. Не го оставяйте да ви подведе, сър. Той е един от великите военни мозъци на своето поколение, сър.
	Поли остана с отворена уста. Беше предложила да излъжат, но… _чак пък?_
	— Наистина? Защо тогава е едва лейтенант? — запита вестникарят.
	— А-а, виждам, че не може човек да ви залъже, сър. — Джакръм излъчваше осведоменост. — Да, сър, странно е, че се представя за лейтенант. Все пак, смея да кажа, сигурно си има причини, а? Както и Хайнрих се обяви за капитан, нали? — Той потупа с пръст носа си. — Всичко виждам, сър, и дума не обелвам!
	— Успях само да открия, че е вършел някаква чиновническа работа във вашето ЦУ, сержант. — Поли забеляза как дьо Слов полека заизмъква тефтера си.
	— Да, сигурно точно това бихте открили, сър — каза Джакръм с огромно конспираторско смигване. — А после, сър, когато нещата съвсем се оплетоха, го пратиха насам. Направо го _пуснаха_, сър. Ама моя милост, аз нищичко не знам, сър.
	— Той какво, да не експлодира?
	— Ха-ха, това си го биваше, сър! — подхвърли Джакръм. — Не, сър. Той преценява ситуациите. Аз лично не ги разбирам тия работи, сър, щото не съм голям мислител, но те пилците се броят наесен, а оная вечер ни нападнаха осем… двайсет злобенски кавалеристи, сър, а лейтенантът просто за миг прецени ситуацията и намуши петима от мръсниците, сър. Като шишкебап, сър. На вид е мек като гъба, но ако се разяри, става смъртоносен вихър. Разбира се, това не сте го чули от мен, сър.
	— И командва шепа новобранци, сержант? Не ми се струва особено логично.
	— Новобранци, които заловиха куп елитни кавалеристи, сър — с обида в гласа изтъкна Джакръм. — Това е то, лидер! Удари ли часът, той е на място, сър. Аз съм просто един обикновен войник, сър, виждал съм ги к’ви ли не да идват и да си отиват. Дума да няма, не съм от мъжете, дето лъжат, сър, ама като гледам лейтенант Блауз, не мога да се начудя.
	— На мен само ми се стори объркан — сподели дьо Слов, но с нотка неувереност.
	— Претърпя леко сътресение, сър. Понесе удар, който щеше да повали по-слаб човек, но той все пак се изправи на крака. Удивително, сър!
	— Хмм! — дьо Слов си записа нещо.
	Каруцата премина с плясък плиткото поточе и затрополи по дерето. Лейтенант Блауз седеше на един камък. Беше се постарал над вида си, но мундирът му бе мърляв, ботушите — кални, ръката му — подута, а ухото, въпреки грижите на Игорина, все още възпалено. Беше поставил меча през коленете си. Джакръм полека спря каруцата до близкия брезов гъстак. И четиримата вражески пленници стояха овързани до скалата. С изключение на тяхното присъствие лагерът изглеждаше пуст.
	— Къде са останалите ви хора, сержант? — прошепна дьо Слов, смъквайки се от капрата.
	— О, наоколо са, сър. Наблюдават ви. Май няма да е зле да не правите резки движения, сър.
	Никой друг не се виждаше… докато Маладикт не се открои от пейзажа.
	Хората всъщност никога не се заглеждат, знаеше Поли. Те _поглеждат_. А онова, което допреди миг беше храст, сега стана ефрейтор Маладикт. Поли се втренчи. Беше изрязал дупка насред старото си одеяло, а калта и зелените петна от тревата по плесенясалото сиво го превръщаха в част от пейзажа до момента, в който изкозирува. Беше закачил и клонки по шапката си.
	Сержант Джакръм се опули. Поли всъщност за пръв път виждаше истинско опулване, но сержантът имаше данните да се класира на шампионат. Тя усети как той си поема въздух, насъбирайки ругатни за подобаващо гръмовно избухване… и в следващия момент си спомня, че играе шишкавия сержант Веселяшко и че това не е моментът да се превърне в сержант Избухливко.
	— Лудо-младо, а? — изкикоти се той към дьо Слов. — Какво ли ще измислят след малко?
	Дьо Слов кимна нервно, издърпа снопче вестници изпод седалката си и се запъти към лейтенанта.
	— Господин дьо Слов, нали? — изправи се Блауз. — Пъркс, може ли да спретнем чаша ъ-ъ „жълтуга’“ за господина? Добро момче. Моля, заповядайте на някой камък, сър.
	— Радвам се, че ме приехте, лейтенант — поде вестникарят. — А вие, изглежда, сте водили войни! — добави той с опит за шегобийство.
	— Не, тази ми е първата — отвърна Блауз в недоумение.
	— Имах предвид, че сте ранен, сър!
	— А, това ли? О, дреболия. За съжаление сам си докарах това на ръката. При тренировка, нали знаете?
	— Значи сте левак?
	— О, не.
	Поли, плакнейки една чаша, чу Джакръм да подхвърля с половин уста:
	— Трябваше да видите другите двама, сър!
	— Осведомен ли сте за развоя на войната, лейтенант? — подхвана дьо Слов.
	— Вие ми кажете, сър.
	— Цялата ви армия е парализирана в долината на Нек. По-точно е окопана извън обсега на оръдията в крепостта. Другите ви фортове по границата са превзети. Гарнизоните при Дрерп, Глиц и Арблат също. Доколкото знам, лейтенант, вашият отряд е последната брънка от армията ви. Поне — додаде той — единствените, които все още се бият.
	— А моят полк? — тихо попита Блауз.
	— Преди няколко дни остатъците от Десети полк участваха в смелия, но, честно казано, самоубийствен опит да си възвърнат некската крепост, сър. Повечето оживели са взети в плен, а и да ви кажа, почти всичките ви главнокомандващи са пленени. Били са в крепостта, когато са я превзели. В това укрепление има големи тъмници, сър, а са почти пълни.
	— Защо трябва да ви вярвам?
	_„Аз вярвам_ — помисли си Поли. — Значи Пол е мъртъв, ранен или заловен. И даже и да знам, че е жив, в два от трите случая това не ми помага много.“
	Дьо Слов метна вестниците в краката на лейтенанта.
	— Всичко е тук, сър. Не съм си го измислил. Това е истината. Ще остане истина, вярвате или не. Срещу вас са се вдигнали над шест страни, в това число Генуа, Мулдавия и Анкх-Морпорк. На ваша страна няма никой. Вие сте сами. Единствената причина, че все още не сте победени, е, че не си го признавате. Аз видях вашите генерали, сър! Велики водачи, и момчетата ви се бият като демони, но те не се предават!
	— Борогравия не знае думата „капитулация“, господин дьо Слов — засегна се лейтенантът.
	— Мога ли да ви заема речник, сър? — озъби се вестникарят, почервенявайки. — Много е близка до израза „да сключиш някакво примирие, докато все още има шанс“, сър! Или по-скоро „да излезеш от играта, докато си още цял“, сър! По дяволите, сър, не разбирате ли? Единствената причина, поради която все още има армия в долината на Нек, е, че съюзниците не са решили какво да правят с нея! Клането им е дошло до гуша!
	— А, значи все още се сражаваме! — възкликна Блауз.
	Дьо Слов въздъхна:
	— Не разбирате, сър. На _тях_ им е писнало да ви избиват. Крепостта е вече в техни ръце. Имат някакви големи бойни машини. Те… честно казано, сър, някои от съюзниците просто биха измели остатъците от вашата армия. Ще бъде като да стрелят по плъхове в бъчва. Вие зависите от тяхната милост. И въпреки това не спирате да нападате. Та вие атакувате крепостта! Тя е на отвесна скала и стените й са по сто метра. Прехвърляте понтони през реката. Обкръжени сте, няма къде да отидете и съюзниците могат просто да ви смажат във всеки един момент, а вие се държите сякаш това е някакво временно препятствие. Ето какво всъщност става, лейтенант! _Вие_ сте просто последната трошичка.
	— Моля, внимавайте — предупреди Блауз.
	— Извинете, сър, но знаете ли _нещо_ за съвременната история? През последните трийсет години сте обявили война на всеки от съседите си поне веднъж. Всички страни водят войни, но _вашата_ води свади. А миналата година нападнахте Злобения _отново!_
	— Тя ни нападна, господин дьо Слов.
	— Зле са ви информирали, лейтенант. Вашите нахлуха в Некската губерния!
	— Тя беше обявена за борогравска територия по Линтския договор преди повече от сто години!
	— Подписан под острието на меч, сър. То това сега няма значение. Въпросът вече не опира до глупавото ви боричкане за власт. Защото, видите ли, вашите сринаха великата линия. Сигналните кули. _И_ разрушиха пощенския път. Според Анкх-Морпорк това е бандитизъм.
	— Внимавайте, казах! — Блауз почервеня. — Като гледам, с очевидна гордост сте окичили каруцата си с анкх-морпоркското знаме.
	— _Civis Morporkias sum_, сър. Аз съм анкх-морпоркски гражданин. Може да се каже, че Анкх-Морпорк ме закриля под широкото си и твърде омърляно крило, макар че, признавам, не е зле метафората да се редактира леко.
	— Обаче вашите анкх-морпоркски войници не са в състояние да ви защитят.
	— Прав сте, сър. Може да ме убиете веднага — простичко отвърна дьо Слов. — Знаете това. И аз го знам. Но няма да го сторите по три причини. Борогравските офицери държат на честта. Така поне казват. Именно затова не се предават. А аз дълбоко ви съчувствам. Пък и няма нужда да ме убивате, защото всички се интересуват от вас. Нещата внезапно се промениха.
	— _Интересуват_ се от нас?
	— Сър, в известен смисъл точно сега може да сте от голяма помощ. Анкх-морпоркци очевидно бяха потресени, когато… вижте, сър, чували ли сте за онова, което наричаме „обществен интерес“?
	— Не.
	Дьо Слов се опита да обясни. Блауз слушаше с отворена уста, докато най-накрая каза:
	— Добре ли съм разбрал? Това, че много хора са убити и ранени в тази злочеста война, не е било от голям „интерес“ за вашите читатели? Но вече е, само заради нас? Заради една малка схватка в някакъв град, за който преди не са и чували? И по тази причина ние изведнъж ставаме „храбър народец“ и хората казват на вашия вестник, че великият ви град трябва да е на _наша_ страна?
	— Да, лейтенант. Разбирате ли, снощи пуснахме второ издание. След като открих, че „капитан Хоренц“ всъщност е принц Хайнрих. Вие знаехте ли тогава, сър?
	— Разбира се, че не! — сопна се Блауз.
	— А ти, редник ъ-ъ Пъркс, щеше ли да го ритнеш в… щеше ли да го ритнеш, ако знаеше?
	Поли изпусна чашата в притеснението си и погледна към Блауз.
	— Можеш да отговориш, Пъркс, разбира се — кимна лейтенантът.
	— Ами… да, сър. Щях да го ритна. По-силно може би. Аз се защитавах, сър. — Тя внимателно избегна допълнителните детайли. Човек не можеше да бъде сигурен какво би направил с тях някой като дьо Слов.
	— Да, добре, хубаво — рече той. — Значи може да ти хареса това. Нашият карикатурист Фиц го нарисува за извънредното издание. Беше на първа страница. Продадохме рекорден тираж.
	Подаде й тънко измачкано листче, което явно бе многократно сгъвано.
	Беше скица с много защриховки. Изобразяваше огромна фигура с грамаден меч, чудовищен монокъл и мустаци като закачалка, надвиснала над доста по-дребна фигурка, въоръжена единствено с инструмент за вадене на цвекло — всъщност на него наистина бе забучено цвекло. И всичко явно си беше наред точно до момента, в който дребната фигурка, нахлузила нелошо подобие на кивера на Чукалата и с лице, което бегло наподобяваше Полиното, изритваше другия право в слабините. От устата на Поли излизаше нещо като балонче с думите: _„На ти на царския прерогатив, скапаняко!“_ Балончето от устата на великана, който можеше да е само принц Хайнрих, гласеше: _„О, наследството ми! Как може такова малко нещо да боли толкова!“_ А на заден фон една дебела жена с надиплена мантия и огромен старомоден шлем кършеше ръце пред невероятно големия си бюст, втренчена в схватката със смесица от загриженост и възхищение и викаше в балонче: _„О, любов моя! Боя се, че връзката ни е осакатена!“_
	Тъй като никой от новопосветените не продумваше, дьо Слов се обади малко притеснено:
	— Фиц е доста, ъ-ъ, прям в тези неща, но изключително популярен. Мхм. Виждате ли, любопитното е, че макар Анкх-Морпорк да е навярно най-големият насилник, ние някак си изпитваме слабост към хора, които се изправят пред насилниците. Особено пред тези със синя кръв. Но по принцип се стараем да сме на тяхна страна, ако не ни излиза прекалено скъпо.
	Блауз се прокашля.
	— Доста сполучливо са те уподобили, Пъркс — пресипнало рече той.
	— Аз само го ритнах, сър! — запротестира Поли. — И тази дебелана със сигурност не беше там!
	— Това е Морпоркия — обясни дьо Слов. — Тя един вид изобразява града, само че в нейния случай липсват калта и саждите.
	— Длъжен съм от своя страна да добавя — подхвана Блауз, сякаш взимаше думата на съвещание, — че Борогравия всъщност е доста по-голяма от Злобения, макар че териториално обхваща предимно голи чукари…
	— Това всъщност няма значение — прекъсна го вестникарят.
	— Няма ли? — сепна се Блауз.
	— Не, сър. То е просто факт. Не политика. При политиката, сър, подобни рисунки имат огромно влияние. Сър, дори съюзническите главнокомандващи говорят за вас, а злобенците са ядосани и объркани. Ако вие, героите на деня, апелирате за малко здрав разум…
	Лейтенантът пое дълбоко въздух:
	— Това е една глупава война, господин дьо Слов. Но аз съм войник. Както казваме, „целунах херцогинята“. Това е клетва за вярност. Не ме карайте да я наруша. Аз трябва да воювам за страната си. Ние ще пропъдим нашествениците! Ако има дезертьори, ще ги открием и ще ги сберем отново. Ние познаваме страната си. Докато сме свободни, Борогравия ще бъде свободна. Вие „си казахте приказката“. Благодаря ви. Какво стана с чая, Пъркс?
	— Какво? О, почти е готов, сър! — Поли се обърна към огъня.
	Хрумването беше блестящо, но планът — глупав. Сега, тук, всичките му недостатъци излязоха наяве. Как щеше да върне Пол у дома? Той щеше ли да иска? Можеше ли тя да се справи? Дори ако все още беше жив, как се надяваше да го измъкне от тъмницата?
	— Значи ще водите партизанска война, а? — обади се дьо Слов зад гърба й. — Безумци! До един!
	— Не, ние не сме апаши — отвърна Блауз. — Целунали сме херцогинята. Ние сме _войници_.
	— О, ясно! Но се възхищавам на духа ви. А, Ото…
	Вампирът-иконографист се приближи със свенлива усмивка.
	— Не зе плашете. Аз зъм въздържател, като ефрейтора ви. Моята зтразт зега е зветлината.
	— О? Ъ-ъ… много добре — смутолеви Блауз.
	— Снимай ги, Ото. Тези господа тръгват на бой.
	— Само от любопитство, господин дьо Слов — намеси се Блауз, — как пратихте снимките до града толкова бързо? С магия, предполагам?
	— Какво? — Дьо Слов за момент се обърка. — О, не, сър. Магьосниците са скъпчии, а и командир Ваймс заяви, че в тази война няма да допусне магия. Пратихме нещата по гълъб до офиса в крепостта, а после по мрежата от най-близката сигнална кула.
	— Наистина? — Лейтенантът се оживи неимоверно. — Вероятно използвате цифри, за да индикирате гама от тонове на сивото, а?
	— Бозе мили! — възхити се Ото.
	— Ами да, всъщност така е — рече вестникарят. — Силно съм впечатлен, че вие…
	— Видях щракащите кули на далечния бряг на Нек — сподели Блауз със светнали очи. — Много умна идея да се използват големи зарешетени кутии вместо старомодните семафори. А дали са правилни догадките ми, че кутията на върха, която отваря решетките си на всяка секунда, е вид система, ъ-ъ, нещо като часовник, който задава ритъма на цялата линия? О, добре. Така си и мислех. Сигурно един удар в секунда е пределът на механизмите, така че нищо чудно всичките ви усилия сега да се насочат към увеличаване обема на еднократно предаваната информация? Да, допусках, че е така. Колкото до изпращането на снимки, е, малко или много всичко се гради на цифри, нали? Разбира се, навярно използвате и двете колонки на всяка от четирите кутии, за да изпратите код за сив цвят, но сигурно е много бавно. Мислили ли сте за съкращаващ алгоритъм?
	Дьо Слов и Вик се спогледаха.
	— Наистина ли не сте говорили с някого за това, сър? — запита вестникарят.
	— О, всичко е доста елементарно — усмихна се Блауз щастливо. — Разсъждавах върху темата по повод военните карти, които, разбира се, в по-голямата си част са бяло пространство. И се чудех дали би било възможно да се зададе желаният тон на една колонка и, от друга страна, да се посочи доколко е наситен нюанса в тази гама. А най-хубавото е, че ако картата ви е черно-бяла, имате даже още повече…
	— Не сте виждали щракалка отвътре, нали? — прекъсна го дьо Слов.
	— Уви, не — поклати глава Блауз. — Просто „мисля на глас“ за наличността _de facto_ на вашата картинка. Бих могъл да помисля и над редица други математически, хъм, трикове, които ще направят преноса на информация още по-плавен, но съм убеден, че вече са ви хрумнали. Разбира се, съвсем нищожна реформация може потенциално да удвои обема на еднократно предаваната информация. При това без да се използват цветни филтри през нощта, което, струва ми се, дори при натоварването от допълнителни механични усилия със сигурност би увеличило пропускателната способност с… извинете, нещо нередно ли казах?


	И двамата му събеседници стояха оцъклени. Дьо Слов тръсна глава.
	— О… ъ-ъ, не. Нищо. Ъ-ъ… изглежда, схванахте същността доста… бързо.
	— А, просто като се замислих и всичко си дойде на мястото — сви рамене Блауз. — Както когато се наложи да преустроя деловодната система на отдела, нали разбирате? Хората правят нещо, което върши работа. Но обстоятелствата се променят и то трябва да се преработи, за да продължи да върши работа, а те са толкова заети да го преработват, че не могат да видят, че е по-добре да изградят изцяло нова система, която да отговаря на новите обстоятелства. Но за външен човек идеята е очевидна.
	— И в политиката, както и, ъ-ъ, при деловодните и съобщителните системи? — запита дьо Слов.
	Блауз сбърчи вежди.
	— Съжалявам, май не разбирам…
	— Ще се съгласите ли, че понякога системата на една страна може да е толкова остаряла, че само външен човек да успее да види нуждата от цялостна промяна? — Дьо Слов се усмихна. Лейтенант Блауз не.
	— Просто една тема за размисъл — додаде вестникарят. — Ъ-ъ… тъй като желаете да се изправите пред света, ще имате ли нещо против колегата ми да ви снима?
	Блауз сви рамене.
	— Щом настоявате. Това е Поругание, разбира се, но напоследък е трудно човек да открие нещо, което да не е. Вие трябва да кажете на света, господин дьо Слов, че Борогравия няма да се предаде. Няма да се примирим. Ще се борим. Моля, запишете това в тефтерчето си. Докато ни държат краката, ще ритаме!
	— Да, но може ли отново да ви помоля да…
	— Господин дьо Слов, убеден съм, че сте чували, че перото е по-силно от меча?
	Вестникарят леко се поизпъчи.
	— Разбира се, и даже…
	— Искате ли да го изпробвате? Направете си снимките, сър, и момците ми ще ви изпратят обратно до пътя.
	Ото Вик се изправи и направи лек поклон пред Блауз. После развърза иконографа си.
	— Ще отнеме замо минутка — обяви той.
	Никога не е само минутка. В ужасена почуда Поли следеше как Ото прави снимка след снимка на лейтенанта в редица според Блауз героични пози. Потресаващо е да гледаш как човек се опитва да вдигне напред брадичка, каквато в действителност му липсва.
	— Много впечатляващо — каза дьо Слов. — Само се надявам да доживеете да се видите във вестника ми, сър.
	— Ще очаквам този момент с най-голямо нетърпение. А сега, Пъркс, моля, идете със сержанта да изпратите двамата господа по пътя им.
	Когато стигнаха до каруцата, Ото се примъкна към Поли.
	— Трябва да ти кажа нещо за вашия вампир.
	— О, нима?
	— Приятел ли зи му?
	— Да. Какво има?
	— Има проблем…
	— Станал е дръпнат, понеже му свърши кафето?
	— Уви, де да беше толкова просто. — Ото изглеждаше притеснен. — Разбираш ли, когато вампир зе откаже от… думичката з „к“, назтъпва един процез, който наричаме преназочване? Налагаме зи да желаем нещо друго? За мен не беше болезнено. Аз жадувам за зъвършенството на зветлините и отзенките. Знимките за живота ми! Но твоят приятел е избрал… кафето. А зега няма и грам.
	— О. Ясно.
	— Чудя се дали е така. Зигурно му зе е зтрувало много разумно. Това зи е човешка зтразт и никой не те гледа накриво, като кажеш например: „Умирам за чаша кафе“ или „Човек убивам за чаша кафе“. Но без кафе, опазявам зе, той ще зе… обърне. Разбираш ли, много ми е трудно да говоря за това… — замлъкна Ото.
	— Под „обърне“ имаш предвид?…
	— Първо зе започва з леки халюцинации, зтрува ми зе. Пзихичезка податливозт на взякакви въздейзтвия откъде ли не, а вампирите могат да халюцинират толкова живо, че да зтанат заразни. Мизля, че това вече зе злучва. Той ще зтане… незтабилен. Това може да продължи з дни. И позле пзихиката му ще зе зрути, и той отново ще зтане изтински вампир. Няма да го има вече гозподин Приятния Кафеджия.
	— Не мога ли да му помогна с нещо?
	Ото внимателно постави иконографа си в каруцата и се обърна:
	— Можеш да му намериш отнякъде кафе или… да зи приготвиш дървен кол и голям нож. Ще му звършиш узлуга, повярвай ми.
	— Не мога да направя това!
	Ото сви рамене.
	— Намери някой, който да може.

>
	— Той е удивителен! — говореше дьо Слов, докато каруцата трополеше надолу сред дърветата. — Знам, че сигналите са против вашата религия, но той, изглежда, разбира всичко.
	— Както казах, сър, той преценява нещата. — Джакръм сияеше. — Ум като бръснач.
	— Говореше за сигнални алгоритми, които компаниите едва започват да проучват — продължаваше вестникарят. — Този отдел, за който разправяше…
	— А, виждам, че нищо не пропускате, сър. Ама е много скрито-покрито. Не мога да говоря за това.
	— Честно казано, сержант, все си мислех, че Борогравия е ами… изостанала.
	Джакръм ядно изкриви уста в усмивка.
	— Ако сме доста поизостанали, сър, то е само щото да се засилим по-добре.
	— Да знаете, сержант, направо е срамота да се затрие такъв мозък — клюмна дьо Слов, а каруцата се килна в коловоза. — Това не е време за геройства и велики саможертви в стил „смърт или вечна слава“. Направете на хората си услуга и се опитайте да му го обясните, а?
	— Не бих се и осмелил, сър. Ето го пътя ви. Сега накъде ще поемете?
	— Към долината на Нек, сержант. Добра история излезе, сержант. Благодаря ви. Позволете да ви стисна ръката.
	— Радвам се, че мислите така, сър. — Джакръм протегна ръка. Поли чу слабото подрънкване на монети при прехвърлянето им от длан в длан. Дьо Слов пое поводите.
	— И все пак, сержант, сигурно ще изпратим материала по гълъб до час. Трябва да кажем, че имате пленници.
	— Не берете грижа за това, сър. Докато приятелчетата им дойдат да ги спасяват, ще сме преполовили пътя към планините. Нашите планини.
	Те се разделиха. Джакръм ги проследи, докато се скриха от поглед, и се обърна към Поли:
	— И тоя с неговото важничене и маниери! Видя ли го какво направи? Обиди ме, пробутвайки бакшиш! — Погледна в дланта си. — Хмм, пет морпоркски долара? Е, поне знае как да обиди човек прилично — додаде той, а монетите изчезнаха в куртката му със забележителна скорост.
	— Мисля, че иска да ни помогне, серж — обади се Поли.
	Джакръм не й обърна внимание.
	— Мразя проклетия Анкх-Морпорк. Кои са те да ни казват какво да правим? На кой му пука какво мислят?
	— Дали наистина можем да се обединим с дезертьорите, серж?
	— Изключено. Те са офейкали веднъж, какво ще ги спре да повторят? Тогава са плюли на херцогинята, сега не може да я целунат и да се реваншират. Всекиму се пада по една целувка, това е то.
	— Но лейтенант Блауз…
	— Рупъртът най-добре да си гледа цифрите. Въобразява си, че е войник. Никога не е стъпвал на бойно поле в живота си. Всичките приказки, дето ги наплямпа на твоя приятел, бяха „смърт или вечна слава“. Слушай пък аз какво ще ти кажа, Пъркс. Виждал съм Смърт по-често, отколкото ми се ще да си спомня, но никога не съм зървал Слава. Все пак не е зле да пратим тъпаците да ни търсят там, където ни няма.
	— Той не е _моят_ приятел, серж.
	— Е, добре, де, нали си на „ти“ с писането и четенето — замърмори Джакръм. — Не може да имаш вяра на хора, които се занимават с тия неща. Те си правят гаргара със света и накрая излиза, че всичко, което знаеш, е грешно.
	Отново стигнаха дерето. Отрядът беше наизлязъл от скривалищата си и по-голямата част се бе насъбрала около единия от вестниците. За пръв път Поли видя Снимката.
	Всъщност бяха излезли доста добре, особено Шафти и Уозър. Поли бе почти скрита от туловището на Джакръм. Но зад тях се виждаха смръщените кавалеристи, чиито изражения сами по себе си бяха картинка.
	— Тонкър е доста впечатляваща — подметна Игорина, която не фъфлеше толкова, когато наблизо не слухтяха офицери.
	— Мислите ли, че подобна снимка е Поругание в очите на Нуган? — притеснено запита Шафти.
	— Сигурно — разсеяно отвърна Поли. — То какво ли не е. — Тя отмести поглед към текста под снимката. Беше пълен с изрази като „храбри селячета“, „унижение на едни от най-добрите кавалеристи на Злобения“ и „ужилено самолюбие“. Стана й ясно защо това бе предизвикало толкова проблеми.
	Прелисти набързо останалите страници. Бяха претъпкани със странни истории за места, за които никога не бе чувала, и със снимки на хора, които не познаваше. Но една от страниците бе плътно запълнена със сив текст под доста по-голямо заглавие, което гласеше:
C>
#	Защо тази луда страна трябва да бъде спряна
C$
	Наслуки погледът й ловеше фрази в морето от букви: „безпощадни нашествия в съседните страни“, „заслепени поклонници на обезумял бог“, „насилническа особа“, „безчинство след безчинство“, „пренебрегване на международното мнение“…
	— Момчета, не четете тия боклуци, не се знае кой ги е писал — весело подхвърли сержант Джакръм, приближавайки към тях. — Всичко е лъжи. Тръгваме след точно… ефрейтор Маладикт!
	Маладикт, появявайки се иззад дърветата, вяло отдаде чест. Все още беше с нахлузено през главата одеяло.
	— Какво _правиш_ без униформа?
	— Отдолу съм с униформа, серж. Не искаме да ни забележат, нали? Така ставаме част от джунглата.
	— Това е гора, ефрейтор! А без проклетите униформи как, по дяволите, ще различаваме своите от врага?
	Маладикт запали цигара, преди да отвърне.
	— Мен ако питате, серж, врагът е всичко освен нас.
	— Един момент, сержант — намеси се Блауз, който бе вдигнал очи от един вестник и наблюдаваше явлението с особен интерес. — Има прецеденти в миналото, знаете. Генерал Сонг Санг Ло е повел армията си предрешена като поле слънчогледи, а генерал Тактикус веднъж е заповядал на един батальон да се дегизира като смърчове.
	— _Слънчогледи?_ — процеди Джакръм с тон, от който преливаше презрение.
	— И двете акции са били успешни, сержант.
	— Без униформи? Без кокарди? Без _нашивки_, сър?
	— Вие вероятно бихте могли да минете за извънредно голям цвят? — предложи Блауз, а лицето му не издаде и намек за шега. — Навярно сте провеждали акции нощем, когато всички отличителни знаци са невидими?
	— Дасър, ама нощем си е нощем, сър, а пък слънчогледите са… слънчогледи, сър! Нося тая униформа вече над петд… цял живот, сър, и да се мъкнем наоколо без униформи си е направо позор! Сякаш сме шпиони, сър! — Лицето на Джакръм бе преминало от червено в пурпурно и Поли с удивление откри сълзи в ъгълчетата на очите му.
	— Как може да сме шпиони, сержант, в собствената ни страна? — спокойно запита Блауз.
	— Точка за елти, серж! — обади се Маладикт.
	Джакръм се обърна като бик в клетка, след което, за удивление на Поли, сведе глава. Но удивлението й не бе за дълго. Познаваше мъжа. Не знаеше какво, но в Джакръм имаше нещо, което го издаваше. Беше в погледа му. Той можеше да лъже със съвършено честен и спокоен поглед като на ангел. И ако се правеше, че отстъпва, бе наистина само за да вземе преднина впоследствие.
	— Добре, де, добре — въздъхна той. — Дума да няма, не съм от мъжете, които не се подчиняват на заповеди! — А очите му блещукаха.
	— Чудесно, сержант — отзова се Блауз.
	Джакръм зае стойка мирно.
	— Но не искам да бъда слънчоглед!
	— За щастие в района има само иглолистни, сержант.
	— Добре отбелязахте, сър. — Джакръм се обърна към паникьосания отряд и изрева: — Е, добре, последна трошичка! Чухте човека! Смърчосайте се!


	Измина час. Доколкото Поли успя да се ориентира, бяха тръгнали към планините, но описаха широк полукръг, така че излязоха на няколко километра зад пътя, по който бяха дошли. Блауз ли водеше, или беше оставил това на Джакръм?
	Никой не се оплакваше.
	Лейтенантът обяви почивка в един брезов гъсталак, което удвои обема на гъсталака. Можеше да се каже, че камуфлажът е сполучлив, тъй като ярките червени и бели цветове се съчетаваха добре със зелено-сивите. Извън това думи не оставаха.
	Джейд бе изчегъртала боята си и тъй или иначе си беше сиво-зелена. Игорина приличаше на ходещо храстче. Уозър трепереше точно като трепетлика и листата й непрекъснато шумоляха. Останалите бяха направили повече или по-малко удачни опити, като Поли бе доста горда от собствените си усилия. Джакръм бе дървоподобен горе-долу колкото голяма червена гумена топка. Поли подозираше, че тайно е лъснал всичкия месинг по себе си. Всяко дръвче държеше в клонче или ръка по чаша чай. Все пак бяха спрели за пет минути.
	— Момчета — произнесе Блауз, сякаш току-що бе достигнал това заключение, — може би предполагате, че се насочваме обратно към планините, за да съберем армия от дезертьори. Всъщност това е уловка за господин дьо Слов! — Той поспря, очаквайки реакция. Те продължиха да се пулят в него. Блауз продължи: — Ние всъщност продължаваме похода си към долината на Нек. Това е последното, което врагът ще очаква от нас!
	Поли хвърли поглед към сержанта. Той се подсмихваше.
	— Доказано е, че малобройни, леко въоръжени сили могат да проникнат там, където батальон не може — продължи Блауз. — Момчета, ние ще бъдем тези сили! Така ли е, сержант Джакръм?
	— Тъй вярно, сър!
	— Ще се стоварим като чук върху силите, по-малобройни от нас — щастливо обяви Блауз.
	— Тъй вярно, сър!
	— А спрямо онези, които ни превъзхождат, тихо ще се слеем с гората…
	— Тъй вярно, сър!
	— Ще се прокраднем покрай постовете им…
	— Точно така, сър!
	— … и ще завземем некската крепост под носовете им!
	Чаят на Джакръм се разплиска по тревата.
	— Смея да кажа, че врагът ни се чувства неуязвим, защото владее тежко въоръжен форт на скалист зъбер с по сто метра високи и двайсет метра дебели стени — продължи Блауз, сякаш половината гора не разливаше чая си, — но ще бъде изненадан!
	— Добре ли сте, серж? — прошепна Поли. Джакръм издаваше странни гърлени звуци.
	— Някой има ли някакви въпроси? — завърши Блауз.
	Игорина вдигна клонче.
	— Как ще проникнем, сър?
	— А! Добър въпрос — обърна се Блауз. — Всичко ще стане ясно, като му дойде времето.
	— Въздушна кавалерия — изтърси Маладикт.
	— Моля, ефрейтор?
	— Летящи машини, сър! Няма да разберат откъде ще им дойдем! Снижаваме се с бръснещ полет, очистваме ги и отпрашваме!
	Блауз посбърчи вежди:
	— Летящи машини?
	— Видях една рисунка от някакъв на име Леонард да Куирм. Нещо като… летяща вятърна мелница. Също като грамадно витло, порещо небето…
	— Не мисля, че ще ни трябват такива, но благодаря за предложението — кимна Блауз.
	— Да, щото и тук долу яко са ни подпрали, сър! — възвърна си дар-словото Джакръм. — Сър, та те са само шепа новобранци, сър! Всичките тия приказки за чест и свобода и прочее, те бяха само за пред драскача, нали? Добра идея, сър! Да, хайде да идем в долината на Нек и да се промъкнем при останалите момчета. Там ни е мястото, сър. Не може да говорите сериозно да превземем крепостта, сър! Не бих се наел и с хиляда мъже!
	— Аз бих се наел с дузина, сержант.
	Очите на Джакръм щяха да изхвръкнат.
	— Нима, сър? И какво ще прави редник Гуум? Ще затрепери над тях? Младият Игор ще ги позакърпи, а? Редник Холтър ще ги изгледа гаднярски? В тях има хляб, сър, но не са мъже!
	— Генерал Тактикус казва, че съдбата на битката може да се реши и от един човек на място, сержант — спокойно възрази Блауз.
	— _Придружен_ от доста повече войници отколкото другия нещастник, сър — настоя Джакръм. — Сър, трябва да отидем при останалите! Може и да са в капан, а може и да не са. Всички тия приказки, дето не искали да ни премажат, сър, са пълни глупости. Целта е да победим, сър. Ако са спрели нападенията, то е понеже се страхуват от нас. Трябва да сме там долу. Там е мястото за зелени новобранци, сър, където могат да се _учат_. Врагът ги търси, сър!
	— Ако генерал Фрок е сред пленените, крепостта ще е там, където го държат — каза Блауз. — Струва ми се той е бил първият офицер, при когото сте служили като сержант, прав ли съм?
	Джакръм се поколеба.
	— Прав сте, сър — призна накрая. — И беше най-тъпият лейтенант, който съм срещал. С едно изключение.
	— Сигурен съм, че има таен вход за крепостта, сержант.
	Спомените сръгаха Поли. Ако Пол беше жив, значи беше в крепостта. Тя улови погледа на Шафти. Момичето й кимна. Явно мислеше за същото. Не говореше много за своя… годеник и Поли се замисли доколко официална бе уговорката им.
	— Разрешете да кажа, серж?
	— Давай, Пъркс!
	— Бих искал да се опитам да проникна в крепостта, серж.
	— Пъркс, да не би да предлагаш _доброволно_ да нападнеш най-голямата, най-охраняваната крепост в близките хиляда километра? Сам-самин?
	— И аз ще отида — намеси се Шафти.
	— О, _двамина?_ Е, в _такъв_ случай значи няма проблем.
	— И аз ще ида — обади се Уозър. — Херцогинята ми каза, че трябва.
	Джакръм сведе поглед към хилавото й личице с воднисти очи, въздъхна и се обърна към Блауз:
	— Нека продължим, сър, а? Можем да говорим за това по-късно. Най-малкото отиваме към Нек, първата спирка по пътя за ада. Пъркс и Игор, в строя! Маладикт?
	— Йо!
	— Ъ-ъ… отивай напред.
	— Слушам!
	— Добре.
	Когато вампирът мина покрай Поли, светът само за миг се промени: гората стана по-зелена, небето — по-сиво, а някъде отгоре долетя звук, нещо като „уопуопуоп“. И после всичко свърши.
	„Вампирските халюцинации са заразни — сети се тя. — Какво ли става в главата му?“ Тя забърза след Игорина и отново поеха през гората.
	Птичките чуруликаха. Ако човек не познаваше птичите песни, щяха да му подействат успокоително, но Поли долавяше близките предупредителни сигнали и далечните териториални повици, както и повсеместната сексуална превъзбуда. Това не намаляваше напрежението.*
	[* Не е лесно да си орнитолог и да вървиш из гората, докато целият свят около теб крещи: „Разкарай се, това е моят храст! Аагх, крадецът на гнезда! Хайде да правим секс, виж как мога да си изпъча алените гърди!“]
	— Поли? — обади се Игорина.
	— Мм?
	— Можеш ли да убиеш човек, ако трябва?
	Поли веднага се приземи в настоящето.
	— Що за въпрос е пък този?
	— Мисля, че е от онези, които се жадават на войник.
	— Не знам. Предполагам, ако ме нападнат. Във всеки случай ще гледам да ги обезвредя. А ти?
	— Ние много уважаваме живота, Поли — сериозно отвърна Игорина. — Лесно е да убиеш някой, но почти невъзможно да го съживиш.
	— Почти?
	— Е, ако нямаш наистина добър гръмоотвод. А дори и да имаш, хората никога не остават същите. Приборите май им влизат под кожата.
	— Игорина, защо си _тук?_
	— Кланът не е много… отворен към идеята момичета да се занимават с Великата работа — унило рече Игорина. — „Гледай си ръкоделията“, все повтаряше майка ми. Е, това е прекрасно, но аз знам, че ме бива и за истински шевове. Особено пипкавите работи. Пък и мисля, че жените на масата ще се чувстват доста по-добре, ако на ръчката „изкл. живот“ е полегнала женска ръка. Мислех, че малко опит на бойното поле ще убеди баща ми. Войниците нямат претенции кой им спасява живота.
	— Май мъжете са еднакви навсякъде — каза Поли.
	— Отвътре със сигурност.
	— А ти… ъ-ъ… наистина ли можеш да си сложиш отново косата? — Поли я бе видяла в буркана, докато претърсваха багажа; полюшваше се леко в зелената течност, като някакъв ефирен, рядък вид морска трева.
	— А, да. Присаждането на скалпове е лесно. Само малко щипе за две-три минутки…
	Нещо сред дърветата се раздвижи, а после се материализира в Маладикт. Държеше пръст на устните си и като се доближи, прошепна напрегнато:
	— Чарли е по петите ни!
	Поли и Игорина се спогледаха.
	— _Кой е Чарли?_
	Маладикт се ококори в тях и после объркано потри чело.
	— Аз… съжалявам, ъ-ъ… съжалявам, просто… вижте какво, следят ни! Знам го!


	Слънцето клонеше към заник. Поли проточи врат над каменистия ръб към пътя, по който бяха дошли. Изглеждаше златисто-червен от късните следобедни лъчи. Нищо не помръдваше. Оголената скала бе близо до върха на друг закръглен хълм; на гърба й имаше нещо като малка площадка, затворена от храсти. Беше добра наблюдателница за хора, които не искаха да бъдат забелязани, и съдейки по старите огнища, беше служила точно за това в недалечното минало.
	Хванал глава в ръце, Маладикт седеше между Джакръм и Блауз. Те се опитваха да разберат, но нямаха кой знае какъв напредък.
	— Значи не можеш да _чуеш_ нищо? — повтори лейтенантът.
	— Не.
	— И не видя нищо и не надушваш нищо? — додаде Джакръм.
	— Не! Нали ви казах! Но нещо ни следи. Наблюдава ни!
	— Но ако не можеш… — започна Блауз.
	— Вижте какво, аз съм вампир — изпъшка Маладикт. — Просто ми се _доверете_, а?
	— Аж бих го пошлушал, шерж — обади се Игорина иззад Джакръм. — Ние, Игорите, чешто шлужим при вампири. При штреш личното им проштранштво може да ше ражтегли до дешет мили от тях шамите.
	Настъпи обичайната след по-дълго фъфлене пауза. Хората имаха нужда да помислят.
	— Штреш? — сви вежда Блауз.
	— Нали знаете как се чувства, когато някой ви гледа? — с мъка каза Маладикт. — Е, то е нещо такова, ама хиляди пъти по-силно. Не е… усещане, просто е нещо, което знам.
	— Доста хора ни търсят, ефрейтор. — Блауз утешително го потупа по рамото. — Това не значи, че ще ни открият.
	Поли, вперила поглед в позлатената гора под тях, понечи да извика. Устата й бе пресъхнала. Не излезе никакъв звук.
	Маладикт отхвърли ръката на лейтенанта.
	— Този… човек ни търси! Знаят къде сме!
	Поли преглътна и опита отново:
	— Движение!
	Но то вече бе изчезнало. Можеше да се закълне, че на пътеката имаше нещо — нещо, което се сливаше със светлината, разкривано само от променящите се оттенъци на сенките.
	— Ъ-ъ… май че не — промълви тя.
	— Вижте, не сме си доспали и сме малко „натегнати“ — подхвана Блауз. — Хайде да се поуспокоим, а?
	— Имам _нужда_ от кафе! — зави Маладикт, клатейки се напред-назад.
	Поли хвърли поглед към далечната пътека. Вятърът люлееше дърветата и брулеше златисто-червените листа. За миг имаше само _намек…_ Тя скочи на крака. Ако прекалено дълго зяпаш сенките и люшкащите се клони, можеш да видиш какво ли не. Беше като да гледаш онези рисунки в пламъците.
	— Добре — намеси се Шафти, която работеше над огъня. — Това може и да свърши работа. Във всеки случай мирише на кафе. Да, де… на нещо като кафе. Всъщност… съвсем като кафе, ако кафето се правеше от жълъди.
	Беше изпекла шепа жълъди. Поне по това време в гората се намираха много, пък и всеки знаеше, че печените и смлени жълъди можеха да минат за кафе, нали? Поли се бе съгласила, че сигурно си струва да опитат, но доколкото знаеше, никой, ако има избор, не би казал: „Не, повече няма да се докосна до това ужасно кафе! За мен то е слаб заместител на «Дълъг черен земен жълъд с екстра плуващи песъчинки!»“
	Тя пое чашата от Шафти и я занесе на вампира Когато се наведе… светът се промени.
	_… уопуопуоп…_
	Небето стана облак прах, превръщащ слънцето в кървавочервен диск. За момент Поли ги видя в небето, с гигантски въртящи се перки, _кръжащи_ във въздуха, бавно напредвайки към нея…
	— Има озарения — прошепна Игорина до рамото на Поли.
	— Озарения?
	— Все едно… нечии чужди шпомени. Нищо не знаем за тези неща. Могат да се появят отвсякъде. Вампир в това състояние е открит към всякакви въздействия! Дай му кафето, моля те!
	Маладикт грабна чашата и се опита да погълне съдържанието й толкова бързо, че то се разля по брадичката му. Стояха и го гледаха как преглъща.
	— Има вкус на кал — призна той, оставяйки чашата.
	— Да, ама действа ли?
	Маладикт вдигна очи и примига.
	— О, богове, това е _отврат!_
	— В гора ли сме, или в джунгла? Някакви хвърчащи перки? — запита Игорина. — Колко пръста имам?
	— Един Игор _никога_ не трябва да задава такъв въпрос, да знаеш — направи гримаса Маладикт. — Но… усещанията не са толкова силни. Мога да го схрускам! Мога да го смеля!
	Поли погледна Игорина, която сви рамене:
	— Не е зле. — Тя побутна Поли малко настрана. — Той или може би тя е съвсем на ръба!
	— Е, всички сме така — отвърна Поли. — Почти не спим.
	— Знаеш какво имам предвид. Аз, ъ-ъ… си позволих ъ-ъ… да се подготвя. — Без дума, Игорина поотвори куртката само за миг. Поли зърна нож, дървен кол и чук в изрядно пришити джобчета.
	— Няма да се стигне дотам, нали?
	— Надявам се. Но ако все пак се наложи, аз съм единствената, която с най-голяма вероятност може да уцели сърцето. Хората все си мислят, че е по-скоро вляво, отколкото…
	— _Няма_ да се наложи — твърдо я прекъсна Поли.


	Небето беше червено. Войната бе на ден от тях.
	Поли вървеше под ръба на хребета с тенджерката чай. Само чаят държеше армията на крака. Да помни кое е истинско… е, това помагаше донякъде. Ето например Тонкър и Лофти. Без значение коя бе на пост, другата също отиваше. Ето ги пак, седнали една до друга върху паднало дърво, вперили очи надолу по склона. Бяха хванали ръце. Винаги се държаха за ръце, когато мислеха, че са насаме. Но на Поли й се струваше, че не ги стискаха като… ами, приятелки. Сключваха ги здраво, както някой, подхлъзнал се от скала, се вкопчва в подадената му ръка с ужаса, че ако се пусне, ще падне.
	— Чаят! — попресипнало обяви тя.
	Момичетата се обърнаха. Тя гребна две чаши горещ чай и тихо промълви:
	— Да знаете, че никой няма да ви се сърди, ако духнете довечера.
	— Какво искаш да кажеш, Оз? — вдигна очи Лофти.
	— Ами… какво да търсите в Нек? Вече сте се махнали от техникума. Може да отидете навсякъде. Бас ловя, че може да се промъкнете…
	— Оставаме — яростно я прекъсна Тонкър. — Говорихме за това. Къде другаде да идем? Пък и ако нещо наистина ни преследва?
	— Сигурно е просто някакво животно — каза Поли, но сама не си вярваше.
	— Животните не правят така — сопна се Тонкър. — И не мисля, че Маладикт щеше да се трогне толкова. Най-вероятно са пак съгледвачи. Ама ще ги спипаме!
	— Никой няма да ни върне обратно — подкрепи я Лофти.
	— О. Ъ-ъ… добре — Поли се поотдръпна. — Е, трябва да вървя, никой не обича студен чай, нали?
	Тя забърза по хълма. Когато Лофти и Тонкър бяха заедно, винаги се чувстваше като натрапник.
	Уозър бе на пост в малка долчинка, вторачена в терена с обичайното си изражение на леко притеснено напрежение. Обърна се, когато Поли наближи.
	— О, Поли! Добри новини!
	— Слава богу — отмаляло рече тя. — Обичам добри новини.
	— Казва, че няма проблем, ако не носим забрадките си — сподели Уозър.
	— Какво? О. Добре.
	— Но само защото имаме По-Висша Цел — обясни Уозър. Също както Блауз успяваше да поставя кавички, така и Уозър можеше да говори с главни букви.
	— Е, хубаво, значи.
	— Знаеш ли, Поли — продължи Уозър, — мисля, че светът би бил доста по-добър, ако го управляваха жени. Нямаше да има никакви войни. Разбира се, според Завета подобна идея е Ужасно Поругание за Нуган. Но може и да е грешка. Ще се допитам до Херцогинята. Благословена да е тази чаша, от която мога да отпия — додаде тя.
	— Ъ-ъ, да — смутолеви Поли и се зачуди кое е по-страшно: Маладикт внезапно да се превърне в бесуващо чудовище или Уозър да стигне до края на душевната си екскурзия. От кухненско слугинче вече бе стигнала дотам, че да подлага Завета на критичен анализ и да говори на икона. Това беше лудост. Тези, които търсят истината, са доста по за предпочитане от онези, които вярват, че са я открили.
	Освен това, замисли се тя, докато гледаше как Уозър пие, човек смята, че светът би бил по-добър, ако се управлява от жени, само ако всъщност не познава много жени. Или поне стари жени. Ето например забрадките. Жените носят забрадки в петък, но за това не пише нищо в Завета, който, ей бо… _по дяволите_ беше доста обстоен. Това си е просто обичай. Слагат забрадки, защото открай време се прави. А ако забравят или не искат, стариците ги _почваха_. Бяха зорки като ястреби. Практически можеха да виждат през стени. А мъжете настояваха, защото на никого не му се искаше да ядоса стариците, та да му хвърлят око, така че с половин уста се раздаваха наказания. При екзекуция и особено бичуване стариците винаги са на първия ред и смучат ментолчета.
	Поли бе забравила забрадката си вкъщи. Слагаше я в петъците само защото бе по-лесно, отколкото да не я носи. Зарече се, ако някога се върне, никога да не я сложи отново…
	— Ъ-ъ… Уоз?
	— Да, Поли?
	— Ти имаш пряка връзка с херцогинята, нали?
	— Говорим си — отнесено кимна Уозър.
	— Не би ли могла, ъ-ъ, да повдигнеш въпроса за кафето? — окаяно запита Поли.
	— Херцогинята може да премества само много мънички неща.
	— Само няколко зрънца, а? Уоз, наистина ни трябва кафе! Не мисля, че жълъдите са кой знае какъв заместител.
	— Ще се помоля.
	— Добре. Би било чудесно — рече Поли. И колкото и да е странно, се почувства малко по-обнадеждена. Маладикт имаше халюцинации, а Уозър — увереност, която можеше да огъне стомана. Някак си бе пълният противовес на халюцинациите. Сякаш тя успяваше да види истината, а ти не.
	— Поли?
	— Да?
	— Ти не вярваш в Херцогинята, нали? Имам предвид истинската Херцогиня, не твоята странноприемница.
	Поли се вгледа в дребното, изпито, напрегнато личице.
	— Ами аз всъщност, те нали казват, че е мъртва, а аз й се молех, когато бях малка, но понеже питаш, то не е точно като да, ъ-ъ, _вярвам_ в смисъл… — заломоти тя.
	— Застанала е точно зад теб. Точно зад дясното ти рамо.
	Сред тишината на дърветата Поли се обърна.
	— Не я виждам!
	— Радвам се за теб — усмихна се Уозър, подавайки й празната чаша.
	— Но аз не видях нищо!
	— Да. Но се обърна…
	Поли никога не бе настоявала да разбере нещо повече за Девическия техникум. Тя по принцип бе „добро момиче“. Баща й имаше влияние в общността, а тя бе работлива, не се занимаваше с момчета и най-важното, беше… ами, умна. Достатъчно разумна да прави онова, което вършеха повечето хора в хроничното, безцелно безумие, каквото бе ежедневието в Мюнц. Знаеше какво да вижда и какво да пропуска, кога да слуша и кога просто да се направи на послушна, кога да говори и кога да си премълчи. Беше усвоила техниките за оцеляване. Повечето хора ги знаеха. Но ако възроптаеш или просто станеш опасно честен, или се разболееш от грешната болест, или не си желан, или си момиче, което харесва момчетата повече, отколкото е редно според бабите, и още по-лошо, ако не те бива в броенето… тогава те чака техникумът.
	Не знаеше много за това какво става там вътре, но въображението й напираше да запълни празнините. Тя се замисли какво ли става с човек в тази адска тенджера под налягане. Ако си силен като Тонкър, варенето втвърдява черупката ти. При Лофти… бе трудно да се познае. Тя беше тиха и срамежлива, до момента, в който светлината на огъня не се отразеше в очите й, а понякога пламъчетата си бяха там дори без никакъв огън. Но ако си Уозър, ако си подхвърлян, затварян, гладувал, бит и тормозен Нуган знае как (а да, помисли си Поли, Нуган вероятно _знаеше_) и натикван все по-дълбоко и по-дълбоко в себе си, какво би открил там на дъното? И в един момент вдигаш поглед от тази дупка, и виждаш първата и единствена усмивка в живота си.


	Последният на пост беше Джакръм, понеже Шафти готвеше. Той седеше на обрасъл с мъх камък, хванал арбалет и вторачен в нещо в дланта си. Той се извърна при наближаването на Поли и тя зърна проблясъка на злато, докато предметът изчезваше в куртката му.
	Сержантът отпусна лъка.
	— Вдигаш шум като слон, Пъркс.
	— Съжалявам, серж — отвърна тя, знаейки, че не е така. Той пое чашата чай и посочи стръмнината.
	— Виждаш ли оня храст там долу, Пъркс? Точно до падналия дънер?
	Поли присви очи.
	— Да, серж.
	— Да забелязваш нещо?
	Поли отново се взря. „Трябва да _има_ нещо особено — замисли се тя, — иначе нямаше да ме попита.“ Концентрира се.
	— Сянката е сбъркана — реши накрая.
	— Добро момче. И т’ва е така, щото приятелчето ни е зад храста. Наблюдава ме и аз го наблюдавам. Нищо повече. Ще се изниже на мига, в който види някой да помръдне, а е прекалено далеч да му пуснем стрела.
	— Враг?
	— Не мисля.
	— _Приятел?_
	— Нагъл дявол във всеки случай. Не му пука, че знам, че е там. Иди до горе, момко, и ми донеси оня голям лък, дето взехме от… ей го на!
	Сянката бе изчезнала. Поли се взря в гората, но късните лъчи бяха станали пурпурни и здрачът вече се спускаше сред дърветата.
	— Вълк е — каза Джакръм.
	— Върколак?
	— Ха, що пък реши така?
	— Защото сержант Тауъринг каза, че сме имали върколак в отряда. А аз знам, че нямаме. Имам предвид, щяхме да разберем досега, нали? Но се чудех дали наистина са видели такъв.
	— Тъй или иначе, нищо не можем да сторим. Една сребърна стрела щеше да ни свърши работа, ама нямаме.
	— Ами шилингите ни, серж?
	— А, смяташ, че можеш да убиеш върколак с ИДВ?
	— О, вярно — сети се Поли. И добави: — _Вие_ имате истински шилинг, серж. На врата, при онзи златен медальон.
	Ако вярата на Уозър можеше да огъне желязо, то погледът на Джакръм можеше да го стопи.
	— Не е твоя работа какво имам на врата, Пъркс, и единственото по-страшно нещо от върколак съм аз, ако някой се опита да ми вземе шилинга, ясно?
	Той поомекна при ужасеното изражение на Поли.
	— Като хапнем, продължаваме. Ще намерим по-добро място за почивка. Някое, което е по-лесно за отбрана.
	— Всички сме доста уморени, серж.
	— Затова искам да сме на крака и въоръжени, ако приятелчето се върне с дружките си!
	Джакръм проследи погледа й. Златният медальон се бе изхлузил от куртката му и виновно се поклащаше на верижката си. Той припряно го скри.
	— Беше просто… една позната — заломоти той. — Това е всичко, разбираш ли? Беше много отдавна.
	— Не съм _питал_, серж — отдръпна се Поли.
	Джакръм отпусна рамене.
	— Точно така, момко, не си питал. И аз също не те питам за нищо. Май трябва да намерим за ефрейтора някакво кафе, а?
	— Така е, серж!
	— А нашият рупърт мечтае да го окичат с лаврови венци, Пъркс. Имаме си проклет герой! Не може да мисли, не може да се бие, изобщо за нищо не става, освен за проклета саможертва и медал до старата му майчица. А аз съм участвал в няколко такива битки, момко, и те са истински месарници. Ето към какво ви води Блауз, помни ми думата. Какво ще правите тогава, а? Посбихме се веднъж-дваж, но това не е война. Мислиш ли, че ще можеш мъжки да посрещнеш стоманата с гърдите си?
	— Вие сте устояли, серж! — каза Поли. — Казахте, че сте били в такива битки.
	— Да, момко. Ама аз държах стоманата.

>
	Поли се заизкачва обратно по склона. „Какво ли не преживяхме — мислеше тя, — а дори не сме стигнали. Серж си мисли за момичето, което е оставил… е, това е нормално. А Тонкър и Лофти мислят само една за друга, но след като са били в онзи техникум… а колкото до Уозър…“
	Тя се зачуди как би оцеляла в техникума. Щеше ли да закоравее като Тонкър? Щеше ли просто да се затвори в себе си, като прислужничките, които идваха и си отиваха, работеха много и никога нямаха имена? Или може би _щеше_ да стане като Уозър и да намери някаква вратичка в собствената си глава… _Може и да съм самотна, но говоря с боговете._
	… Уозър бе казала „не твоята странноприемница“. Беше ли й споменавала изобщо за „Херцогинята“? Със сигурност не. Тя определено… но не, каза на Тонкър, нали? Ето, значи. Всичко се изясни. Тонкър явно го е споменала на Уозър. Нищо чудно, макар че на практика никой не си говореше с Уоз. Беше толкова трудно. Тя бе тъй напрегната, като пружина. Но това трябва да беше единственото обяснение. Да. Нямаше да допусне друго.
	Поли потрепери и усети как някой върви до нея. Вдигна очи и простена.
	— Ти си халюцинация, нали?
	— О, ДА. ТУК ВСИЧКИ СТЕ В СЪСТОЯНИЕ НА ПОВИШЕНА ЧУВСТВИТЕЛНОСТ, ПРИЧИНЕНА ОТ ПСИХИЧЕСКА ЗАРАЗА И ЛИПСА НА СЪН.
	— А _ти_ откъде знаеш, щом си халюцинация?
	— ЗНАМ, ЗАЩОТО ТИ ЗНАЕШ. ПРОСТО МИ Е ПО-ЛЕСНО ДА ГО ИЗРАЗЯ.
	— Няма да умра, нали? Имам предвид точно сега?
	— НЕ. НО НАЛИ ЗНАЕШ, ЧЕ ВСЕКИ ДЕН ВЪРВИТЕ РАМО ДО РАМО СЪС СМЪРТ?
	— О… да. Ефрейтор Скалът го каза.
	— ТОЙ МИ Е СТАР ПОЗНАТ. МОЖЕ ДА СЕ КАЖЕ, ЧЕ Е НА РАЗСРОЧЕНА СМЕТКА.
	— Би ли могъл да вървиш малко по-… невидимо?
	— РАЗБИРА СЕ. ТАКА КАК Е?
	— И по-безшумно?
	Отговорът очевидно бе последвалата тишина.
	— И малко се поизлъскай! — обърна се Поли към въздуха. — И вземи да поизпереш тази мантия!
	Не получи отговор, но се почувства по-добре, че го каза.


	Шафти бе сготвила телешко задушено с кнедлички и подправки. Беше превъзходно. А също така и мистерия.
	— Не си спомням да сме минавали покрай крава, редник. — Лейтенантът подаде чинията си за допълнително.
	— Ъ-ъ… не сме, сър.
	— И все пак си намерила телешко?
	— Ъ-ъ… да, сър. Ъ-ъ… когато онзи вестникар дойде с каруцата си, аз, ъ-ъ, докато говорехте, отидох да надникна…
	— Има си дума за онзи, който върши подобни неща, редник! — ядоса се Блауз.
	— Ъхъ, и тя е интендант, Шафти. Браво на теб — каза Джакръм. — Ако оня драскач огладнее, винаги може да изяде буквите си, нали, лейтенант?
	— Ъ-ъ… да — предпазливо отвърна той. — Да. Разбира се. Добра инициатива, редник!
	— О, на мен не ми хрумна, сър — чистосърдечно рече Шафти. — Сержантът ми каза.
	— Учите ги на кражба, сержант? — извика Блауз. Отрядът застина. Ако това се случваше в „Херцогинята“, редовните клиенти вече щяха да бързат към изхода, а Поли щеше да помага на баща си да свали бутилките от тезгяха.
	— Не кражба, сър, не кражба — отвърна Джакръм и спокойно облиза лъжицата си. — Според Разпоредбите на Херцогинята, постановление 611, параграф 1 (в), алинея 1, сър, това е плячка, предвид, че каруцата е собственост на проклетия Анкх-Морпорк, сър, който подкрепя и подстрекава врага. Плячкосването е _разрешено_, сър.
	Двамата мъже за миг кръстосаха погледи, след което Блауз се пресегна зад гърба си и бръкна в мешката си. Поли видя как измъква малка, но дебела книжка.
	— Постановление 611 — промърмори той. Вдигна очи към сержанта и запрелиства тънките лъскави страници. — 611. Грабеж, плячкосване и кражба. О, да. Мм… само да погледна… вие сте с нас, сержант Джакръм, по силата на постановление 796, струва ми се, ми напомнихте тогава…
	Отново настъпи тишина, нарушавана само от прелистването на страниците. „Няма постановление 796 — спомни си Поли. — Ще се _сбият_ ли за това?“
	— 796, 796 — мърмореше си Блауз. — А… — Той се втренчи в страницата, а Джакръм се втренчи в него.
	Блауз затвори книжката с кожено _шляп_.
	— Абсолютно вярно, сержант! — ведро обяви той. — Поздравявам ви за енциклопедичните ви познания на разпоредбите!
	Джакръм изглеждаше буреносно.
	— Какво?
	— Бяхте направо безпогрешен, сержант! — отвърна лейтенантът. А в очите му блещукаха пламъчета. Поли си спомни израза, с който Блауз се изправи пред пленения кавалерийски капитан. Това беше същото изражение — изразът, който казваше: сега аз съм отгоре.
	Многослойната брадичка на Джакръм трепереше.
	— Искате нещо да добавите ли, сержант?
	— Ъ-ъ, не… сър! — Погледът на Джакръм нескрито обявяваше война.
	— Тръгваме, щом се покаже луната — заяви Блауз. — Предлагам всички да починем дотогава. А после… дано надделеем! — Той кимна на групата и отиде до храстите, където Поли бе опънала одеялото му. След няколко мига се разнесе хъркане, което Поли отказа да приеме. Джакръм определено не се върза. Стана и яростно се отдалечи от огъня. Поли забърза след него.
	— Чу ли го само? — изръмжа сержантът, вперил поглед в притъмнелите хълмове. — Дребният му мухльо! Какво право има да проверява в справочника?
	— Все пак изрично цитирахте, серж — напомни му Поли.
	— Е, и? Офицерите трябва да вярват каквото им се каже. А и се _усмихна!_ Видя ли го? Сгащи ме и ми се усмихва! Мисли си, че ме е хванал натясно, само щото ме сгащи!
	— Но това си беше лъжа, серж.
	— _Не беше, Пъркс!_ Не е лъжа, когато е за офицери! То е представяне на нещата така, както те си мислят, че трябва! Не можеш да ги оставиш да почнат сами да си проверяват! Остават с погрешни представи! Казах ти, всички ще изгинем зарад него. Да нападнем проклетата крепост? Тоя е чалнат!
	— Серж! — настоятелно рече Поли.
	— Да, какво?
	— Сигнализират ни, серж!
	На далечния хълм, трепкайки като ранна вечерница, просветваше бяла светлина.


	Блауз сведе телескопа си.
	— Повтарят „ДС“ — измърмори той. — Май че тези по-дългите паузи са като насочват тръбата в различни посоки. Търсят съгледвачите си. „Де Сте“, разбирате ли? Редник Игор?
	— Шър?
	— Знаеш как работи тази тръба, нали?
	— О, да, шър. Шамо се жапалва пламъче в кутията и пошле прошто се нашочва и щраква.
	— Няма да им _отговаряте_, нали, сър? — ужаси се Джакръм.
	— Напротив, сержант — оживено отвърна Блауз. — Редник Карборунд, моля да сглобиш тръбата. Меникъл, моля, донеси фенера. Ще трябва и да прочета кодовете.
	— Но това ще издаде позицията ни!
	— Няма, сержант, защото, при все че този термин може и да не ви е познат, възнамерявам да извърша онова, което наричат „лъжа“. Игор, убеден съм, че имаш някакви срязващи пособия, но бих предпочел да не опитваш да повториш фразата.
	— Имам някои от уштройштвата, които шпоменахте, шър — непреклонно отвърна Игорина.
	— Добре. — Блауз се озърна. — Тъмнината вече е почти катранена. Идеално. Вземи одеялото ми и изрежи, ъ-ъ, седемсантиметрова дупка в него, а после го завържи пред тръбата.
	— Това ще жакрие повечето шветлина, шър!
	— Определено. На това се гради планът ми — гордо рече лейтенантът.
	— Сър, ще видят светлината, ще разберат, че сме тук — каза Джакръм, сякаш повтаряше на малко дете.
	— Нали обясних, сержант. Ще излъжа.
	— _Как_ ще излъжете, когато…
	— Благодаря за помощта ви, сержант, засега това е всичко — прекъсна го Блауз. — Готови ли сме, Игор?
	— Почти шъвшем, шър. — Игорина привързваше одеялото около края на тръбата. — Готово, шър. Шамо кажете кога да жапаля.
	Блауз разгърна тънката книжка.
	— Готов ли си, редник?
	— Ъхъ — отвърна Джейд.
	— Като кажа „дълго“, натискаш ръчката, броиш до две и пускаш. Като кажа „късо“, натискаш, отброяваш едно и пак пускаш. Разбра ли?
	— Ъхъ, елти! Мога да я натисна и за много, ако искаш — предложи Джейд. — Едно, две, много, още. Бива ме с броенето. Мога до колкото щеш. Само кажи.
	— До две е достатъчно. А ти, редник Гуум, вземи телескопа ми и следи за дълги и къси примигвания на онази светлинка там, ясно?
	Поли зърна лицето на Уозър и бързо предложи:
	— Нека аз, сър!
	Малка бяла ръчица докосна рамото й. В мизерните отблясъци на опушения фенер очите на Уозър искряха със светлината на убеждението.
	— Херцогинята сега направлява стъпките ни — промълви тя и взе телескопа от лейтенанта. — Това, което правим, е нейно дело, сър.
	— Нейно ли е? О. Ами… това е добре.
	— Тя ще благослови този инструмент за далечно виждане, който ще използвам.
	— Наистина ли? — нервно отвърна Блауз. — Много добре. А сега… готови ли сме? Изпратете следното… дълго… дълго… късо…
	Капачето в тръбата щракаше и хлопаше, докато съобщението проблясваше в небето. Когато тролът сведе тръбата, за половин минута всичко потъна в тъмнина. А после:
	— Късо… дълго… — започна Уозър.
	Блауз доближи листата до лицето си, мърдайки устни, докато се взираше под мъждукащите лъчи, процеждащи се през кутията.
	— К… С… В — прочете той. — И М… И… С… Г… П…
	— Това не е съобщение! — изръмжа Джакръм.
	— Напротив, искат да разберат къде сме, защото трудно виждат светлината ни! Предайте следното… късо…
	— Възразявам, сър!
	Блауз отпусна листовете с кодовете.
	— Сержант, опитвам се да кажа на съгледвачите ни, че сме на тринайсет километра по-далеч, отколкото сме в действителност, разбирате ли? И съм сигурен, че ще ни повярват, тъй като изкуствено намалих потока светлина, излъчван от нашето устройство, разбирате ли? И ще им кажа, че съгледвачите им са забелязали много нови попълнения и дезертьори да се насочват към планините и са тръгнали след тях, разбирате ли? Правя ни невидими, разбирате ли? _Разбирате ли_, сержант Джакръм?
	Отрядът затаи дъх.
	Джакръм вдървено застана в поза мирно.
	— Напълно, сър!
	— Много добре!
	Докато из въздуха се разменяха съобщения, Джакръм продължи да стои мирно, като непослушен ученик, наказан до учителското бюро.
	Съобщенията прелитаха през небето, от връх до връх. Светлините примигваха. Тръбата щракаше. Уозър обявяваше дългите и късите сигнали. Блауз драскаше по листата.
	— З… П… П… 2 — промърмори той. — Ха! Това е заповед да останем на място.
	— Още присветвания, сър — обади се Уозър.
	— П… С… О… +… — прочете Блауз отбелязаното. — Това значи: „Подгответе се да окажете помощ“. Ш… В… Г… Н… А… Ч… У… Това ще да е…
	— Това не е код, сър! — спря го Поли.
	— Редник, прати следното веднага! — изхриптя Блауз. — Дълго… дълго…
	Съобщението замина. Те се взираха, докато росата падна и над главите им изгряха звезди и затрепкаха своите послания, които никой не се бе опитал да прочете.
	Щракането престана.
	— А сега си тръгваме възможно най-бързо! — Блауз леко се прокашля. — Изразът, струва ми се, е „хайде да си обираме чукалата“.
	— Близо сте, сър — каза Поли. — Доста… близо.


	Имаше една стара, _много_ стара борогравска песен с повече з-та и в-та в нея, отколкото който и да е низинец можеше да произнесе. Казваше се „Плогвиехзе!“, което значеше: „Слънцето изгря! Да поемаме на война!“ Необходим е специален вид история, за да се събере всичко това в една дума.
	Сам Ваймс въздъхна. Държавиците тук воюваха заради реката, заради идиотските спогодби, заради кралските свади, но най-вече защото винаги бяха воювали. Действително поемаха на война, защото слънцето е изгряло.
	Тази война се бе закучила.
	Надолу по течението на реката долината се стесняваше до каньон, преди Нек да се гмурне от високия почти километър водопад. Всеки, който се опиташе да изкачи назъбените планини, би се озовал всред проломи, остри чукари, вечен лед и още по-вечен покой. Всеки, който сега се опиташе да премине в Злобения през Нек, би бил заклан на брега. Единственият път извън долината бе обратно по реката, която отвеждаше всяка армия под сянката на крепостта. Това беше чудесно за борогравците, когато крепостта бе в ръцете им. Сега, след като бе превзета, те трябваше да минават под обстрела на собствените си оръжия.
	… и то какви оръжия! Ваймс бе видял катапулти, които можеха да хвърлят каменни топки на пет километра. При приземяването си се разбиваха на остри като игли парченца. Или онази другата машина, която изстрелваше двуметрови стоманени дискове във въздуха. Щом докоснеха земята, те отскачаха и бяха адски непредсказуеми, но това само ги правеше още по-ужасяващи. Любезни хора обясниха на Ваймс, че един назъбен диск може да се движи и неколкостотин метра, независимо колко мъже и коня ще срещне по пътя си. И това бяха само последните изобретения. Имаше и куп конвенционални оръжия, ако под това се разбираха гигантски лъкове, катапулти и каменохвъргачки, мятащи топки ефебски огън, които залепваха горейки.
	От върха на ветровитата си кула той виждаше огньовете на окопалата се из цялата долина армия. Тя не можеше да се оттегли, а „съюзът“, ако така можеше да се нарече съвкупността от сприхави препирни, не смееше да поеме към вътрешността на страната с тази армия в тила, а пък нямаше достатъчно войници да охраняват крепостта и да завладеят вражеската територия.
	А след няколко седмици щеше да завали сняг. Проходите щяха да се задръстят. Нищо нямаше да може да премине. А хиляди хора и коне трябваше да се хранят всеки ден. Разбира се, рано или късно хората биха могли да изядат конете, което щеше да реши два хранителни проблема наведнъж. След това волю-неволю щеше да остане само добрата стара пехота, което, както Ваймс разбра от един от по-дружелюбните злобенци, бе характерно за зимните войни тук горе. Тъй като човекът беше капитан „Подрипващия“ Сплацър, Ваймс му вярваше.
	А после щеше да завали дъжд, след което дъждът и топящият се сняг щяха да превърнат проклетата река в наводнение. Но преди това съюзът щеше да се е сдърлил и запрашил кой откъдето е. Всичко, което бе необходимо за успеха на борогравците, всъщност бе да стоят по местата си.
	Той изруга под нос. Принц Хайнрих бе наследил трона в страна, на която основният износ бе нещо като ръчно боядисан дървен налъм, но се бе зарекъл след десет години главният град Ригър да е „планинският Анкх-Морпорк“! По някаква причина си въобразяваше, че Анкх-Морпорк ще се радва на това.
	Казваше, че имал силно желание да научи анкх-морпоркския начин на действие, онзи вид невинна амбиция, която можеше да отведе стремящ се властник до… така де, да научи анкх-морпоркския начин на действие. Хайнрих се славеше в околността като лукав, но Анкх-Морпорк бе минал през лукавството преди хиляда години, бе подминал безчестието, бе оставил коварството далеч зад гърба си и сега по обиколния път бе стигнал до почтеността.
	Ваймс запрелиства бумагите по бюрото си и вдигна очи, когато дочу остър, дрезгав вик отвън. Мишеловът влетя с шеметно и ниско пикиране през отворения прозорец и кацна на импровизирана поставка в далечния край на стаята. Ваймс се запъти към него, а дребната фигурка на гърба на птицата вдигна пилотските си очила.
	— Как върви, Бъги?
	— Стават подозрителни, гос’ин Ваймс. А сержант Ангуа казва, че вече е малко рисковано, понеже са прекалено близо.
	— Кажи й тогава да се връща.
	— Добре, сър. И все още им трябва кафе.
	— О, по дяволите! Не са ли намерили хич?
	— Не, сър, и става малко сложно с вампира.
	— Е, ако сега са подозрителни, като им пуснем чувал кафе на главите, вече няма да имат _никакви съмнения!_
	— Сержант Ангуа казва, че сигурно ще ни се размине. Не обясни защо. — Гномът погледна Ваймс в очакване. Същото стори и мишеловът. — Доста преживяха, сър. За шепа момичета. Да, де… предимно момичета.
	Ваймс разсеяно протегна ръка да погали птицата.
	— Не, сър! Ще ви отхапе пръста! — извика Бъги.
	На вратата се почука и Рег влезе с табла сурово месо.
	— Видях Бъги горе, та си рекох да отскоча до кухните, сър.
	— Браво, Рег. Не те ли питат защо искаш сурово месо?
	— Питат, сър. Казвам им, че вие го ядете, сър.
	Ваймс поспря, преди да отговори. Все пак Рег не му мислеше злото.
	— Е, това сигурно няма да навреди на репутацията ми — въздъхна той. — Между другото, какво ставаше долу в криптата?
	— О, тия зомбита не са като хората, сър! — Рег избра парче месо и го залюшка пред Мораг. — Като ходещи мъртъвци са!
	— Ъ-ъ… да? — озадачи се Ваймс.
	— Искам да кажа, ми при тях няма истинско мислене — продължи зомбито, подбирайки друга мръвка от суровия заек. — Няма прегръщане на възможностите, откриващи се отвъд смъртта, сър! Те са само куп стари спомени на крака. От такива работи им излиза лошо име на зомбитата, гос’ин Ваймс. Така се _ядосвам!_ — Мораг се опита да докопа парчето кървава заешка кожа, което Рег, отнесъл се за момент, люшкаше безцелно.
	— Ъ-ъ… Рег? — обади се Бъги.
	— Толкова ли е трудно, сър, да си в крак с времето? Ето, да вземем мен например. Един ден се събудих умрял. Легнах ли…
	— Рег! — предупреди Ваймс, а главата на Мораг се клатеше напред-назад.
	— … да мра? Не! И не съм…
	— Рег, внимавай! Току-що остана без два пръста!
	— Какво? О! — Рег вдигна обезпръстената си ръка и се вторачи в нея. — О, хубава работа, гледай сега какво стана! — Той затърси по пода с надежда, която бързо се изпари. — Тю, да му се не види! Някакъв шанс да я накараме да повърне?
	— Само ако пъхнеш пръсти в гърлото й, Рег. Съжалявам. Бъги, направи всичко възможно, моля те. А ти, Рег, иди долу и виж дали имат кафе, а?


	— Майко мила! — промълви Шафти.
	— Голяма е — рече Тонкър.
	Блауз не каза нищо.
	— Не сте я виждали преди, сър? — весело подхвърли Джакръм, докато гледаха студената крепост, залегнали в един храсталак на два километра от нея.
	Ако има ранглиста за приказните крепости, в която на върха са онези белите, накичени с кули замъци със сините островърхи покриви, то некската крепост бе ниска, черна и надвисваше над оголената скала като буреносен облак. Около нея течеше един от ръкавите на Нек; по полуострова, на който бе издигната, се виеше път — широк, гол и идеален за разходка на онези, на които им е омръзнал животът. Блауз преглъщаше всичко това.
	— Ъ-ъ, не, сержант — призна той. — Виждал съм рисунки, разбира се, но… не са били правдиви.
	— В някоя от ония книжки, дето четете, пише ли какво да правим, сър? — подметна Джакръм.
	— Сигурно, сержант. В „Изкуството на войната“ Сонг Санг Ло казва: „Да спечелиш без бой е най-великата победа.“ Врагът иска да го нападнем там, където е най-силен. Ето защо ще го разочароваме. Начинът сам ще изникне, сержант.
	— Е, на мен никога не ми е изниквал, а съм бил тук дузина пъти — все така ухилен рече Джакръм. — Ха, дори плъховете трябва да се маскират като перачки, за да влязат в това място! Дори да тръгнем по тоя път, там има тесни входове, дупки, през които те заливат с вряло масло, порти навсякъде, през които и трол не може да пробие, няколко лабиринта, стотици амбразури, през които могат да те застрелят. О, чудесно място за нападение!
	— Чудно как съюзниците са се вмъкнали?
	— Вероятно с предателство, сър. Светът е пълен с предатели. А може и да са открили тайния вход, сър. Нали се сещате, сър? Онзи, който със сигурност съществува. Или може би сте забравили? То човек, като е зает, подобно нещо може да му се изплъзне от ума, предполагам.
	— Ще разузнаем, сержант — студено рече Блауз, когато изпълзяха от храстите. Изчетка листата от униформата си. Преди няколко километра бе пуснал на свобода Талацефалос или „верния жребец“, както се обръщаше към нея. Не можеше да се прокрадва яздейки, пък и както бе изтъкнал Джакръм, създанието бе прекалено кльощаво, за да иска някой да го яде, и прекалено злобно, за да иска да го язди.
	— Добре, сър, да, бихме могли и това да направим, сър. — Джакръм сега бе целият злорада услужливост. — Къде бихте искали да разузнаем, сър?
	— Трябва да _има таен_ вход, сержант! Никой няма да построи подобно място само с един вход. Съгласен?
	— Дасър. Само че може би го пазят в тайна, сър. Само се опитвам да помогна, сър.
	Обърнаха се при звука от настоятелни молитви. Уозър бе паднала на колене, сключила ръце пред себе си. Отрядът бавно се отдръпна. Почтителното отношение е чудесно нещо.
	— Той какво прави, сержант?
	— Моли се, сър.
	— Забелязвам, че доста често го прави. Това, ъ-ъ, не е ли в разрез с устава, сержант? — прошепна лейтенантът.
	— Труден въпрос, сър. Аз лично съм се молил много пъти на бойното поле. Много пъти съм изричал войнишката молитва, сър, и не ме е срам да си го призная.
	— Ъ-ъ… аз май не съм я чувал.
	— О, предполагам, че щом се изправите пред врага, думите ще ви дойдат сами, сър. Но като цяло са в смисъл „О, господи, нека убия тоя кучи син преди той мене“ — Джакръм се усмихна на изражението, на Блауз. — На това му викам „лицензираната версия“, сър.
	— Да, но, сержант, къде бихме стигнали, ако се молехме непрекъснато?
	— В небето, сър, до дясната ръка на Нуган — моментално отвърна Джакръм. — Така са ме учили от невръстно хлапе, сър. Разбира се, там ще е малко претъпкано, затуй по-добре, че не го правим.
	В този момент Уозър спря да се моли и се изправи, изтупвайки прахта от коленете си. Обърна се към отряда със светла, тревожеща усмивка.
	— Херцогинята ще направлява стъпките ни — произнесе тя.
	— О! Добре — безсилно отвърна Блауз.
	— Тя ще ни покаже пътя.
	— Чудесно. Ъ-ъ… тя спомена ли някакви картни материали? — попита лейтенантът.
	— Ще ни даде очи, с които да виждаме.
	— А? Добре. Е, чудесно — раздвижи се Блауз. — Определено вече се чувствам доста по-добре. А вие, сержант?
	— Дасър — отвърна Джакръм. — Щото преди това, сър, никой не се беше помолил за нас.
	Дежуряха по тройки, докато отрядът лежеше обезсилен на тясна поляна сред храстите. Наоколо обикаляха вражески патрули, но не бе трудно да се избегнат дузина мъже, които не се отклоняват от пътеките и не се престарават да не вдигат шум. Отрядите бяха злобенски и се държаха така, сякаш околията е тяхна.
	Някак си стана така, че Поли се случи в тройка с Маладикт и Уозър или, казано по друг начин, вампир на ръба и момиче, което вероятно бе толкова пред него, че бе намерило нов ръб отвъд хоризонта. Уозър фактически се променяше с всеки ден. Когато се записваха, цяла вечност оттогава, тя беше едно малко треперещо бездомниче, което се плашеше от сенките. Сега понякога изглеждаше по-висока, изпълнена с някаква безплътна увереност, а сенките се разбягваха от нея. Е, не в действителност, би признала Поли. Но вървеше така, сякаш би трябвало да се разбягват.
	И тогава се случи Чудото с пуйката. Беше трудно за обяснение.
	Тримата вървяха покрай скалите. Бяха заобиколили няколко злобенски наблюдателни поста, предупредени от миризмата на огньове, но, уви, не и от миризмата на кафе. Маладикт горе-долу се държеше, с изключение на склонността да си мърмори букви и цифри, но Поли бе прекратила това, заплашвайки да го фрасне с някой прът само още веднъж да опита.
	Стигнаха до един скален ръб, от който се разкриваше поредният изглед към крепостта, и Поли отново вдигна телескопа и огледа отвесните стени и скалната грамада за някакъв признак за друг вход.
	— Погледни реката — обади се Уозър.
	Кръглата гледка се разми, докато тя свеждаше телескопа. Когато се проясни, бе запълнена от белота. Трябваше да свали инструмента, за да види какво гледа.
	— О, боже!
	— Е, има логика — намеси се Маладикт. — А покрай реката върви пътека, виждаш ли? На нея стоят още няколко жени.
	— Портата обаче е съвсем малка — отбеляза Поли. — Толкова е лесно да претърсват хората за оръжие.
	— Войници оттам не могат да минат — рече Маладикт.
	— Ние можем — възрази Поли. — А _ние сме_ войници. Нали?
	След кратка пауза Маладикт натърти:
	— Войниците трябва да са въоръжени. Мечовете и арбалетите са забележими.
	— Вътре ще има оръжия — обади се Уозър. — Херцогинята ми каза. Крепостта е _пълна_ с оръжия.
	— А не ти ли каза как да накараме врага да ги пусне? — заяде се Маладикт.
	— Стига, стига — бързо се намеси Поли. — Трябва да кажем на рупърта възможно най-скоро. Да се връщаме!
	— Чакай малко, аз съм ефрейторът!
	— Е? — обърна се Поли. — И?
	— Да се връщаме? — смънка Маладикт.
	— Добра идея.
	Впоследствие осъзна, че е трябвало да се заслуша в птичите възгласи. Острите подсвирвания в далечината щяха да я предупредят само ако се бе спряла да се заслуша.
	Не бяха минали и трийсет метра, когато зърнаха войника.
	Някой в злобенската армия бе опасно умен. Бе съобразил, че начинът да се открият натрапници е не шумно маршируване по отъпканите пътеки, а тихо промъкване сред дърветата.
	Войникът имаше арбалет; беше чист късмет… _вероятно_ чист късмет, че гледаше на другата страна, когато Поли заобиколи храста. Тя се метна зад едно дърво и обезумяло започна да жестикулира надолу по пътеката към Маладикт, който прояви достатъчно здрав разум да се прикрие.
	Поли измъкна меча си и го стисна с две ръце пред гърдите си. Чуваше как мъжът приближава. Беше на известно разстояние, но идваше право към нея. Може би малката наблюдателница, която току-що бяха открили, бе редовна спирка по трасето на патрулите. Все пак, помисли си тя горчиво, точно на това можеха да се натъкнат шепа необучени идиоти; сигурно тих патрул дори можеше да ги изненада там…
	Тя стисна очи и се опита да диша нормално. Това е то _това е то_ това е то! Ето сега ще да стане ясно.
	Какво да помня какво да помня _какво да помня…_ когато стоманата срещне гърдите… държа стоманата.
	Тя _усещаше_ металния вкус в устата си. Мъжът щеше да мине точно покрай нея. Ще е нащрек, но не _толкова_ нащрек. Удар е по-добре от пробождане. Да, добър замах на височината на раменете ще бъде фатален…
	_… за нечий син, нечий брат, някое момче, тръгнало след барабана за един шилинг и първия си чифт нови дрехи. Само да бе тренирана, само да беше ръгала няколко седмици сламени чучела, докато повярва, че всички хора са направени от слама…_
	Тя замръзна. Долу при завоя на пътеката стоеше Уозър. Щом стигнеше дървото на Поли, разузнавачът щеше да я види.
	Сега вече нямаше избор. Може би хората затова убиваха. Не за да спасят херцогинята или страната си. Убиваш врага, за да му попречиш да убие другарите ти, които на свой ред те спасяват.
	Чуваше как приглушените стъпки наближават дървото. Вдигна сабята, видя как светлината проблясва по ръба й…
	Дивата пуйка се изстреля от храста срещу пътеката в шеметен въртоп от пера и крила и отекващ шум. Полулетейки, полутичайки, тя се устреми към дърветата. Разнесе се свистенето на стрела и предсмъртен крясък.
	— Добър изстрел, Уди — обади се глас отблизо. — Май е от тлъстичките!
	— Ама _видя_ ли само? — възкликна друг глас. — Още една крачка и щях да се спъна в нея!
	Зад дървото си Поли задиша.
	Трети глас, някъде по-отдалече, извика:
	— Ефрейтор, нека се връщаме, а? Това както изхвърча, Тигърът сигурно е вече на километър оттук!
	— Да, а и умирам от страх — каза най-близкият глас. — Тигърът е зад всяко дърво, нали?
	— Добре, де, хайде, ще го пишем почивен! Жена ми ще го сготви по царски…
	Постепенно гласовете на войниците заглъхнаха сред дърветата. Поли отпусна меча. Видя Маладикт да надниква от храста си с въпросителен поглед. Тя вдигна пръст към устата си. Той кимна. Преди да излезе иззад прикритието си, тя изчака птичите викове да се поуталожат. Уозър изглеждаше потънала в мисли. Поли внимателно я подхвана за ръката. Тихо, примъквайки се от дърво на дърво, се отправиха обратно към скривалището. Маладикт и Поли мълчаха. Но се спогледаха веднъж-дваж.
	_Разбира се_, че пуйката би се спотайвала докато ловецът почти не стъпеше върху й. Разбира се, тази сигурно се криеше там през цялото време и си изпусна птичите нерви едва когато я доближиха. Беше необичайно голяма птица, на каквато никой прегладнял войник не би устоял, но… е?
	И тъй като умът предателски не спира да мисли само защото така ни се иска, Полиният добави: „Тя каза, че херцогинята може да премества малки неща. Колко малка е мисълта в съзнанието на една птица?“
	В укритието ги чакаха само Джейд и Игорина. Казаха, че другите открили по-добра база на два километра оттам.
	— Намерихме тайния вход — тихо сподели Поли, когато поеха натам.
	— Можем ли да влезем? — запита Игорина.
	— Това е входът за перачките — уточни Маладикт. — Точно долу при реката. Но има пътека.
	— Перачки? — възкликна Игорина. — Но това е война!
	— Дрехите все пак се мърлят, предполагам — изтъкна Поли.
	— Бих казал, дори се оплескват — додаде Маладикт.
	— Но… нашите землячки? Да перат дрехите на врага? — Игорина изглеждаше шокирана.
	— Или това, или глад — кимна Поли. — Видях една жена да излиза с кошница хлябове. Казват, че крепостта е пълна с хамбари. Пък и ти заши вражески офицер, нали?
	— Това е различно! Ние сме длъжни да шпашяваме събратя… хората. Нищо обаче не се споменава за мъж… тяхното бельо.
	— Можем да влезем — настоя Поли, — ако се маскираме като жени.
	Това бе посрещнато от тишина. След малко Игорина натърти:
	— Да се маскираме?
	— Знаеш какво имам предвид! — ядоса се Поли.
	— _Като перачки?_ — възмути се Игорина. — Това ша ръце на _хирург!_
	— Верно ли? Откъде ги взе? — заяде се Маладикт. Игорина му се изплези.
	— Пък и не възнамерявам да перем — смръщи се Поли.
	— А _какво_ възнамеряваш?
	Тя се поколеба.
	— Искам да измъкна брат си, ако е там. И ако можем да спрем нашествието, ще бъде добра идея.
	— За това може да се наложи допълнително колосване — каза Маладикт. — Да знаеш, не искам да развалям възвишения момент, но това е наистина ужасна идея. Елти няма да се навие на нещо толкова откачено.
	— Да, няма — съгласи се Поли, — но ще го предложи.

>
	— Хмм — обади се Блауз, малко по-късно. — Перачки? Това _нормално_ ли е, сержант Джакръм?
	— О, да, сър. Мисля, че жените от близките села основно това правят, също когато и ние държахме крепостта.
	— Искате да кажете, че предоставят помощ и комфорт на врага? Защо?
	— По-добре това, отколкото да гладуват, сър. Житейски факт. Пък и не е само прането.
	— Сержант, тук има млади мъже! — сопна се Блауз, поруменявайки.
	— И те ще трябва рано или късно да разберат за гладенето и кърпенето, сър — ухили се Джакръм.
	Блауз отвори уста. После затвори уста.
	— Чаят, сър! — каза Поли. Чаят бе удивително полезно нещо. Даваше ти повод да си говориш с всеки.
	Бяха се скупчили сред останките на полуразрушен чифлик. Съдейки по вида му, дори патрулите не си правеха труда да идват тук — липсваха следи от предишни огнища или дори най-временно пребиваване. Смърдеше на гнилоч и половината покрив липсваше.
	— Жените просто отиват и се връщат, а, Пъркс? — попита лейтенантът.
	— Да, сър. И ми хрумна нещо, сър. Разрешете да ви кажа какво ми хрумна, сър? — Тя забеляза как Джакръм вдига вежда. Трябваше да си признае, че малко прибързва, но времето не чакаше.
	— Казвай, Пъркс — рече Блауз. — Иначе, опасявам се, може да експлодираш.
	— Те могат да ни служат за шпиони, сър! Даже може да ги накараме да ни отворят портите!
	— Браво, редник! Харесвам войниците с остър ум.
	— Да, бе, точно така — изръмжа Джакръм. — Още малко и ще се пореже. Сър, те са _перачки_, сър, по същество. Без да обиждам младия Пъркс, окумуш е момчето, но средностатистическият страж обикновено забелязва, когато баба Райли се опитва да отвори портите. Пък и не е само една порта. _Шест_ са, а между тях има приятни площадчета, за да могат стражите да те огледат и да видят дали не си от сбърканите. Има и подвижни мостове, и назъбени тавани, които се спускат надолу, ако на някой не му хареса как изглеждаш. А се опитай да отвориш _това_ с насапунисани ръце!
	— Опасявам се, че сержантът има право, Пъркс — умърлуши се Блауз.
	— Ами ако приемем, че няколко жени успеят да пречукат няколко стражи, сър, може и да ни пуснат през малката им порта — настоя Поли. — Може дори да успеем да пленим командира на форта, сър! Бас ловя, че в крепостта има доста жени, сър. В кухните и така нататък. Те могат… да отворят вратите пред нас!
	— О, стига вече, Пъркс… — започна Джакръм.
	— Не, сержант, чакайте — прекъсна го Блауз. — Колкото и да е удивително, Пъркс, в своя момчешки ентусиазъм ти, без да осъзнаваш, ми даде много интересна идея…
	— Така ли, сър? — отвърна Поли, която в своя момчешки ентусиазъм се бе опитала да татуира идеята на челото на Блауз. За толкова умен човек той наистина схващаше бавно.
	— Наистина, Пъркс — възкликна Блауз. — Тъй като, естествено, ни трябва една „перачка“, за да влезем вътре, нали?
	Кавичките звучаха обещаващо.
	— Ами, да, сър!
	— И ако си „махнем кепенците“, всъщност не е речено, че „перачката“ _трябва_ да бъде жена!
	Блауз засия. Поли си позволи да сбърчи вежди в искрена почуда.
	— Не е ли, сър? Май не разбирам съвсем, сър. Обърках се, сър.
	— „Тя“ може да е мъж, Пъркс! — Лейтенантът едва не се пръскаше от удоволствие. — Един от нас! Маскиран!
	Поли си отдъхна с облекчение. Сержант Джакръм се разсмя:
	— Бога ми, сър, човек се маскира като перачка, за да се _измъкне_ отнякъде! Военно правило!
	— Ако влезе мъж, той може да обезоръжи пазачите до портата, да разузнае ситуацията от военен аспект и да вкара останалите вътре! — въодушеви се Блауз. — Ако това стане през нощта, мъжаги, до сутринта може вече да държим ключови позиции!
	— Но това не са мъжаги, сър! — извика Джакръм. Поли се обърна. Сержантът гледаше право в нея, право през нея. _Ох, за бо… искам да кажа… мътните го взели… той знае…_
	— Моля, сержант?
	— Те са… моите мънички момченца, сър. — Джакръм смигна на Поли. — Окумуш момчета, пълни с жар, но не ги бива да режат гърла и промушват сърца. Те се включиха за копиеносци, сър, в редовната войска. Като се записваха, им рекох: „Вие сте малките ми момченца и аз _ще_ се грижа за вас.“ Няма да стоя и да гледам как ги водите към сигурна смърт!
	— Това решение го взимам аз, сержант! Такива са „превратностите на съдбата“. Кой в съдбовния момент не е готов да жертва живота си за родината?
	— В почтена открита борба, сър, а не като го бият по главата куп гадняри за това, че се промъква из форта им. Знаете, че никога не съм бил „за“ шпионите и да си крием униформата, сър, никога!
	— Сержант, нямаме избор! Трябва да се възползваме от „високата вълна“!
	— Наясно съм с вълните, сър. Те изхвърлят малките рибки на сухо! — Сержантът стана, стиснал юмруци.
	— Вашата загриженост за момчетата ви прави чест, сержант, но на нас ни предстои…
	— Геройски подвиг, сър? — Джакръм плю в огъня в полуразрушеното огнище. — По дяволите, сър, това е просто начин да умреш, ама славно!
	— Сержант, вашето неподчинение става…
	— Аз ще отида — тихо каза Поли.
	И двамата спряха, обърнаха се и се втренчиха.
	— Аз ще отида — повтори Поли по-високо. — Някой трябва да го направи.
	— Не ставай глупав, Пъркс! — сопна се Джакръм. — Не знаеш какво е там вътре, не знаеш какви стражи чакат точно зад вратата, не знаеш…
	— Значи ще разбера, серж, нали? — Поли се усмихна отчаяно. — Може пък да стигна донякъде, откъдето ще ме виждате, и да изпратя сигнал, или…
	— По този въпрос поне сержантът и аз сме на едно мнение, Пъркс — намеси се Блауз. — Наистина, редник, това просто няма да стане. О, да, ти безсъмнено си храбър, но какво те кара да мислиш, че _имаш_ шанс да минеш за жена?
	— Ами, сър… _моля?_
	— Твоят патриотизъм няма да остане незабелязан, Пъркс — усмихна се Блауз. — Но нали знаеш, добрият офицер наблюдава хората си. Трябва да кажа, че съм забелязал в теб, във всички вас, малки… навици, съвсем нормални, нищо нередно, като например периодично дълбоко изследване на ноздрите и тенденция да се ухилвате, след като сте се изпуснали, естествена момчешка склонност, м-хм, да си почесвате… да се почесвате открито… такива неща. Това са дребни детайли, които ви издават на мига и казват на всеки, който ви наблюдава, че сте мъже в женски дрехи, повярвайте ми.
	— Сигурен съм, че мога да ги откажа, сър — слабо рече Поли. Усещаше погледа на Джакръм върху себе си. _Ти отлич… адски добре знаеш, нали? Откога го знаеш?_
	Блауз поклати глава.
	— Не, веднага ще те разкрият. Вие сте прекрасни момчета, но тук има само един, който има шанс. Меникъл?
	— Дасър? — Шафти се вкочани от паника.
	— Можеш ли да ми намериш рокля, как мислиш?
	Маладикт пръв наруши тишината:
	— Сър, да не би да ни казвате… че ще се опитате да влезете там, преоблечен като жена?
	— Е, очевидно аз съм единственият с някакъв опит. — Блауз потри ръце. — В старото ми училище през цялото време се мушкахме и измушвахме от полите. — Той огледа кръга абсолютно безизразни лица. — Театрални представления, сещате ли се? — додаде, светнал. — Разбира се, в интерната нямаше момичета. Но ние не допуснахме _това_ да ни спре. О, даже дочух, че все още споменават моята лейди Спритли в „Комедия за рогоносци“, а моят Амам… сержант Джакръм добре ли е?
	Сержантът се беше сгънал надве, но с уста откъм коленете си успя да изхрипти:
	— Стара бойна рана, сър. Нещо внезапно ме стегна.
	— Моля да му помогнете, редник Игор. Докъде бях стигнал… виждам, че всички сте явно озадачени, но в това няма нищо _странно_. Добра стара традиция си е мъжете да се преобличат като жени. В шести клас момчетата непрекъснато така се шегуваха. — Той замълча за момент и добави замислено: — Особено Ригълсуорт по някаква причина… — Тръсна глава, сякаш да отхвърли мисъл, и продължи: — Така де, имам известен опит в тази област, ясно?
	— А… какво ще правите, ако… имам предвид, _когато_ влезете, сър? — обади се Поли. — Не е достатъчно само да залъжете стражите. Там ще има други жени.
	— Това няма да представлява проблем, Пъркс! Ще се държа по женски, пък и владея един сценичен трик, с който мога си направя гласа _доста писклив, ето така._ — Фалцетото можеше да остърже стъкло. — Видяхте ли? — додаде той. — Не, когато ни трябва жена, аз съм мъжът за тая работа.
	— Удивително, сър — обади се Маладикт. — За момент щях да се закълна, че наистина има жена в тази стая.
	— И бих могъл със сигурност да открия всякакви други лошо охранявани входове, ако има такива — продължи Блауз. — Кой знае, може дори да успея да отнема ключ от стражите посредством женска хитрост! Във всеки случай, ако всичко е чисто, ще подам сигнал. Може да е кърпа, висяща от прозореца. Така де, нещо напълно необичайно.
	Отново последва тишина. Някои от отряда зяпаха тавана.
	— Да-а — овладя се Поли. — Виждам, че сте обмислили нещата подробно, сър.
	Блауз въздъхна.
	— Де да беше тук Ригълсуорт!
	— Защо, сър?
	— Много го биваше да краде рокли, пустият му Ригълсуорт!
	Поли улови погледа на Маладикт. Вампирът направи физиономия и сви рамене.
	— Ъм… — обади се Шафти.
	— Да, Меникъл?
	— Нося една фуста в мешката си, сър.
	— Боже мили! Защо?
	Шафти поруменя. Не беше измислила отговор.
	— Жа бинтове, шър — намеси се гладко Игорина.
	— Да! Да! Точно така! — закима Шафти. — Аз… я намерих в кръчмата, там в Плюн…
	— Помолих момчетата да вжемат вшичко подходящо, което намерят, шър. Прошто жа вшеки шлучай.
	— Много здравомислещ мъж! — възхити се Блауз. — Още някой да е взел нещо?
	— Няма да ше учудя ижобщо, шър. — Игорина огледа седящите.
	Размениха се погледи. Развързаха се багажи. Всички освен Поли и Маладикт имаха по нещо, което представиха със сведен поглед. Бельо, фусти и най-вече забрадки, носени поради някаква остатъчна, необяснима потребност.
	— Очевидно сте си мислили, че ще претърпим сериозни произшествия — удиви се Блауз.
	— Ш предпажливоштта не може да ше прекали, сър. — Игорина се ухили на Поли.
	— Разбира се, косата ми е доста къса в момента… — размишляваше Блауз.
	Поли се сети за къдриците си, вече загубени и вероятно отмъкнати от Страпи. Но отчаянието се заплете из спомените й.
	— Май бяха предимно стари жени — бързо каза тя. — Носеха кърпи и забрадки. Сигурна съм, че Игори… сигурна съм, че Игор може да измисли нещо, сър.
	— Ние, Игорите, шме много ижобретателни, шър — потвърди Игорина. Извади черен кожен калъф от куртката си. — Дешет минути ш иглата, шър, шамо това ми трябва.
	— О, аз мога прекрасно да имитирам _стари_ жени! — Със скорост, от която Лофти подскочи, той внезапно протегна напред изкълчени ръце, изкриви лице в израз на откачено слабоумие и изпищя: — О, горкана аз! Бедните ми стари крачка! Днес нещата не са като преди! Божке!
	Зад него сержант Джакръм се хвана за главата.
	— Удивително, сър! — отзова се Маладикт. — Досега не съм виждал подобно преобразяване!
	— Може би само мъничко по-млада, сър? — предложи Поли, макар че в действителност Блауз й бе напомнил за леля й Хети на третата четвърт от чаша шери.
	— Така ли смяташ? О, добре, ако си наистина сигурен.
	— И, ъ-ъ, ако се натъкнете на страж, стариците по принцип не се опитват да, да…
	— … гушкат… — прошепна Маладикт, чието съзнание явно се бе устремило към същата ужасителна бездна.
	— … да се гушкат с тях — довърши Поли, изчервявайки се, и след секунда размисъл додаде: — Така де, освен ако не са на чаша шери.
	— И ви препоръчвам да ше обръшнете, шър…
	— Обръшнете? — повтори Блауз.
	— Обръснете, сър — преведе Поли. — Ще подготвя принадлежностите, сър.
	— О-о, да. Разбира се. Не се срещат много старици с бради, а? Освен леля ми Партенопи, доколкото си спомням. А… ъ-ъ… никой не носи балони, нали?
	— Ъ-ъ, защо, сър? — обади се Тонкър.
	— Голямата пазва винаги предизвиква смях — обясни Блауз. Огледа редицата от лица. — Може би не е добра идея? Получих бурни аплодисменти за представянето си като вдовицата Тремблър в „Жалко, че е дърво“. Не?
	— Мисля, че Игор би могъл да пришие нещо по-… ъ-ъ… реалистично, сър — каза Поли.
	— Наистина? Е, добре, щом действително смяташ така… — разочарова се Блауз. — Само ще отида да вляза в ролята си.
	Той изчезна в единствената друга стая на постройката. След няколко секунди го чуха да декламира „Божке, горките ми крачка!“ в различни пронизителни октави.
	Отрядът се струпа.
	— Какво беше всичко _това?_ — процеди Тонкър.
	— Говореше за театър — обясни Маладикт.
	— Какво е това?
	— Поругание за Нуган, разбира се — отвърна вампирът. — Твърде дълго е за обяснение, детето ми. Представи си хора, които се преструват на други хора, за да разкажат някаква история в една огромна стая, където светът е различен. Други хора седят и ги гледат, и ядат шоколад. Много, много поругателно.
	— Веднъж в града видях куклен театър — сподели Шафти. — Тогава завлачиха мъжа нанякъде и после стана Поругание.
	— Спомням си — кимна Поли. Очевидно крокодилите не трябваше публично да ядат властници, макар че преди кукления театър никой в града не знаеше какво е крокодил. А онази част, когато клоунът бе напердашил жена си, също представляваше Поругание, защото пръчката беше по-дебела от регламентираните два и половина сантиметра.
	— Знаете, че лейтенантът няма да оцелее и минута — каза тя.
	— Да, ама няма да ни слуша, нали? Ще ше поштарая ш ножиците и иглата да го направя жена, но…
	— Игорина, когато ти говориш за тия неща, в главата ми се появяват много странни картини — въздъхна Маладикт.
	— Съжалявам — увеси нос Игорина.
	— Можеш ли да се помолиш за него, Уозър? — обърна се Поли. — Мисля, че тук ще ни трябва чудо.
	Уозър послушно затвори очи и сключи ръце, но след миг се обади плахо:
	— Опасявам се, че казва, че за това ще трябва повече от една пуйка.
	— Уоз? — изтръпна Поли. — Ти наистина ли… — Замлъкна пред светлото личице.
	— Да. — Уозър пое дъх. — Наистина говоря с Херцогинята.
	— Да, бе, и аз си говорех — озъби се Тонкър. — Молех я, някога. Онова тъпо лице само ми се кокореше и не правеше нищо. Тя никога не _спря_ нищо. Всичките тия приказки, всичките глупави… — Момичето млъкна; прекалено много думи блокираха съзнанието му. — Пък и тя защо ще си говори с _теб?_
	— Защото аз слушам — тихо промълви Уозър.
	— И какво казва?
	— Понякога само плаче.
	— _Тя_ плаче?
	— Защото хората искат толкова много неща, а тя не може да им даде нищо. — Уозър ги дари с усмивка, която озари стаята. — Но всичко ще бъде наред, когато си отида на мястото.
	— Ами, тогава значи, няма проблем… — започна Поли, потънала в дълбокото притеснение, което Уозър предизвикваше у нея.
	— Да, бе, добре — намръщи се Тонкър. — Но няма да се моля пред никого, ясно? Никога вече. Не ми харесва това, Уоз. Ти си свестно хлапе, но не ми харесва начинът, по който се усмихваш… — Тя спря. — Ох, не…
	Поли се вторачи в Уозър. Лицето й бе слабо и цялото ръбесто, а херцогинята на картината изглеждаше, ами, като преял калкан, но сега усмивката, истинската усмивка…
	— Няма да търпя това! — озъби се Тонкър. — Спри веднага! Сериозно ти говоря! Тръпки ме побиват, като те гледам! Оз, накарай я… накарай го да спре да се усмихва така!
	— Само се успокойте… — започна Поли.
	— Вземете най-добре да млъкнете, дявол го взел! — подвикна Джакръм. — Човек не може да се чуе как дъвчи! Вижте какво, всички сте изнервени. Случва се. А нашият Уозър тук просто си взима дозата религия преди битката. И това се случва. А това, което трябва да направите, е да си запазите всичко за врага. Без шум. Ние военните на туй му викаме ред, ясно?
	— Пъркс? — Това беше Блауз.
	— По-добре побързай — сръга я Маладикт. — Сигурно трябва да му се пристегне корсетът…
	Всъщност Блауз седеше на останките от някакъв стол.
	— А, Пъркс! Бръснене, моля.
	— О, мислех, че ръката ви е по-добре, сър…
	— Ъ-ъ… да. — Лейтенантът изглеждаше неловко. — Проблемът, Пъркс, е, че… всъщност никога не съм се бръснал сам, да си призная. В интерната си имахме човек за тази работа, а после в армията, разбира се, с Блитерскайт си деляхме свръзката и, ъ-ъ, малкото ми самостоятелни опити бяха донякъде кървави. Всъщност никога не се бях замислял за това, докато не отидох в Плоц и, ъ-ъ… там изведнъж беше неудобно да…
	— Съжалявам, сър — каза Поли. Светът наистина беше странен.
	— Може по-нататък да ми дадеш някой и друг съвет — продължи Блауз. — Не мога да не забележа, че винаги си гладко избръснат. Генерал Фрок би бил изключително доволен. Казват, че е много против мустаците.
	— Щом желаете, сър. — Нямаше измъкване. Поли се направи, че остри бръснача. Може би щеше да се справи само с няколко малки порязвания…
	— Смяташ ли, че трябва да ми е зачервен носът?
	— Вероятно, сър — смутолеви Поли. _„Серж знае за мен, сигурна съм. Знам го. Защо си трае?“_
	— Вероятно, Пъркс?
	— Какво? О! Не… защо да ви е зачервен носът, сър? — Тя започна енергично да го насапунисва.
	— Сигурно бих изглеждал по-_пфф_ забавно.
	— Не съм убеден, че това е целта на упражнението, сър. А сега, ако просто, ъ-ъ, полегнете, сър…
	— _Трябва да знаете нещо за младия Пъркс, сър._
	Поли направо подскочи. С тихи стъпки, с каквито само сержант можеше да пристъпва, Джакръм се бе промъкнал в стаята.
	— _пфф_ сержант?
	— Пъркс не знае как се бръсне, сър. Дай ми бръснача, Пъркс.
	— Не знае как се бръсне?
	— Не, сър. Той ни излъга, нали, Пъркс?
	— Добре, серж, няма нужда да го протакаме — въздъхна Поли. — Лейтенант, аз съм…
	— … малолетен — прекъсна я Джакръм. — Нали, Пъркс? Нямаш и петнайсет, нали? — Той погледна Поли иззад темето на лейтенанта и намигна.
	— Ъ-ъ… излъгах, за да се запиша, да, сър.
	— Не смятам, че такъв невръстен момък, колкото и да е смел, трябва да се влачи в крепостта — продължи Джакръм. — И не мисля, че той е единственият. Нали така, Пъркс?
	_„А, значи такава била играта. Изнудване“_ — помисли си тя.
	— Да, серж — уморено каза.
	— Не можем да допуснем клане на момченца, сър, нали?
	— Разбирам ви _пфф_, сержант — отвърна лейтенантът, докато Джакръм гладко прокара бръснача по бузата му. — Сложен въпрос.
	— Значи най-добре да бием отбой, а? — настоя Джакръм.
	— От друга страна, сержант, знам, че вие _пфф_ самият сте влезли в армията като дете — изтъкна Блауз. Бръсначът замря.
	— Е, то всичко беше различно по онова… — започна Джакръм.
	— Излиза, че тогава сте били на пет годинки — продължи лейтенантът. — Знаете ли, когато разбрах, че ще се срещна с вас, легенда в армията, аз естествено поразрових досиетата, така че да мога, тъй да се каже, да подхвърля една-две удачни шеги, когато ви връчвам почетното уволнение. Нали се сещате, комични ситуацийки от отминалите времена? Представете си колко бях удивен следователно да открия, че, изглежда, в действителност сте получавали надници от, ами, малко е трудно да съм сигурен, но вероятно от шейсет години.
	Поли напрегнато следеше бръснача. Той не помръдваше от бузата на лейтенанта. Тя се сети за убийството — е, добре, де, за обезвреждането на бягащия пленник — в гората. _Няма да е първият офицер, който убивам…_
	— Сигурно е някоя от онези чиновнически грешки, сър — хладно рече Джакръм. В мрачната стая със стени, превзети от мъх, сержантът придоби застрашителни размери.
	Един бухал, кацнал на комина, нададе крясък. Той отекна в стаята.
	— Всъщност не е, сержант — възрази Блауз, очевидно забравил бръснача. — Вашите документи, сержант, са били подправяни. Нееднократно. Веднъж, дори от генерал Фрок. Той е извадил десет години от възрастта ви и се е подписал под промяната. И той не е единственият. Честно казано, сержант, всичко това ме навежда само на един извод.
	— И какъв е той, сър? — Бръсначът отново спря, опрян в шията на Блауз. Тишината се проточи, остра и тягостна.
	— Че е имало и друг, наречен Джакръм — бавно рече Блауз, — чиито документи са се… объркали с вашите и… всички опити на офицери, които, ъ-ъ, не са били съвсем на „ти“ със сметките, да въведат нещата в ред, само са ги заплели още повече.
	Бръсначът се раздвижи с копринена плавност.
	— Мисля, че направо сте напипали проблема, сър.
	— Ще напиша обяснителна записка и ще я приложа към досието ви — додаде Блауз. — Струва ми се, че най-разумното, което мога да направя, е да ви попитам тук и сега на колко години сте. На колко години _сте_, сержант?
	— Четирийсет и три, сър — моментално отвърна Джакръм. Поли вдигна очи в очакване на гръмотевицата, която по всеобщите правила трябваше да придружава подобна космическа лъжа.
	— Сигурен ли сте? — попита Блауз.
	— Четирийсет и пет, сър. Неволите на войнишкия живот оставят отпечатък на лицето, сър.
	— Дори и така…
	— А, да, сега се сещам за още един-два рождени дни, които се бяха изплъзнали от паметта ми, сър. На четирийсет и седем съм, сър. — Грохотът на небесното възмущение все още се бавеше, забеляза Поли.
	— Ъ-ъ… да. Много добре. Все пак вие трябва най-добре да знаете, а, сержант? Ще внеса поправката.
	— Благодаря, сър.
	— Точно както е сторил и генерал Фрок. И майор Галош. И полковник Легин, сержант.
	— Дасър. Чиновническите грешки ме преследват цял живот, сър. Направо станах мъченик. — Джакръм се отдръпна. — Готови сме, сър. С бузки гладки като бебешко дупенце. Нещата, сър, трябва да са гладки, а? Винаги съм харесвал гладките неща.


	Стояха и гледаха как лейтенант Блауз тръгва през гората към пътеката. Проследиха как се присъединява към безредната върволица от жени, запътили се към вратата. Наостриха уши за викове, но не чуха никакви.
	— И-има ли _изобщо_ жена, която се поклаща толкова? — прошепна Уозър, надничайки от храстите.
	— Не и правомерно, струва ми се — отвърна Поли, взирайки се в крепостта с телескопа на лейтенанта. — Е, просто ще трябва да чакаме някакъв сигнал, че е добре.
	Някъде отгоре изкряска мишелов.
	— Няма смисъл, ще го хванат в мига, в който прекрачи прага — каза Маладикт. — Бас ловя.
	Оставиха Джейд на пост. Без боята по себе си тролът можеше да се впише в скалния пейзаж толкова добре, че никой нямаше шанс да я забележи, преди да се натресе в нея, а натресеше ли се, вече щеше да е прекалено късно.
	Вървяха през гората и почти бяха стигнали разрушения чифлик, когато стана онова.
	— Добре се справяш, Мал — подхвърли Поли. — Май номерът с онези жълъди мина? Не си споменал и дума за кафе…
	Маладикт спря и бавно се обърна. За ужас на Поли лицето му изведнъж бе лъснало от пот.
	— Не можа да си траеш, а? — пресипнало процеди той. — О, моля те, недей! Полагах толкова усилия! Справях се тъй добре! — Залитна напред, но успя да се закрепи на четири крака. Когато вдигна глава, очите му светеха в червено. — Повикай… Игорина — с мъка изпъшка. — Знам, че е готова за това…
	_… уопуопуоп…_
	Уозър яростно се молеше. Маладикт опита да се изправи, срути се отново на колене и умолително вдигна ръце към небето.
	— Изчезвайте оттук, докато можете — изхриптя той, а зъбите му видимо се удължиха. — Аз ще…
	Появи се сянка, полъх от движение, и вампирът рязко се килна напред от удара на четвърткилограмовата торба кафе, паднала направо от небето.


	Поли се довлече до съборетината, носейки Маладикт на гръб. След като го настани доколкото можа по-удобно на някаква стара слама, отрядът се събра на съвещание.
	— Мислите ли, че трябва да се опитаме да издърпаме торбата от устата му? — нервно рече Шафти.
	— Опитах, но не дава — каза Поли.
	— Но той е в безсъзнание!
	— Въпреки това не я пуска! Смуче я. Кълна се, беше припаднал, но някак просто се протегна, сграбчи я и я захапа! Падна право от небето!
	Тонкър се втренчи в Уозър:
	— Херцогинята предлага румсървис?
	— Не! Казва, че не била тя!
	— Шлучва се чат-пат да вали риба — намеси се Игорина, коленичейки до Маладикт. — Вероятно някаква вихрушка е минала през плантация за кафе и после сигурно заряд от светкавица в горния атмосф…
	— А в кой момент е профучала през фабрика за кафени торбички? — прекъсна я Тонкър. — От онези с нарисувания на тях веселяк с чалма на главата, явно възкликващ: „Клачиянско превъзходно опечено! Когато търнокопът не е достатъчен!“
	— Е, щом поставяш въпроса така, наиштина изглежда малко прекалено… — Игорина се изправи и додаде: — Според мен ще е наред, когато се освести. При все че може да е малко бърборив.
	— Добре, момчета, починете си малко — с влизането си рече Джакръм. — Да дадем на рупърта няколко часа да оплеска нещата и после можем да мръднем по долината и да се смъкнем при нашите. Добра кльопачка и нормална постеля, а? Какво повече му трябва на човек!
	— Не знаем дали ще се издъни, серж — възрази Поли.
	— А, да, бе, точно така, може вече да е пристанал на командира на гарнизона, а? И по-странни неща са се случвали, при все че не мога да се сетя кога. Пъркс и Меникъл, заставате на пост. Останалите, вземете да дремнете малко.


	В далечината отмина злобенски патрул. Поли го изпрати с поглед. Денят се очертаваше чудесен, топъл, с лек ветрец. Прекрасно сухо време. Прелестен момент да си перачка. Може би Блауз щеше да успее. Може пък всичките стражи да бяха слепи.
	— Пол? — прошепна Шафти.
	— Да, Шаф… всъщност, как ти е истинското име?
	— Бети. Казвам се Бети. Ъ-ъ… повечето от Чукалата са в крепостта, нали?
	— Явно.
	— Значи там е най-вероятно да намеря годеника си, нали?
	„Вече говорихме за това“ — помисли си Поли.
	— Сигурно.
	— Може да е доста трудно, ако там има много мъже — продължи Бети, съвсем като жена, която си е наумила нещо.
	— Е, _ако_ стигнем до пленниците и поразпитаме наоколо, сигурно ще го знаят по име. Как се казва?
	— Джони — промълви Бети.
	— Само Джони?
	— Ъ-ъ… да…
	„Ох — въздъхна наум Поли, — мисля, че знам накъде отива работата…“
	— С руса коса и сини очи и май имаше златна обица и… един… как се казваше? А, да… нещо като цирей със странна форма на… на… задника си.
	— Ясно. Ясно.
	— Ъм… сега, като го казвам на някого, не звучи много надеждно, струва ми се.
	„Освен ако не сме в положение да проведем много необичаен военен оглед за установяване на самоличността — помисли си Поли, — а не мога да си представя какво ли трябва да е това положение.“
	— Не съвсем — съгласи се тя.
	— Той каза, че всички в полка го познават — продължи Бети.
	— Наистина? О, добре. Значи само трябва да попитаме.
	— А ние, ъ-ъ, се разбрахме да счупим едно сребърно петаче на две, нали знаеш, както се прави, тъй че ако му се наложи да замине за дълго, да бъдем сигурни, че няма да сбъркаме, щото двете половинки ще съвпаднат…
	— О, това може и да е от помощ.
	— Ами, да, само че, ъ-ъ, аз му дадох петачето, и той каза, че ще го даде на ковача да го счупи на менгемето си и отиде и, ъ-ъ, мисля, че го извикаха по тревога… — гласът на Бети заглъхна.
	„Е, горе-долу това очаквах“ — Поли въздъхна.
	— Сигурно си мислиш, че съм глупаво момиче — промълви Бети след малко.
	— Неразумна жена май е по-точно. — Поли се обърна и напрегнато се вторачи в пейзажа.
	— Беше, как да ти кажа, вихрен романс…
	— На мен ми се струва по-скоро ураганна авантюра — подхвърли Поли.
	Бети се усмихна:
	— Да, нещо такова.
	Поли отвърна на усмивката й.
	— Бети, тъпо е да говорим за глупаво и неразумно в тези времена. Откъде да търсим мъдрост? От бог, който мрази пъзели и синия цвят? От закостеняло правителство, предвождано от портрет? Сред армия, която мисли, че инат и кураж е едно и също? В сравнение с всичко това единственото, което _ти_ си объркала, е броенето!
	— Не искам да свърша в онзи техникум! Взеха едно момиче от нашето село, а то риташе и пищеше…
	— Тогава се бий с тях! Вече имаш меч, нали? Защитавай се! — Тя видя ужаса по лицето на Бети и се сети, че не говори на Тонкър. — Виж, ако се измъкнем живи от това, ще говорим с полковия командир. Сигурно ще може да помогне. — „Все пак, може би момчето наистина _се е_ казвало Джони — додаде наум, — може би наистина _са го_ извикали внезапно. Надеждата е прекрасно нещо.“ Тя продължи: — Ако се измъкнем от това, няма да има техникум, няма да има бой. Нито за теб, нито за която и да е от нас. Не и ако сме умни. Не и ако сме хитри.
	Почти разплакана, Бети успя да се усмихне:
	— Пък и Уозър говори с херцогинята! Тя ще оправи нещата!
	Поли се загледа в светлия, безоблачен простор, кристално чист, с изключение на един мишелов, който правеше широки кръгове в забранената синева.
	— За това не съм сигурна — кимна тя. — Но _някой_ там горе ни харесва.

>
	Залезите бяха кратки по това време на годината. От Блауз нямаше знак.
	— Гледах, докат веч не можех да скивам — каза Джейд, когато седнаха и загледаха как Шафти приготвя задушеното. — Некои от жените, дето излезоха, беха от онез, дето влезоха тая сутрин.
	— Сигурен ли си? — вдигна вежди Джакръм.
	— Мож и да сме тъпи, серж — засегна се Джейд, — но ний троловете имаме мно’о… ъ-ъ… ис-устре-ну зръ-нийе. Маса жени влезоха таз вечер също.
	— Нощна смяна — обади се Тонкър.
	— Е, добре, де, поне опита — сви рамене Джакръм. — Ако е късметлия, вече е в хубава топла килия и са му намерили панталони. Събирайте багажериите, момци. Ще се промъкнем околовръз до нашите и до полунощ ще гушкате възглавничките.
	Поли си спомни какво бе казала на Бети преди няколко часа. Човек трябваше да почне отнякъде.
	— Искам да се пробваме с крепостта отново — заяви тя.
	— Охо. Пъркс, нима? — подметна Джакръм с подигравателна заинтересованост.
	— Брат ми е там.
	— Значи е на чудесно сигурно място.
	— Може да пострада. Гласувам за крепостта.
	— Гласувам? — повтори Джакръм. — Бога ми, това е новост. Да гласуваме в армията? Кой иска да бъде убит, момчета, да видим гора от ръце? Хайде, стига, Пъркс!
	— Ще опитам, серж!
	— Не, няма!
	— _Само пробвай да ме спреш!_ — Думите излетяха, преди да успее да ги задържи. „Това е то — каза си тя, — целият свят ме чу. _Оттук_ нататък няма връщане назад. Прекрачих ръба на скалата и надолу е само бездна.“
	Джакръм остана безизразен за секунда-две, след което каза:
	— Някой друг да _гласува_ за крепостта?
	Поли погледна Шафти, която се изчерви. Но:
	— Ние — заяви Тонкър. Зад нея, Лофти запали клечка кибрит и я вдигна да се разгори. Това си беше цяла реч от нейна страна.
	— Защо, моля?
	— Не искаме да киснем в блато — рече Тонкър — И не искаме да ни командват.
	— Трябваше да помислите за това, преди да се запишете в армията, момко!
	— Не сме момци, серж.
	— Момци сте, щом така казвам!
	„Е, не че не го очаквах — каза си Поли. — Разигравах го достатъчно пъти в главата си. Ето че се почва…“
	— Добре, серж — пое дъх тя. — Време е да си разкрием картите, тук и сега.
	— О-о-о, е-е — театрално проточи Джакръм, измъквайки от джоба си смачкания пакет тютюн.
	— Какво?
	Сержантът седна върху останките от една стена.
	— Просто вкарах малко пикантност в разговора — сви рамене той. — Продължавай, Пъркс. Кажи си приказката. Очаквах да се стигне до това.
	— Знаете, че съм жена, серж!
	— Ъхъ. Не бих ти доверил и яйце да обръснеш.
	Отрядът се облещи. Джакръм отвори големия си нож и заразглежда тютюна, като че ли беше най-интересното нещо на света.
	— И… ъ-ъ… какво ще направите по въпроса? — Поли чувстваше, че излиза от релсите.
	— Не ’нам. Не мога да направя нищо, нали? Такава си родена.
	— Вие не казахте на Блауз!
	— Ъхъ.
	На Поли й се щеше да избие проклетия тютюн от ръката му. Сега, когато се бе съвзела от изненадата, се почувства някак _обидно_ от тази липса на реакция. Все едно някой да отвори вратата точно преди таранът ти да я удари; внезапно се оказва, че си се залетял из сградата, без да си сигурен как да спреш.
	— Да, ама _всички_ сме жени, серж — намеси се Тонкър. — Какво ще кажете за това?
	Джакръм отряза от тютюна.
	— Е, и? — все тъй погълнат от заниманието си каза той.
	— Какво? — не издържа Поли.
	— Да не мислите, че никой преди вас не е опитвал? Да не мислите, че сте единствените? Да не мислите, че старият серж е глух, сляп и малоумен? Можете да се лъжете взаимно, а и всеки може да изпързаля рупърт, но не можете да метнете Джакръм. Не бях сигурен за Маладикт и все още не съм, щото вампирите кой ги знае? И за теб не съм сигурен, Карборунд, щото за троловете на кой му пука? Без да се засягаш.
	— Няма нищо — избоботи Джейд. Тя улови погледа на Поли и сви рамене.
	— Не мога много да ви различавам, щото не познавам кой знае колко тролове. Но теб те усетих на първата минута, Оз. По очите, струва ми се. Като че… гледаше да видиш колко те бива.
	_„О, по дяволите!“_ — каза си Поли.
	— Ъ-ъ… дали у мен има чифт ваши чорапи?
	— Ъхъ. Добре изпрани, бих добавил.
	— Ще си ги получите веднага! — Тя сграбчи колана си.
	— Като му дойде времето, Пъркс, като му дойде времето, няма нужда да бързаш — рече Джакръм, вдигайки ръка. — Добре изпрани, моля.
	— _Защо_, серж? — извика Тонкър. — Защо не ни издадохте? Имахте хиляда възможности!
	Джакръм прехвърли тютюна от буза в буза и известно време постоя дъвчейки, втренчен в нищото.
	— Не, не сте първите. Виждал съм няколко. В повечето случаи самички, все уплашени… и в повечето случаи не изтрайваха дълго. Но една-две от тях бяха прекрасни войници, наистина прекрасни войници. А като ви видях вас, и си рекох: „Е, сега, рекох си, чудно как ли ще се справят, като разберат, че не са сами?“ Чували ли сте за лъвовете? — Те кимнаха. — Е, той лъвът по принцип е един голям стар пъзльо. Ако си търсите белята, хванете се с лъвица. Те са кръвници и ловуват заедно. Навсякъде е така. Ако търсите голяма беда, гледайте женските. Дори и насекомите, нали? Има един вид бръмбари, при който _тя_ отхапва _неговата_ глава точно докато той си изпълнява брачните задължения. Ето на това аз му викам сериозна беда. От друга страна, както съм чувал, той продължава независимо от всичко, тъй че може би при бръмбарите е различно.
	Той изгледа гипсираните им изражения.
	— Не? Е, май си помислих: „Цял куп момичета наведнъж, това е… странно. Може пък да има причина.“ — Поли забеляза как хвърля поглед към Уозър. — Както и да е, нямаше да ви посрамя пред малка жаба като Страпи, а после стана цялата оная работа в Плоц, а пък след това, ами, така да се каже, направо препускахме, увлечени в гонитбата, без да имаме време да слезем. Справихте се добре, момци. Много добре. Съвсем мъжки.
	— Отивам в крепостта — заяви Поли.
	— О, не се тревожи за рупърта! Сигурно в момента се наслаждава на пълна купа бъркоч. Той е бил в училище за млади джентълмени, така че в затвора ще се чувства също като в доброто старо време.
	— Все пак отиваме, серж. Съжалявам — каза Поли.
	— О, Пъркс, не казвай „съжалявам“, справяше се толкова добре досега — горчиво отвърна Джакръм.
	Шафти се изправи.
	— И аз отивам. Мисля, че… годеникът ми е там.
	— Аз трябва да отида — промълви Уозър. — Херцогинята направлява стъпките ми.
	— Значи и аз ще дойда — каза Игорина. — Сигурно ще съм необходима.
	— Не ми се верва да мина за перачка — избоботи Джейд. — Шъ остана тук да пазя Мал. Ха, ако му се ще да захапе некое гърло, като се събуди, бая шъ му се изтъпят зъбите!
	Те се спогледаха безмълвно, притеснени, но предизвикателни. И тогава някой бавно заръкопляска.
	— О, прекрасно! — възкликна Джакръм. — Отбор юнаци, а? Пардон… посестрими. О, боже, о, боже! Слушайте, Блауз беше глупец. Сигурно зарад’ всичките ония книги. Нищо чудно да е изчел всичко по темата колко благородно е да умреш за родината си. Никога не съм бил толкова запален по четенето, но _знам_, че заради тая работа изгиват други бедни души.
	Той прехвърли черния си тютюн от буза в буза.
	— Искам да сте на сигурно, момчета. Долу в мелето от мъже, мислех, ще мога да ви измъкна от това, без значение колко приятели е изпратил подире ви принцът. Гледам ви, момци, и си мисля: „Горките момченца, та вие не знаете нищо за войната!“ Какво ще правите? Тонкър, ти си добър стрелец, но след първия изстрел кой ще ти пази гърба, докато заредиш? Пъркс, ти знаеш един-два трика, но ония в замъка може да знаят четири-пет. Ти си добър готвач, Шафти; жалко, ще бъде прекалено напечено там. Херцогинята ще отклони ли стрелите, Уозър?
	— _Да. Ще го стори._
	— Надявам се да си прав, момко! — Джакръм я изгледа продължително. — Аз лично съм се убедил, че религията в битка върши работа колкото шоколадов щит. Бих добавил, че ако принц Хайнрих ви хване, ще ви трябва нещо повече от молитва.
	— Ще се опитаме, серж — настоя Поли. — В армията няма нищо за нас.
	— Ще дойдете ли с нас, серж? — запита Шафти.
	— Не, момко. Аз като перачка? Съмнявам се. Пък и май нямам ни една пола в багажа. Ъ-ъ… само един въпрос, момчета. Как смятате да влезете?
	— Сутринта. Когато другите започнат да влизат — каза Поли.
	— Всичко сте планирали, а, генерале? И ще сте маскирани като жени?
	— Ъ-ъ… ние сме жени, серж — напомни тя.
	— Да, момко. Техническа подробност. Но натъкмихте рупърта със всичките си джунджурийки, нали? Какво ще правите, ще кажете на стражите, че в тъмното сте сбъркали шкафа?
	Отново настъпи неловка тишина. Джакръм въздъхна:
	— Това не е нормална война. Все пак казах, че ще се грижа за вас. Казах, че вие сте моите малки момченца! — Очите му заблестяха. — И все още сте, нищо че светът се обърна с краката нагоре. Само се надявам, госпожице Пъркс, да сте понаучили един-два трика от стария серж, макар и да смятам, че можете и сама да си измислите няколко. А сега най-добре да взема да ви натъкмя, а?
	— Дали не можем да се промъкнем до селата, откъдето идват прислужничките и да откраднем нещо? — предложи Тонкър.
	— От шепа бедни жени? — Сърцето на Поли се сви. — Пък и навсякъде ще има войници!
	— Добре, де, как да намерим женски дрехи на бойно поле? — ужаси се Лофти.
	Джакръм се разсмя, стана, пъхна палци в колана си и се ухили:
	— _Казах_ ви, момци, и _бъкел_ не знаете за войната!


	… а едно от нещата, които не знаеха, бе, че си има завойчета.
	Поли не беше сигурна какво бе очаквала. Навярно мъже и коне. В представите си ги виждаше насред смъртоносна битка, но тя не можеше да продължи вечно. Значи щеше да има палатки. И горе-долу дотук стигаше погледът на представите й. Бе пропуснала да забележи, че армия, поела на война, е нещо като голям преносим град. В него има само един завод и той произвежда мъртъвци, но както всички останали градове този град привлича… обитатели. Най-смущаващото беше бебешкият плач, огласящ редиците от палатки. Тя не беше очаквала това. Нито калта. Нито _тълпите_. Навсякъде горяха огньове и се разнасяше миризмата на готвено. Това все пак беше обсада. Хората се бяха устроили.
	Да се спуснат до равнината в тъмното не бе трудно. Само Поли и Шафти следваха сержанта, който бе казал, че ако са повече, ще е прекалено и във всички случаи ще се набие на очи. Имаше патрули, но вниманието им бе притъпено чисто и просто от повторение. Освен това съюзът не очакваше никой да си направи труда да влезе в долината, камо ли на малки групи. А мъже в тъмнината вдигат шум доста повече от една жена. В здрача откриха борогравски караул по шума, който вдигаше, опитвайки се да изсмуче остатък от вечерята от зъбите си. Но друг часови ги забеляза, когато бяха на хвърлей от палатките. Беше млад и все още ентусиазиран.
	— Стой! Кой е там? Приятел или враг! — Светлината от един огън се отрази от арбалет.
	— Виждате ли? — прошепна Джакръм. — Ето кога униформата ви е приятел. Не се ли радвате, че сте с нея?
	Той пристъпи напред и изплю храчка тютюн между краката на младия часовой.
	— Аз съм Джакръм. Сержант Джакръм. А за останалото… ти решавай.
	— Сержант Джакръм? — Момчето остана с отворена уста.
	— Да, момко.
	— Онзи, дето е убил шестнайсет мъже в битката при Зоп?
	— Бяха само десет, но браво, че го знаеш, добро момче!
	— Джакръм, който пренесъл генерал Фрок през двайсет и пет километра вражеска територия?
	— Точно тъй.
	Поли видя зъби в здрача, когато часовоят се усмихна.
	— Татко ми е казвал, че се е бил с вас при Блъндербърг!
	— А, това беше гореща битка, наистина!
	— Не, той имаше предвид в кръчмата, след това! Той ви щипнал питието и вие сте го фраснали в ченето, пък той ви сритал в топките, а вие сте го изръгали в корема, пък той ви насинил окото и после вие сте го ударили с една маса и когато се свестил, другарите му го черпили с бира цялата вечер, зат’ва, че успял да фрасне почти три пъти сержант Джакръм. Той разправя случката на всяка годишнина и всеки път наново се вбес… си спомня.
	Джакръм се замисли за момент и след това смушка с пръст младежа.
	— Джо Хубукурк, нали?
	Усмивката се разтегли дотам, че горната част на главата на младежа имаше опасност да падне.
	— Ще се хили цял ден, като му кажа, че си го спомняте, серж! Той казва, че там, където пикаете, трева не пониква!
	— Е, какво може да отвърне един скромен човек на това, а? — подметна Джакръм.
	Но тогава младежът се намръщи.
	— Странно, обаче той си мислеше, че сте умрели, серж.
	— Кажи му, че залагам шилинг, че не съм. Как се казваш, момко?
	— Ларт, серж. Ларт Хубукурк.
	— Радваш се, че си в армията, а?
	— Да, серж — патриотично отвърна Ларт.
	— Само обикаляме, момко. Предай на баща си, че съм питал за него.
	— Непременно, серж! — Момчето изкозирува като за почест. — Това е велик момент за мен, серж!
	— _Всички_ ли ви познават, серж? — прошепна Поли, когато се отдалечиха.
	— Ами да, горе-долу. От нашите, де. Ще си позволя да кажа, че повечето врагове, които ме срещат, не помнят хич нищо след това.
	— Никога не съм си представяла, че ще е така! — изшепна Шафти.
	— Как? — запита Джакръм.
	— Има жени и деца! Магазини! Мирише на топъл хляб! Като… град е.
	— Да, ама нашата цел не е да обикаляме главните улици. След мен, момци! — Сержант Джакръм, внезапно придобил лукав израз, се шмугна между две големи купчини кутии и изникна до ковачница с греещо в здрача огнище.
	Тук палатките бяха отворени. Оръжейници и сарачи работеха на светлините на фенерите, сенки потрепваха в калта. Поли и Шахти трябваше да се отдръпнат от пътя на мулешки керван. Всяко муле беше с по две бурета на гърба; те направиха път на Джакръм. _„Може би и с тях се е срещал преди — помисли си Поли. — Може би наистина познава всички.“_
	Сержантът вървеше като човек с преважни дела. Поздравяваше другите сержанти с кимване, вяло козируваше на малкото офицери наоколо и пренебрегваше всички останали.
	— Идвали ли сте тук преди, серж? — прошепна Шафти.
	— Не, момко.
	— Но знаете къде отивате?
	— Точно така. Не съм бил _тук_, но познавам бойните полета, особено когато всеки е имал възможност да се окопае. — Джакръм подуши въздуха. — А, чудничко! Това е то. Само изчакайте тук.
	Той изчезна между две купчини дърва. Дочу се приглушен разговор и след малко сержантът се появи с малка бутилка.
	Поли се усмихна.
	— Това ром ли е, серж?
	— Браво на малкото ми келнерче! Дума да няма, щеше да е чудесно, ако _беше_ ром! Или уиски, или джин, или бренди. Но това тук не носи нито едно от тези прекрасни имена. Това е истински първак. Чист главорез.
	— Главорез? — не разбра Шафти.
	— Една капка и си мъртва — обясни Поли.
	Джакръм светна, като учител, горд от своя ученик.
	— Точно тъй, Шафти. Това е самоделка. Където и да се съберат мъже, някой все ще сложи нещо да ферментира в гумен ботуш, ще го дестилира в изгнил котел и ще го пробута на събратята си. Съдейки по миризмата, тоя път са накиснали плъхове. Като цяло ферментират добре. Искаш ли глътчица?
	Шафти се дръпна като попарена от предложената й бутилка. Сержантът се захили.
	— Добър момък! Карай си на бира!
	— Офицерите не го ли забраняват? — попита Поли.
	— Офицерите? Те пък изобщо какво знаят? А това тук го купих от сержант. Гледа ли ни някой?
	Поли се взря в мрака.
	— Не, серж.
	Джакръм сипа малко от течността в шишкавата си длан и наплиска лицето си.
	— Уаа-ух! Пари като коприва! А сега да утрепем зъбните бацилчета. Всичко както си му е редно. — Той сръбна от бутилката, плю и я запуши. — Отврат! Добре, да вървим!
	— Къде отиваме, серж? — обади се Шафти. — Вече може да ни кажете, нали?
	— На едно тихо местенце, където нуждите ни ще бъдат удовлетворени. Ще трябва да е тук наблизо.
	— Воните като спиртоварна, серж! — притесни се Шафти. — Ще ви пуснат ли, ако сте пиян?
	— Да, Шафти, момко, ще ме пуснат! — Джакръм тръгна отново. — По простата причина, че джобовете ми подрънкват и лъхам на пиячка. Всички се радват на богати пияндета. А-а… ей там долу в тази падинка, там ще да е нашият… да, прав бях. Това е мястото. Закътано, някак _деликатно_. Вижте дали няма някакви дрехи на простора, момчета!
	Зад пет-шест мърляви палатки в падинката, която беше по-скоро яма, издълбана от зимните валежи, бяха опънати няколко простора. Дори и да е имало нещо на тях, вече бе скрито от тежката роса.
	— Язък! — измърмори Джакръм. — Добре, значи ще трябва да действаме по трудния начин. Помнете: просто се дръжте естествено и слушайте какво говоря.
	— Т-треперя, серж — прошепна Шафти.
	— Добре, добре, много натурално! Това е нашето местенце, струва ми се. Тихо и спокойно, никой не ни наблюдава, приятна пътечка там отстрани до просторите… — Той се спря пред една доста голяма шатра и почука по забучената табела с палката си.
	— УбаВите ГалъБици — прочете Поли.
	— Е, тези дами не са били наети заради правописа им — сви рамене Джакръм и побутна входа на шатрата.
	Зад него се откри задушно малко пространство, нещо като брезентено преддверие. Една тромава, враноподобна жена в черна вълнена рокля се надигна от стола си и измери триото с най-пресметливия поглед, който Поли бе виждала. Завърши с оценка на ботушите й.
	Сержантът свали шапка и с весел, приповдигнат тон, от който се ръсеше бренди и сливов пудинг, каза:
	— Доб’р вечер, мад{e}арм{/e}! Сержант Смит съм, да, действително! Моя милост и тия храбри момци тук имахме голямото щастие да придобием военни трофеи, ако схващате за какво иде реч, и единственото, за което жадуваха, направо _жадуваха_, бе да отидем до най-близкото почтено заведение, където да станат мъже!
	Мънистените очички отново се впиха в Поли. Шафти, с уши светнали като сигнални фарове, бе заковала очи в пода.
	— Това май ще е работа и половина — кратко рече жената.
	— По-права не може и да сте, мадарм! — засия Джакръм. — По две от вашите нежни цветя на калпак ще са достатъчни, мисля. — Разнесе се звън, когато Джакръм, леко залитайки, сложи няколко златни монети на паянтовата масичка.
	Нещо в блясъка им тотално размрази обстановката. Лицето на жената се пречупи в усмивка, лепкава като смазани плужеци.
	— Е, за нас винаги е чест да забавляваме Чукалата, сержант! Бихте ли желали… господа, да ме последвате до, ъ-ъ, вътрешното светилище?
	Поли долови много тих шум зад гърба си и се обърна. Не беше забелязала човека, седящ на стол до вратата. Трябва да беше човек, защото троловете не бяха розови; в сравнение с него Веждата от Плюн направо изглеждаше като плевел. Беше облечен в кожа — явно нея бе чула да проскърцва — и очите му бяха полупритворени. Когато видя, че го гледа, мъжът й намигна. Не беше приятелско смигване.
	Има моменти, в които плановете внезапно се провалят. Не е добре да разбереш това насред осъществяването им.
	— Ъ-ъ, серж — обади се тя.
	Сержантът се обърна, видя паническата й физиономия и се направи, че едва сега забелязва охраната.
	— О, _боже_, къде са ми обноските? — възкликна той и залитна, ровейки в джоба си. Измъкна златна монета, която постави в дланта на удивения мъж. После се обърна, потупвайки нос с изражение на идиотска многозначителност.
	— Едно съветче, момци: Винаги давайте бакшиш на охраната! Той държи сбирщината навън, а това е много важно. Много важен човек.
	Той се заклатушка обратно до жената в черно и силно се оригна.
	— А сега, мад{e}арм{/e}, ако може да се срещнем с тези видения от прелести, които криете зад свенливостта си?
	„Зависи — помисли си Поли няколко секунди по-късно — как, къде и след колко бутилки имаш подобни видения.“ Беше _чувала_ за тези места. Прислужването в кръчма наистина обогатяваше знанията. И в родния й град имаше няколко жени, които бяха, по думите на майка й, големи хубостници, и на дванайсет години Поли бе получила шамар за това, че попита колко по-грозни трябва да бъдат тогава. Те бяха Поругание за Нуган, но мъжете винаги намираха място в своята религия за мънички прегрешения чат-пат.
	Думата, с която човек би могъл да опише четирите жени, настанени във вътрешното помещение, ако искаше да бъде любезен, беше „уморени“. Ако не искаше да е любезен, цял куп думи направо висяха във въздуха.
	Жените вдигнаха очи без особен интерес.
	— Това са Вяра, Морал, Грация и Утеха — обяви съдържател ката. — Нощната смяна все още не е дошла, опасявам се.
	— Сигурен съм, че тези красавици ще бъдат много възпитателни за нетърпеливите ми момчета — каза сержантът. — Но… мога ли да си позволя да попитам за вашето име, мад{e}арм{/e}?
	— Аз съм госпожа Душевадска, сержант.
	— А малкото ви име, простете?
	— Долорес — отвърна госпожа Душевадска — за… близките ми приятели.
	— Е, Долорес — подхвана Джакръм, а от джоба му се дочу звън на монети, — ще си го кажа направо и честно, понеже виждам, че сте дама с широко сърце. Тези крехки цветчета са си много добре по своему, понеже знам, че модата напоследък е момичетата да имат по себе си по-малко мръвка, отколкото по месарски молив, но господин като мене, който е обиколил света и е видял едно-две нещица, тъй да се каже, научава ценността на… зрялостта. — Той въздъхна. — Да не споменавам за Надежда и Търпение. — Монетите подръннаха отново. — Може би с вас, мад{e}арм{/e}, бихме могли да се оттеглим в някой уютен буудуар и да обсъдим въпроса над ликьорче-две?
	Госпожа Душевадска премести поглед от сержанта на „момците“ към антрето и отново към Джакръм, наклонила глава с тънка, пресметлива усмивка на устните си.
	— Да-а — измърка тя. — Вие сте голям мъж, сержант Смит. Нека разтоварим… тегобите ви.
	Тя хвана под ръка сержанта, който смигна закачливо на Поли и Шафти.
	— Е, добре се уредихте, момци! — изкикоти се той. — Ама гледайте да не се увлечете много, щото като ви свирна, по-добре да приключите каквото там вършите, ха-ха, и да ми се явите веднагически. Дългът ни зове! Помнете добрата традиция на Чукалата! — С кискане и препъване той напусна стаята под ръка със съдържателката.
	Шафти бързо се приближи до Поли и прошепна:
	— Серж добре ли е, Озър?
	— Само малко прекали с пиенето — високо отвърна Поли, а четирите момичета станаха.
	— Но той… — Шафти бе сръгана в ребрата, преди да успее да продължи. Едно от момичетата внимателно остави ръкоделието си, подхвана ръката на Поли, озари я с чудесно оттренирана заинтересованост и каза:
	— Хубавец си ти… как ти е името, миличък? Аз съм Грация.
	— Оливър — смутолеви Поли. И каква, по _дяволите_, беше добрата традиция на Чукалата?
	— Виждал ли си някога жена без дрехи, Оливър? — Момичетата се закискаха.
	За момент изненадана, Поли сбърчи вежди.
	— Да — отвърна тя. — Разбира се.
	— О-о-о, май си имаме истински Дон Джо-анн, момичета — възкликна Грация и отстъпи крачка. — Май ще трябва да викаме подкрепления! Какво ще кажеш двамата с теб и Морал да отидем до едно кътче, което знам, а приятелчето ти да погостува на Вяра и Утеха? Утеха много я бива с млади мъже, нали, Утеха?
	Сержант Джакръм бе сбъркал в описанието си на момичетата. Три от тях наистина бяха с доста порции назад от здравословните килограми, но когато Утеха стана от голямото кресло, стана ясно, че креслото всъщност е съвсем малко, а повечето от него е била Утеха. За грамадна жена тя имаше дребно лице, което изглеждаше смръщено от сключените над прасешките оченца вежди. На едната си ръка имаше татуировка на череп.
	— Той е млад — каза Грация. — Ще се оправи. Хайде, Дон Джо-анн…
	В известен смисъл Поли почувства облекчение. Момичетата не й допаднаха. О, професията можеше да погуби всеки, но тя бе срещала някои от градските момичета със смутни добродетели и те имаха живец, какъвто не успя да открие в тези.
	— Защо работите тук? — запита тя, когато влязоха в малко, отделено с брезент пространство. По-голямата част от него бе заета от паянтово легло.
	— Знаеш ли, май си малко младичък за тоя тип клиенти — подметна Грация.
	— Кой тип?
	— О, тия, дето са светена вода ненапита. „Какво търси момиче като теб на такова място?“ и тем подобни. Жал ли ти е за нас, а? Тук поне, ако нещата загрубеят, Гари е отвън и след като свърши с мръсника, казваме на полковника и копелето отива в дранголника.
	— Аха — потвърди Морал. — Както чуваме, сред жените на четирийсет километра околовръст ние сме най-защитените. Дъртата Душевадска не е толкова лоша. Дава ни джобни и ни храни, пък и не ни бие, което не може да се каже за съпрузите, а и не се скитаме безпризорни, нали?
	„Джакръм се примири с Блауз, защото трябва да има все някакъв офицер — помисли си Поли. — Ако не е един, ще бъде друг. А на сама жена й трябва мъж, докато мъжът си е сам господар. Панталони. Това е тайната. Панталони и чифт чорапи. Никога не съм си мислила, че ще бъде така. Слагаш панталони и светът се променя. Вървим по различен начин. Държим се по различен начин. Гледам тези момичета и си мисля: «Идиотки! Вземете си намерете някакви панталони!»“
	— Може ли да се съблечете, моля? — каза тя. — Май е по-добре да побързаме.
	— Е, тоя е баш от Чукалата — ухили се Грация, смъквайки роклята си. — Наглеждай си сиренцата, Мори!
	— Ъ-ъ… това защо да значи, че сме от Чукалата? — Поли се престори, че разкопчава куртката си. Щеше й се да вярва в някого, към когото може да отправи молитва да чуе по-скоро сигнала за отбой.
	— Щото вие, момчета, винаги си гледате бизнеса — отвърна Грация.
	А може би все пак имаше някой, който да чуе молбите. Сержантът изсвири.
	Поли грабна роклите и се втурна навън, без да обръща внимание на виковете зад гърба си. На входа се сблъска с Шафти, препъна се в пъшкащият Гари, видя Джакръм, открехнал входа на шатрата, и се изстреля в нощта.
	— Насам! — изшептя сержантът, сграбчвайки я за яката, преди да отхвърчи нататък. Тя се завъртя като пумпал. — Ти също, Шафти! Хайде!
	Той се засили покрай простора като детски балон, духан от вятъра. Ръцете му бяха пълни с дрехи, които се вееха и танцуваха зад него. На възвишението имаше нисък шубрак, който им се изпречи предателски в здрача. Те се запрепъваха и залазиха през него, докато стигнаха по-висока растителност, където сержантът ги хвана и ги бутна в гъстака. Виковете и крясъците се чуваха по-слабо.
	— Сега ще стоим и ще си траем — прошепна той. — Наоколо обикалят патрули.
	— Със сигурност ще ни открият — изсъска Поли, а Шафти едва дишаше.
	— Не, няма! — възрази Джакръм. — Първо на първо, всички ще тичат към виковете, щото това е естес… ето ги, почват… — Поли чу крясъци в далечината. — И при това са адски тъпи. Предполага се да охраняват периметъра, а тичат към белята в лагера. _На всичкото отгоре_ са се засилили право към светлините, тъй че свърши нощното им зрение! Ако им бях сержант, лошо щеше да им се пише! Хайде! — Той стана и вдигна Шафти на крака. — Добре ли си, момко?
	— Б-беше ужасно, серж! Едната там сложи ръка… на… на чорапите ми!
	— Е, това рядко се случва, хващам бас с всеки! Но ти се справи добре. Сега тръгваме тихичко и никакви приказки, докат’ не кажа, ясно?
	Тичаха десетина минути по покрайнините на лагера. Чуха два-три патрула и когато луната се вдигна, видяха още няколко по хълмовете, но Поли се сети, че колкото и силни да бяха виковете, те бяха само част от огромната мешания от звуци, надигащи се от лагера. От това разстояние патрулите сигурно не ги бяха чули, или поне бяха командвани от войници, които не искаха да си навлекат беля.
	В тъмното долови как Джакръм си поема дълбоко дъх.
	— Добре, достатъчно се отдалечихме. Не беше зле, момци! Сега вече сте истински Чукала!
	— Онзи пазач там не помръдваше — каза Поли. — Вие ли го ударихте?
	— Гледай ’са, аз съм дебел. Хората мислят, че дебелаците не могат да се бият. Смятат, че дебелаците са смешни. В голяма грешка са. Клъцнах му гръцмуля.
	— Серж! — ужаси се Шафти.
	— Какво? Какво? Налиташе ми с бухалката си!
	— А _защо_ налиташе, серж? — попита Поли.
	— А-а, лукаво войниче си ти! Добре де, ще ти призная, че само набих на мадарм малко акъл в главата, ама, честно казано, знам, когато някой ми подава проклето питие, пълно с приспивателни.
	— Ударили сте _жена_, серж? — извика Поли.
	— Да, и може би като се събуди в корсета си, ще реши, че следващия път, в който при нея влезе беден стар пиян дебелак, може и да не е толкова добра идея да се опита да го преджобва — изръмжа Джакръм. — Ако беше успяла, сега щях да съм в канавка, без гащи и с адски голямо главоболие, а ако вие двамата бяхте достатъчно тъпи да се оплачете на офицер, тя щеше да се закълне, че черното е синьо, че поначало не съм имал и пени, бил съм пиян и съм буйствал. А полковникът нямаше да даде и пет пари, защото щеше да си помисли, че сержант, който е достатъчно тъп да се омотае така, сам си го е търсел. _Знам_, разбирате ли? Грижа се за момчетата си! — В тъмнината се разнесе подрънкване. — Освен това няколко долара в повече няма да са ни излишни.
	— Серж, не отмъкнахте касата, нали? — изприщи се Поли.
	— Напротив. Заедно с доста от гардероба й.
	— Пада им се! — разпалено каза Шафти. — Не беше хубаво място!
	— В тая кутия бяха предимно моите пари — додаде Джакръм. — Май че бизнесът не е вървял много напоследък.
	— Но това е нечестна придобивка! — изтърси Поли и се почувства кръгъл идиот, че го е казала.
	— Не — възрази Джакръм. — _Било_ е нечестна придобивка, а _сега_ е приход от най-обикновена кражба. Животът става доста по-лесен, когато се научите да мислите правилно.

>
	Поли се радваше, че в къщата няма огледало. Най-доброто, което можеше да се каже за новата премяна на отряда, беше, че ги покриваше. Но това бе война. Рядко се срещаше някой с нови дрехи. И все пак се чувстваха неловко. А в това нямаше никакъв смисъл. Спогледаха се в хладната светлина на утрото и се захилиха притеснено. „Уау — каза си Поли, — само ни вижте: облечени като жени!“
	Колкото и да бе странно, Игорина изглеждаше най-добре. Беше изчезнала за десетина минути с багажа си в другата полусрутена стая, откъдето от време на време отрядът дочуваше изпъшкване или „ох“, а след това се бе върнала с разстилаща се до раменете й буйна руса коса. Лицето й бе с правилна форма, без бучките и цицините, с които бяха свикнали. А шевовете по челото й се свиха и _изчезнаха_, докато Поли я гледаше изумена.
	— Това не _боли_ ли? — запита тя.
	— Смъди малко за няколко минутки — призна Игорина. — Просто трябва да имаш търпение. И специален мехлем, разбира се.
	— Но защо пък сега на бузата ти има закривен белег? — удиви се Тонкър. — А и _онези_ шевове си стоят.
	Игорина стеснително сведе очи. Дори беше преправила една от роклите на баварска престилка и приличаше на току-що наета в пивница млада прислужница. Само като я гледаше, на човек му се щеше да поръча голяма порция мезе.
	— Трябва по _нещо_ да си личи — каза тя. — Иначе предавам клана. И всъщност смятам, че шевовете доста си пасват на…
	— Е, добре, де — предаде се Тонкър, — но поне фъфли малко, а? Знам, че изобщо не е редно, но сега изглеждаш, ох, не знам… странно, струва ми се.
	— Добре, строй се! — изкомандва Джакръм. Поотдръпна се и ги изгледа изотгоре. — Е, досега не съм виждал такава пасмина търкач… перачки. Пожелавам на всички ви късмета, от който адски ще имате нужда. Ще има някой да ви посрещне на излизане, това е всичко, което мога да обещая. Редник Пъркс, на тая мисия ще си ефрейтор на доброволни начала. Надявам се да си понаучил един-два урока от нашата разходка. Почуквате, влизате и излизате, това се иска от вас. Без велики героизми, моля. Когато се съмнявате, сритайте ги в топките и беж да ви няма! И да ви кажа, че ако ги плашите, както плашите мен, не би трябвало да имате никакви проблеми.
	— Сигурен ли сте, че не искате да се присъедините към нас, серж? — попита Тонкър, едва сдържайки смеха си.
	— Да, момко. В пола няма да вляза. Всеки да си знае мястото, нали? Онова там, където тегли чертата? Е, това е моето. Доста съм затънал в грехове по един или друг начин, но никога няма да скрия униформата си. Аз съм стар войник. Ще се бия като войник, в редиците, на бойното поле. Освен това, ако цъфна там във фуста, никога няма да разбера края на историята.
	— Херцогинята казва, че з-за сержант Джакръм е отреден р-различен път — промълви Уозър.
	— Не знам дали ти не ме плашиш най-много, редник Гуум — каза Джакръм. Той подръпна екваториалния си колан. — Но си прав. Когато влезете, аз ще се грабна тихичко и чинно и ще се шмугна в редиците ни. Ако не мога да организирам малка диверсия, да не се казвам сержант Джакръм. И тъй като се казвам сержант Джакръм, всичко е ясно. Ха, в тази мъжка армия има много мъже, които ми дължат услуга — той подсмръкна леко — или не им стиска да ми откажат в очите. А има и доста надеждни момчета, които ще искат да разправят на внуците си, че са се били рамо до рамо с Джакръм. Е, ще им дам шанс за истински войниклък.
	— Серж, ще е самоубийство да се атакува главната порта! — ужаси се Поли.
	Джакръм се потупа по шкембето.
	— Виждаш ли тая маса? Все едно, че си имаш вградена броня. Веднъж един заби ножа си до дръжката и беше адски учуден, когато го утрепах с него. Вие разчитате на мен, аз разчитам на вас. Това е то, войнишката солидарност. Само ми дайте сигнал, какъвто и да е сигнал. Единствено това ми трябва.
	— Херцогинята казва, че пътят ви води по-надалеч.
	— Ами-и? — развесели се Джакръм. — И къде е това по-надалеч? В някое местенце с добра кръчма, надявам се!
	— Херцогинята казва, м-м, че стига до град Скриц. — Уозър го каза тихичко, докато останалите се кикотеха, не толкова на коментара, колкото да освободят малко напрежението. Но Поли я чу.
	„Джакръм наистина, ама наистина си го бива“ — помисли си тя. Мимолетното изражение на ужас бе изчезнало за части от секундата.
	— Скриц? Там няма нищо — сви рамене той. — Тъп град.
	— Там е имало един меч — каза Уозър.
	Този път Джакръм бе подготвен. Дори не трепна; остана с безизразната физиономия, с която толкова го биваше. А това беше странно, усети Поли, защото трябваше да има някаква реакция, дори и да беше само учудване.
	— Много мечове са ми минали през ръцете — пренебрежително отвърна той. — Да, редник Холтър?
	— Не ни казахте нещо, серж. — Тонкър свали ръката си. — Защо полкът ни се нарича Чукалата?
	— Трошим глави, чукаме чаши — автоматично издекламира Джакръм.
	— Тогава защо сме с прякор Мандраджиите?
	— Да — присъедини се Шафти. — Защо, серж? Така както говореха онези момичета, явно е нещо, което трябва да знаем.
	Сержантът зацъка с яд.
	— О, Тонкър, защо, по дяволите, трябваше да си свалиш панталоните и чак тогава да ми зададеш този въпрос? Сега ще ми е неудобно да ви кажа! — А Поли си помисли: „Това е уловка, нали? Искаш да ни кажеш. Искаш да изместиш всячески разговора от Скриц…“
	— А! — възкликна Тонкър. — Значи става дума за секс, нали?
	— Не съвсем…
	— Е, добре, кажете тогава! — настоя Тонкър. — Бих искала да знам, преди да умра. Ако от това ви става по-добре, ще ръгам хората и ще викам „гнхр, гнхр, гнхр“.
	Джакръм въздъхна.
	— Има една песен. Започва с „Беше майско понеделнишко утро…“
	— Значи става дума за секс — равно рече Поли. — Това е народна песен, започва с „беше“, действието се развива през май, сиреч става дума за секс. Пее ли се за доячка? Бас ловя, че да.
	— Възможно — призна Джакръм.
	— Тръгнала към пазара? Да си продаде стоката? — уточни Поли.
	— Твърде вероятно.
	— О-кей. Ето откъде идва сиренето. И тя, предполагам, среща, чакайте да помисля, някакъв войник, моряк, весел орач или може би мъж в кожени дрехи? Не, щом като е за нас, значи е войник, нали? И щом като е от Чукалата… о, боже, май усещам комична двусмислица. Само един въпрос: какъв артикул от дрехата й е паднал или се е развързал?
	— Жартиерът й — каза Джакръм. — Чувал си я преди, Пъркс!
	— Не, но просто _знам_ как е при народните песни. В малкия бар там вкъщ… където работех, имаше народни певци цели шест месеца. Накрая се наложи да наемем дресьор на порове. Но човек запомня разни… о, не…
	— Имаше ли гушкане, серж? — ухили се Тонкър.
	— По-скоро разтрисане, предполагам — каза Игорина, за всеобщо кискане.
	— Не, той е откраднал сиренето, нали? — Поли въздъхна. — Докато горкото девойче е лежало там в очакване да му закачат жартиера, хъм-хъм, проклетникът, мътните го взели, е офейкал със сиренето му, нали?
	— Ъ-ъ… без мътните. Не и в рокля, Оз! — предупреди Тонкър.
	— Значи и без Оз! — ядоса се Поли. — Натъпкайте киверите си с манджа, напълнете си ботушите със супа! И офейкайте със сиренето, а, серж?
	— Точно така. Винаги сме били много практичен полк — кимна той. — Армията се крепи на корема си, момци! На моя, разбира се, може да се закрепи цял обоз!
	— Тя си е виновна! Трябвало е да може сама да си закачи жартиерите — обади се Лофти.
	— Да. Сигурно е искала да й откраднат сиренето — додаде Тонкър.
	— Мъдри думи — заключи Джакръм. — Хайде, сега, да ви няма… мандраджии!


	Мъглата беше все така гъста, когато заслизаха през гората към крайречната пътека. Полата на Поли непрекъснато се закачаше в къпинаците. Сигурно се бе закачала и преди да влезе в армията, но тогава не й правеше впечатление. Сега сериозно я бавеше. Тя се пресегна и разсеяно си намести чорапите, които обаче не бяха там, понеже вече имаха друго приложение. Беше прекалено кльощава, това бе проблемът. В това отношение къдриците бяха полезни. Казваха: „момиче“. Сега, когато ги нямаше, й оставаше да разчита единствено на забрадка и чорапена миграция.
	— Добре — прошепна тя, когато наближиха равното. — Не забравяйте, без псувни! Не се хилете, а се кискайте! Никакви оригвания! Както и оръжия. Онези там не може да са толкова тъпи. Някой да не е взел оръжие?
	Поклатиха глави.
	— Ти взе ли оръжие, Тонк… Магда?
	— Не, Поли.
	— Какъвто и да е предмет от някакво оръжейно естество? — настоя тя.
	— Не, Поли — тихо отвърна Тонкър.
	— Нещо с острие може би?
	— О, това ли имаш предвид?
	— Да, Магда.
	— Е, жените могат да носят ножове, нали?
	— Това е _сабя_, Магда! Опитваш се да я скриеш, но това си е сабя!
	— Ама аз я ползвам само като нож, Поли!
	— Дълга е метър, Магда!
	— Размерът не е важен, Поли!
	— Никой няма да се върже на това. Остави я зад някое дърво, моля те! Това е заповед.
	— О, добре, де!
	След малко Шафти с дълбоко замислен вид каза:
	— Не мога да разбера защо просто не си е закачила сама жартиера…
	— Шафт, какво, по дяво… — започна Тонкър.
	— … какво, за бога — поправи я Поли. — И говориш на Бети, не забравяй!
	— Какво, _за бога_, говориш, Бети? — Тонкър подбели очи.
	— Ами за песента, разбира се. И във всеки случай не е нужно да легнеш, за да си закачиш жартиерите. Ще бъде по-трудно — додаде Шафти. — Всичко е малко глупаво.
	Известно време никой не продума. Май стана ясно защо Шафти е поела на мисията си.
	— Права си — най-накрая се обади Поли. — Това е глупава песен.
	— Много глупава песен — съгласи се Тонкър.
	Всички се съгласиха. Беше глупава песен.
	Излязоха на крайречната пътека. Пред тях малка група жени бързо подмина завоя й. Отрядът автоматично погледна нагоре. Крепостта израстваше от самата скала: беше трудно да се различи къде свършва изсечената скала и откъде започва древната каменария. Не се виждаха прозорци. Оттук крепостта беше просто една стена до небето. „Няма път навътре — казваше тя. — Няма път навън. В тази стена има малко врати и те се затварят безвъзвратно.“
	Толкова близо до дълбоката, бавна река въздухът бе смразяващо студен и ставаше все по-студен, колкото по-нависоко се взираха. Зад завоя видяха малката скална площадка на задната порта и жените пред тях, които говореха със стражата.
	— Няма да успеем — едва чуто каза Шафти. — Показват му някакви документи. Някой да си е взел своите? Не?
	Войникът бе вдигнал поглед и наблюдаваше момичетата с безизразното официално изражение на човек, който не търси вълнения или приключения в живота си.
	— Продължавайте — процеди Поли. — Ако много се закучи, избухнете в сълзи.
	— Това е отвратително! — възмути се Тонкър.
	Предателските им крака ги отвеждаха все по-близо до стражата. Поли гледаше да върви със забит в земята поглед, както бе редно за неомъжена девойка. Знаеше, че ги наблюдават и други. Сигурно отегчени, може би не нащрек за неприятности, но очите им се забиваха в тях от тези високи стени.
	Стигнаха до стража.
	— Документи — изкомандва той.
	— О, сър, нямам никакви — започна Поли. Беше обмисляла речта, докато се спускаха през гората. Война, страхове от нашествие, хората бягат, няма храна… човек не трябваше да си съчинява нещата, просто трябваше да преразкаже реалността. — Трябваше да напусна…
	— О, _добре_ — прекъсна я стражът. — Няма документи? Няма проблем! Бихте ли само влезли при колегата ми? Много мило, че се присъединявате към нас! — Той отстъпи и махна с ръка към тъмния вход.
	Съвсем озадачена, Поли пристъпи вътре, а останалите я последваха. Зад тях вратата се затвори. Намираха се в дълъг коридор с многобройни отверстия в стените, откриващи редица стаи от двете страни. От тях се процеждаше светлина на фенери. Виждаха се сенките зад тях. Скритите там стрелци можеха да направят на решето всеки, влязъл в този капан.
	В края на коридора се отвори врата. Тя водеше до малко помещение, в което седеше зад бюро млад мъж в непозната на Поли униформа, макар и с капитански отличителни знаци. До него стоеше много, много по-едър тип в същата униформа, или вероятно две униформи, съшити наедно. Той държеше меч. Набиваше се на очи следното: когато този мъж държеше меч, мечът очевидно бе държан, и то от него. Привличаше погледа като магнит. Дори Джейд щеше да бъде впечатлена.
	— Добро утро, дами — посрещна ги капитанът. — Нямате документи, а? Свалете забрадките си, моля.
	„Край — каза си Поли, а стомахът й се сви на топка. — А се мислехме за хитри.“ Нямаха друг избор, освен да се подчинят.
	— А! Сега ще ми кажете, че са ви обръснали за назидание, че сте общували с врага, нали? — Мъжът бегло ги погледна. — Освен ти — кимна към Игорина. — Не ти се общува с врага? Нещо да не им е сбъркано на порядъчните злобенски момчета?
	— Ъ-ъ… не — отсъди Игорина.
	Капитанът сега ги изгледа с излъскана усмивчица.
	— Господа, хайде да не си играем, а? Не вървите както трябва. Наистина наблюдаваме, да знаете. Не вървите както трябва и не стоите както трябва. Ти — той посочи Тонкър — имаш малко пяна за бръснене под ухото. А ти, господинчо, си или деформиран, или си пробвал стария трик да напъхаш чифт чорапи под потника си.
	Пламнала от смущение и унижение, Поли сведе очи.
	— Да се промъквате преоблечени като перачки! — Капитанът заклати глава. — Всеки извън тази глупава страна го знае това, момчета, но повечето поне полагат усилия. Е, за вас войната свърши. Тук има големи, преголеми тъмници и да ви кажа: тук долу сигурно ще сте по-добре, отколкото навън… Да, какво пък искаш _ти?_
	Шафти бе вдигнала ръка.
	— Може ли да ви покажа нещо?
	Поли не се обърна, но вдигна очи към лицето на капитана, когато до себе си чу шумолене на дреха. Направо не можа да повярва. Шафти вдигаше полата си…
	— О! — Капитанът се дръпна назад в стола си. Лицето му беше червено.
	Тонкър избухна, само че в сълзи. Те се зарониха под съпровода на протяжен, жален вой, докато тя се хвърли на пода.
	— Вървяхме то-оолкова дълго! Лежахме в ями да се крием от войниците! Гладни сме! Искаме работа! Нарекохте ни момчета! Защо сте то-оолкова жесток?
	Поли коленичи да я изправи, потупвайки я по тресящите се от ридания рамене.
	— Много изживяхме всички — каза тя на аления капитан.
	— _Ако можеш да го обезвредиш, аз ще удуша другия с престилката си_ — прошепна Тонкър между хлипанията.
	— Видяхте ли всичко, което желаете? — обърна се Поли към пламналия капитан: от всяка сричка звънтеше лед.
	— Да! Не! Да! Моля! — сепна се капитанът, отправяйки към войника агонизиращия поглед на човек, който знае, че до един час целият форт ще му се подиграва. — Веднъж беше доста… искам да кажа, виждал съм… така де, това напълно ме задоволява. Редник, иди доведи някоя от жените от пералнята. Много съжалявам, дами, аз… аз имам работа…
	— Харесва ли ви? — все така ледено каза Поли.
	— Да! — светкавично отвърна капитанът. — Искам да кажа, не! Не, да! Трябва да бъдем внимателни… а!…
	Огромният войник се бе върнал с една жена. Поли се втрещи.
	— Няколко, ъ-ъ, нови желаещи — представи ги капитанът, неуверено махвайки с ръка към войника. — Сигурен съм, че госпожа Енид ще има полза от тях… ъ-ъ…
	— Разбира се, капитане. — Жената направи скромен реверанс. Поли не отместваше поглед.
	— Тръгвайте тогава… дами — смутолеви капитанът — А ако сте усърдни работнички, вярвам, че госпожа Енид ще ви даде пропуски, за да нямаме такъв проблем отново… ъ-ъ…
	Шафти сложи ръце на бюрото му, наведе се към него и каза:
	— Бау.
	Столът му се блъсна в стената.
	— Може и да не съм умна — каза тя на Поли, — но не съм глупачка.
	Но Поли все така гледаше лейтенант Блауз. Реверансът му бе удивително добър.


	Войникът ги изпроводи по тунела, който водеше към разширение, което беше или пещера или помещение; на това ниво от крепостта между двете нямаше кой знае каква разлика. Не беше перачница, а явно някакъв вид горещо, прогизнало чистилище за онези, чието изкупление изискваше допълнително търкане. Парата се кълбеше по тавана, кондензираше и капеше по пода, по който и без това шуртеше вода. Корито след корито се редяха до безкрая. Като призраци сред вълмата от пара се движеха жени.
	— Пристигнахме, дами — обяви войникът и шляпна Блауз по задника. — Ще се видим довечера, нали, Дафне?
	— О, да! — измърка лейтенантът.
	— Значи в пет — смигна войникът и затрополи обратно по коридора.
	— Дафне? — повтори Поли, когато той се скри от поглед.
	— Моето „бойно име“ — кимна Блауз. — Все още не съм открил път нагоре, но стражите имат ключове и неговият ще е в ръцете ми до пет и половина. Моля?
	— Мисля, че Тонкър — извинявам се, _Магда_ — току-що си прехапа езика — каза Поли.
	— Тя? А, ясно. Много добре влизаш в ролята, ъ-ъ…
	— Поли — представи се тя.
	— Добър избор на име — похвали я Блауз, повеждайки ги по едни стъпала. — Хубаво, простичко, слугинско име.
	— Да, и аз така си мислех — тъжно отвърна Поли.
	— Ъ-ъ… значи сержант Джакръм не е с вас? — малко притеснено попита лейтенантът.
	— Не, сър. Каза, че ще поведе атака към главните порти, сър, ако му пратим сигнал. Надявам се да не пробва преди това.
	— Боже мой! Този човек е луд! Между другото, момчетата са се постарали чудесно. Браво на вас! Определено ще минете за жени пред хората с не толкова набито око.
	— Когато го казвате вие, Дафне, това е голям комплимент — отвърна Поли, добавяйки наум: „Ей богу, наистина ме бива с каменните физиономии.“
	— Но нямаше нужда да идвате — продължи Блауз. — Съжалявам, че не успях да ви подам сигнал, но госпожа Енид ми разреши да остана през нощта, разбирате ли? Стражите не правят толкова проверки нощем и аз използвах момента да потърся път до горната част на крепостта. Обаче всичко е заключено или много яко охранявано. Макар че редник Хауптфидел доста си падна по мен…
	— Браво на вас, сър! — каза Поли.
	— Извинете, искам да съм наясно, сър — намеси се Тонкър. — _Имате среща със страж?_
	— Да, и ще му предложа да отидем на някое тъмно местенце и като взема това, което ми трябва, ще му строша врата.
	— Това не е ли малко прекалено за първа среща? — вдигна вежди Тонкър.
	— Сър, имахте ли проблеми при влизането? — Въпросът гризеше Поли от доста време. Струваше й се толкова несправедливо.
	— Не, съвсем никакви. Само се усмихнах, поразвъртях бедра и веднага ме пуснаха. А вие?
	— О, малко. Хванаха се за косата… беше малко неловко за момент-два.
	— Казвах ли ви! — триумфално рече Блауз. — Всичко опира до артистичност! Но вие сте куражлии! Елате да ви запозная с госпожа Енид. Много лоялна дама. Смелите жени на Борогравия са на наша страна!
	И наистина, в нишата, която служеше за офис на главната перачка, имаше портрет на Херцогинята. Госпожа Енид не беше особено едра жена, но имаше бицепси като на Джейд, прогизнала от вода престилка и най-подвижната уста, която Поли бе виждала. Устните и езикът й оформяха всяка дума като голяма картина във въздуха. Перачките в това огромно хале, пълно със съскаща пара, ехо, течаща вода и плясък на мокри дрехи по коритата, четяха по устните, когато ушите им не възприемаха говора. Докато слушаше, устата й също се движеше непрекъснато, като на човек, който се опитва да избута парченце орех от зъба си. Ръкавите й бяха подвити над лактите.
	Тя невъзмутимо изчака Блауз да представи отряда и накрая каза:
	— Ясно. Добре. Момчетата оставете на мен, господине. Вие трябва да се връщате в гладачната.
	След като Блауз изчезна с поклащане в парата, госпожа Енид ги изгледа от горе до долу и изсумтя:
	— Момчета! Ха! И той си вярва, а? Жена в мъжки дрехи е Поругание в очите на Нуган!
	— Но ние сме в _женски_ дрехи, госпожо Енид! — меко възрази Поли.
	Устата на госпожа Енид яростно се раздвижи. Тя скръсти ръце, сякаш като барикада срещу всичко небогоугодно.
	— Това не е редно! Аз имам син и съпруг, затворени тук, и се претрепвам да работя за врага само за да мога да ги наглеждам. Ще ни поробят, да знаете. Не е за вярване какво чуваме тук! И какво като освободите нашите, когато всички сме под злобенския ръчно изрисуван налъм, а?
	— Злобения няма да ни пороби — уверено рече Уозър. — Херцогинята ще се погрижи за това. Не се страхувайте.
	Уозър бе изгледана с погледа, който винаги получаваше от хората, чуващи я за пръв път.
	— Доста се молиш, а? — съчувствено попита госпожа Енид.
	— Не, само слушам — отвърна Уозър.
	— Нуган ли ти говори?
	— Не. Нуган е мъртъв, госпожо Енид.
	Поли хвана тънката като клечица ръка на Уозър и ги прекъсна:
	— Извинете ни за момент, госпожо Енид. — Тя избута момичето зад една огромна преса за изцеждане на пране, която се клатеше и тракаше в акомпанимент на разговора им.
	— Уозър, това става… — В родния език на Поли нямаше дума за „анормално“, но ако я знаеше, щеше да я приветства — … странно. Тревожиш хората. Не можеш да обикаляш наоколо и да разправяш, че богът им е мъртъв.
	— Изчезнал тогава. Упаднал… струва ми се. — Уозър бе сбърчила чело. — Не е вече с нас…
	— Все още получаваме Поруганията.
	Уозър се опита да се съсредоточи.
	— Не, те не са истински. Те са като… ехо. Като отекващи послания от мъртви гласове в древна пещера, думите се променят, превръщат се в безсмислици… като знаменцата, които са били използвани за сигнали, а сега само се веят от вятъра… — Погледът на Уозър помътня и гласът й се промени, стана по-зрял, по-уверен — и не идват от никакъв бог. Сега тук няма бог.
	— А _откъде_ идват?
	— От страха ви… Идват от онази част от вас, която мрази Другите, която няма да се промени. Идват от всичката ви дребнавост, глупост и безчувственост. Страхувате се от утрешния ден и сте направили страха си бог. Херцогинята знае това.
	Пресата скърцаше. Около Поли котлите съскаха, водата шуртеше в улеите. Въздухът бе наситен с миризмата на сапун и мокри дрехи.
	— Аз не вярвам и в Херцогинята — каза Поли. — Това в гората беше само трик. Всеки щеше да се озърне. Това не значи, че вярвам в нея.
	— Няма значение, Поли. Тя вярва в теб.
	— Нима? — Поли завъртя глава в димящата, капеща пещера. — Тя тук ли е, тогава? Удостоила ли ни е с присъствието си?
	Уозър не разбираше от сарказъм. Кимна:
	— Да.
	_Да_.
	Поли се обърна.
	— Ти ли каза току-що „да“?
	— Да — отвърна Уозър.
	_Да_.
	Поли се поотпусна.
	— О, просто ехо. Все пак в пещера сме. Ъм… което не обяснява защо _моят_ глас не отеква… — Уоз… имам предвид Алис? — замислено продължи тя.
	— Да, Поли?
	— Мисля, че ще е наистина по-добре да не говориш много за това с другите. Хората нямат нищо против да вярваш в богове и прочее, но стават много нервни, ако им кажеш, че те навестяват. Ъ-ъ… тя няма да се появи, нали?
	— Онази, в която не вярваш? — прояви живец Уозър.
	— Аз… не казвам, че не съществува — неуверено рече Поли. — Просто не вярвам в нея, това е.
	— Тя е много слаба. Чувам я как плаче нощем.
	Поли потърси някаква следа в изпитото лице, надявайки се да открие, че Уозър по някакъв странен начин се шегува с нея. Но не откри нищо освен озадачена невинност.
	— Защо плаче?
	— Молитвите. Нараняват я.
	Поли направо подскочи, когато нещо я докосна по рамото. Беше Тонкър.
	— Госпожа Енид казва, че трябва да се хващаме за работа — предаде Тонкър. — Казва, че стражите идвали да проверяват…

>
	Беше женска работа и поради това монотонна, трудоемка и бъбрива. Поли отдавна не бе потапяла ръцете си в корито. Това тук беше дълго и дървено, на което можеха да работят едновременно двайсет жени. Ръцете от двете й страни търкаха, четкаха, изстискваха и мятаха дрехите в коритото за плакнене отзад. Поли се присъедини и се заслуша в приказките около себе си.
	Бяха клюки, но откъслечната информация плуваше сред тях като сапунени мехурчета в корито. Няколко стража си бяха „позволили свободи“ — тоест повече отколкото вече имаха — и очевидно си бяха отнесли боя за това. Темата повдигна много коментари. Явно някакъв голям милорд от Анкх-Морпорк, който ръководеше нещата, го бе наредил. Бил някакъв магьосник, каза жената срещу Поли. Знаел какво се случва навсякъде и се хранел със сурово месо. Имал тайни очи. Разбира се, на всеки бе известно, че този град е домът на Поруганията. Поли, усърдно търкайки една риза на дъската за пране, се замисли над чутото. И се сети за низинния мишелов в тази високопланинска страна, и за онова толкова бързо и потайно същество, че бе само намек за сянка…
	Поли се прехвърли на медните казани и докато тъпчеше горещите дрехи под кипящата вода, усети, че на това място без всякакви оръжия тя използва за целта тежък, близо еднометров прът.
	Работата й хареса по някакъв скучноват начин. Мускулите й вършеха цялото необходимо мислене, освобождавайки ума й. Никой не знаеше със сигурност дали херцогинята е мъртва. Малко или много това нямаше значение. Херцогинята беше жена. Просто една жена, не богиня. О, хората отправяха молитви до нея с надеждата, че молбите им ще бъдат опаковани красиво и пратени до Нуган, но това не й даваше право да обърква главите на хора като Уозър, която и без това си имаше достатъчно проблеми. Боговете творяха чудеса, херцогините позираха за портрети.
	С крайчеца на окото си Поли видя редица жени да взимат големи кошове от една площадка в края на помещението и да излизат през друга врата. Измъкна Игорина от перачницата и й каза да отиде натам.
	— И забележи всичко! — додаде тя.
	— Да, ефрейтор — кимна Игорина.
	— Защото е ясно едно — Поли посочи купчините мокри дрехи — и то е, че за това тук ще трябва вятър…
	Тя се върна при коритата, като от време на време се включваше в разговора, опитвайки се да набере информация. Не беше трудно. Перачките страняха от определени теми, особено „мъже“ и „синове“. Но Поли тук-таме долавяше по нещо. Някои бяха в крепостта. Някои вероятно бяха мъртви. Някои бяха там някъде навън. Част от по-старите жени носеха майчиния медал, връчван на жените, чиито синове бяха дали живота си за Борогравия. Долнопробният метал ръждясваше във влажната атмосфера и Поли се зачуди дали медалите бяха пристигнали с писмо от херцогинята, с отпечатания й отдолу подпис и с името на сина, сбито да се събере на празното място:
C>
	Нашите почитания и поздравления, _г-жо Л. Лапчик_, живуща на _ул. Добра алея, гр. Мюнц_, за смъртта на вашия син _Ото ПьотрХанЛапчик_ на _25 юни_ при .......
C$
	Мястото винаги бе задраскано, за да не предостави полезна информация на врага. За свое удивление Поли откри, че евтините медали и безсмислените думи наистина бяха един вид утеха за майките. Онези в Мюнц, които ги бяха получили, ги носеха с някаква ожесточена, скръбна гордост.
	Не беше сигурна доколко може да се довери на госпожа Енид. Синът и мъжът й бяха заключени горе в килиите, пък и бе имала възможност да прецени Блауз. Сигурно си бе задала въпроса кое е по-вероятно: той да ги освободи и опази или да забърка поголовна неразбория, при която всички ще пострадат? Поли не можеше да я вини, ако решеше да ги разкрие…
	Осъзна, че някой й говори.
	— Хмм?
	— Само погледни, а? — Шафти размаха мокри долни гащи пред нея. — Непрекъснато смесват цветните с белите!
	— Е, и? Какво от това? Нали са _вражески_ наполеонки!
	— Да, но нещата все пак трябва да се вършат както трябва! Виж, сложили са тези червените и всички останали са станали розови!
	— И? На мен ми харесваше розовото, като бях на седем.*
	[* Факт е, че въпреки всичко, което прави обществото, розовият цвят магнетично привлича седемгодишните момиченца.]
	— Но бледорозово? На мъж?
	Поли за момент премести поглед върху следващото корито и потупа Шафти по рамото.
	— Да. Доста е бледо, нали? По-добре иди намери още няколко червени.
	— Но така ще стане още по-… — започна Шафти.
	— Това беше _заповед_, войнико! — прошепна Поли в ухото й. — И добави малко кола.
	— Колко?
	— Колкото успееш да откриеш.
	Игорина се върна. Тя имаше добри очи. Поли се чудеше дали някога са били на друг притежател. Игорина й намигна и вдигна палец. За облекчение на Поли палецът си беше от нейните.


	Когато Поли, възползвайки се от временното отсъствие на госпожа Енид, притича до голямото гладачно помещение, на дългите дъски работеше само една жена. Беше „Дафне“. Всички останали се бяха насъбрали около нея, сякаш присъстваха на демонстрация. И всъщност беше точно така.
	— … яката, нали виждате — обясняваше лейтенант Блауз, плъзгайки голямата, вдигаща пара, напълнена с въглища ютия. — _След това_ маншетите и накрая ръкавите. Първо от едната, после от другата страна. Би трябвало да ги окачите незабавно, но ето един полезен съвет, не ги изглаждайте съвсем до сухо. Наистина е въпрос на практика, но…
	Поли стоеше и гледаше смаяна. Тя _мразеше_ да глади.
	— Дафне, може ли да поговорим? — съвзе се тя в една от паузите.
	Блауз вдигна очи.
	— О, П… Поли! Ъм, да, разбира се!
	— Удивително е какво Дафне знае за сгънките — каза с възхита едно момиче. — И за гладенето на дрехи!
	— _Аз съм_ удивена — отвърна Поли.
	Блауз подаде ютията на момичето.
	— Заповядай, Димфа — щедро рече той. — И помни: винаги се глади първо от опаката страна, а тъмен лен се минава само по веднъж. Често срещана грешка. Идвам, Поли.
	Когато Поли нетърпеливо зачака отвън, едно от момичетата излезе с голям куп току-що изгладено пране. Видя я и мимоходом подхвърли:
	— Всички знаем, че е мъж, но той така се забавлява, пък и глади като демон!
	— Сър, откъде знаете _как_ се глади? — запита Поли, когато стигнаха до перачницата.
	— В ЦУ трябваше сам да си гладя прането — сподели Блауз. — Не можех да си позволя прислужничка, а свръзката ми беше заклет нуганец и каза, че това е женска работа. И аз си помислих, е, не може да е трудно, иначе нямаше да го оставяме на жените. Тук наистина не се престарават много. Знаеш ли, че слагат цветните при белите дрехи?
	— Сър, нали казахте, че ще откраднете ключ за някоя от портите от пазача и ще му счупите врата?
	— Действително.
	— Знаете ли _как_ да му счупите врата, сър?
	— Прочетох цяла книга за бойни изкуства, Пъркс — малко остро отвърна той.
	— Но всъщност не сте го _правили_, сър?
	— Е, не! Бях в ЦУ, пък и не е разрешено да се упражняваме върху истински хора, Пъркс.
	— Разбирате ли, сър, онзи, на когото искате да счупите врата, в този момент ще е въоръжен, а вие — не.
	— Изпробвал съм основния принцип върху навито одеяло — укорително рече Блауз. — Справих се доста добре, струва ми се.
	— Одеялото бореше ли се с вас, хриптейки, и риташе ли ви в чорапите, сър?
	— Чорапите? — озадачи се лейтенантът.
	— Всъщност мисля, че другата ви идея ще е по-удачна, сър — бързо каза Поли.
	— Да… моята, ъ-ъ… друга идея… каква беше тя по-точно?
	— Онази идея, дето избягваме от перачницата през сушилнята, сър, след като тихо сме обезвредили трима стражи, сър. Ей там в дъното на коридора има нещо като подвижна стая, сър, която се изтегля чак до покрива. С жените се качват двама стражи, сър, а на покрива чака още един. Заедно можем да извадим от строя нищо неподозиращите стражи, което ще е по-сигурно, отколкото вие да се изправите сам пред въоръжен мъж, с цялото ми уважение, сър, а това ще ни осигури добри изходни позиции към всяка точка от крепостта, ако вървим по покривите, сър. Браво на вас, сър!
	Последва пауза.
	— Аз, ъ-ъ, навлязох ли в толкова подробности?
	— О, не, сър. Не би и трябвало, сър. Сержантите и ефрейторите се оправят с дребните детайли. Офицерите са тези, които виждат голямата картина.
	— Да, абсолютно. А, ъ-ъ… колко голяма е конкретно тази картина? — Блауз примига.
	— О, много голяма, сър. Наистина много голяма картина, сър.
	— А-а! — Лейтенантът се изпъчи с онзи израз, който смяташе, че подобава на човек с панорамен кръгозор.
	— Някои от жените тук са работели горе, сър, когато крепостта е била наша — бързо продължи Поли. — Предвиждайки заповедите ви, сър, накарах отряда да ги въвлече в непринуден разговор за архитектурното разположение, сър. Долавяйки основния замисъл на вашата стратегия, сър, мисля, че открих път за тъмниците.
	Тя поспря. Знаеше, че четката си я биваше. Почти от класата на Джакръм. Беше я заредила с колкото „сърове“ посмя. И много се гордееше с „предвиждайки заповедите ви“.
	Не беше чувала Джакръм да използва този израз, но с известни условности това си беше оправдание да направиш почти всичко. И „основният замисъл“ си го биваше доста.
	— Тъмници — замислено рече Блауз, за момент загубвайки от полезрение голямата картина. — Всъщност ми се струва, че казах…
	— Дасър. _Защото_, сър, ако успеем да измъкнем много от войниците, сър, вие ще поемете командването във вражеското убежище, сър!
	Блауз се извиси с още няколко сантиметра, но отново клюмна.
	— Естествено, там има и някои много висши офицери. Всичките по-висши от мен…
	— Дасър! — Поли бе на път да завърши с отличие Школата на сержант Джакръм за изкусен рупъртски мениджмънт. — Може би е по-добре да освободим първо редовите войници, сър? Не искаме да излагаме офицерите на вражески огън.
	Беше безсрамно и глупаво, но сега жарта на победата светеше в очите на Блауз. Просто за всеки случай Поли реши да я пораздуха:
	— Вашето водачество наистина бе велик пример за нас, сър!
	— Наистина?
	— О, да, сър.
	— Няма офицер, който да е водил по-добър отряд мъже, Пъркс!
	— Сигурно има, сър.
	— А кой ли смее да се надява на такава възможност, а? Имената ни ще отидат в историческите книги! Е, поне моето със сигурност, но аз ще се погрижа и вас, момчета, също да ви споменат. Пък кой знае? Може и да спечеля най-високото признание за доблестен офицер!
	— Кое е то, сър? — предано попита Поли.
	— Да нарекат храна или част от облекло на името ми — засия Блауз. — Генерал Фрок има и двете отличия, естествено. Фрок-сюртука и телешкия фрок. Разбира се, аз не мога да се надявам _чак_ толкова. — Той свенливо сведе очи. — Но да си призная, Пъркс, изобретил съм няколко рецепти, просто за всеки случай.
	— Значи някой ден ще ядем блауз, сър? — подхвърли тя. Следеше как товарят кошовете.
	— Може, може, ако смея да се надявам. Ъ-ъ… любимата ми е с кръгъл блат, разбираш ли, с плънка от крем и залят с ром…
	— Това е ром-баба, сър — автоматично каза Поли. Тонкър и останалите също гледаха пълните кошове.
	— Вече е правена?
	— Оп’сявам се, сър.
	— А какво ще кажеш за… ъ-ъ… ястие с дроб и лук?
	— Нарича се „дроб с лук“, сър. Съжалявам — додаде Поли, опитвайки се да не се разсее.
	— Ъ-ъ, ъ-ъ, ами на мен ми е хрумвало, че някои ястия са наречени на хора, които всъщност са внесли малка промяна в основната рецепта…
	— Трябва да вървим, сър! Сега или никога, сър!
	— Какво? О. Добре. Да. Трябва да вървим!
	Проведената военна маневра нямаше аналог. По сигнал на Поли отрядът се спусна от всички посоки, стигна до кошовете точно преди жените, които трябваше да ги вземат, грабна дръжките и се засили напред. Едва тогава Поли осъзна, че сигурно _никой_ друг не напира за тази работа и че перачките можеха само да се радват, че новодошлите идиоти я поемат. Кошовете бяха големи, а мокрото пране — тежко. Уозър и Игорина едвам влачеха коша, който бяха хванали.
	До изхода чакаха двама войника. Изглеждаха отегчени и не им обърнаха много внимание. Пътят до „асансьора“ бе дълъг.
	Поли не бе успяла да си го представи съвсем ясно по описанията. Човек трябваше да го види. Наистина беше просто една голяма отворена кутия от тежки греди, закачена на дебело въже, която се движеше нагоре-надолу в нещо като комин в скалата. Когато се качиха, един от войниците дръпна някакво по-тънко въже, чийто край се губеше в тъмнината. Другият запали няколко свещи, чиято единствена роля явно бе да направят мрака по-потискащ.
	— Без да припадате сега, момичета! — обади се той. Колегата му се захили.
	„Двама срещу нас седемте“ — помисли си Поли. Медният прът се удряше в крака й при всяка крачка, а и бе убедена, че _Тонкър_ куца, защото е прикрепила бухалка за пране под роклята си. Бухалката беше за _сериозни_ перачки; представляваше дълга пръчка с нещо като трикрако столче на края, с което се разбъркваха дрехите в големия казан с вряща вода. Сигурно можеше да строши череп.
	Каменните стени изчезваха надолу, докато платформата се издигаше.
	— Колко вълнуващо! — изчурулика „Дафне“. — И това стига чак до върха на голямата ви крепост, така ли?
	— А, не, госпожице. Първо трябва да пробием скалата. Много каменария има да махаме, докато стигнем чак дотам.
	— О, аз си мислех, че вече сме в крепостта! — Блауз хвърли тревожен поглед на Поли.
	— Не, госпожице. Тук долу е само перачницата, заради водата. Ха, дори до долните килии си е катерене и половина. Късмет, че имате тоя асансьор, а?
	— Чудесно е, сержант! — Блауз за момент забрави, че е Дафне: — А как работи?
	— Ефрейтор съм, госпожице. — Той побутна козирката си. — Движат го затворниците в каторгата, госпожице.
	— О, колко ужасно!
	— А, не, госпожице, доста хуманно си е. Ъ-ъ… ако сте свободна след работа, ъ-ъ, мога да ви заведа горе да ви покажа механизма…
	— Ще бъде прекрасно, сержант!
	Поли закри очи с ръка. Дафне беше позор за женския пол.
	Асансьорът громолеше нагоре доста бавно. Минаваше най-вече покрай необработена скала, но на места имаше древни решетки или зидария, които подсказваха за отдавна затворени тунели…
	Платформата се разтърси и спря. Войникът изруга под нос, но ефрейторът каза:
	— Не се страхувайте, дами. Това често се случва.
	— Защо да се страхуваме? — попита Поли.
	— Ами защото висим на въже на трийсет метра от земята и се счупи зъбец в подемния механизъм.
	— Отново — додаде войникът. — Тук нищо не работи както трябва.
	— На мен ми се струва основателна причина — кимна Игорина.
	— За колко време ще го оправят? — запита Тонкър.
	— Ха! Последния път висяхме цял час!
	„Прекалено дълго — помисли си Поли. — Твърде много неща могат да се случат за един час.“ Тя погледна през гредите на тавана. Квадратчето дневна светлина бе високо горе.
	— Не можем да чакаме — каза тя.
	— О, божичко, кой ще ни спаси? — проточи Дафне.
	— Ще трябва да измислим начин да убием времето, а? — подметна стражът. Поли въздъхна. Подобни изказвания от типа „Я виж ти какво си имаме тук“ значеха, че нещата само ще се влошат доста.
	— Знаем какво ви е, дами — продължи стражът. — Мъжете ви ги няма и прочее. И на нас не ни е леко. Не мога да си спомня кога за последен път целунах жена си.
	— И аз не мога да се сетя кога за последен път целунах жена му — захили се ефрейторът.
	Тонкър скочи, хвана се за една греда и се набра до покрива. Асансьорът се заклати и някакво парче скала се отцепи и се разби долу в шахтата.
	— Ей, не можеш да правиш така! — извика ефрейторът.
	— Къде го пише? — озъби се Тонкър. — Поли, тук има един от онези запушените тунели, само че повечето камъни са изронени. Лесно можем да влезем.
	— Не можете да се измъквате! Ще загазим! — притесни се ефрейторът.
	Поли измъкна меча от ножницата му. Мястото беше прекалено тясно, за да направи кой знае какво с него, освен да го заплаши, но беше в _нея_, а не в него. Имаше огромна разлика.
	— Вече сте загазили — смръщи се тя. — Не ме карайте да усложнявам нещата. Да се махаме оттук! Нали така, Дафне?
	— Ъм… да, разбира се — отвърна Блауз.
	Другият страж сложи ръка на меча си.
	— Е, момичета, това вече става… — започна той, но внезапно се свлече.
	Шафти отпусна медната си пръчка и каза:
	— Дано не съм го ударила прекалено силно!
	— На кой му пука? Хайде, ще ви изтегля! — подкани ги Тонкър.
	— Игорина, можеш ли да го погледнеш и… — притеснено започна Шафти.
	— Той е мъж и стене — обади се Тонкър отгоре. — Така и трябва. Хайде, де!
	Другият ги гледаше как се изнизват през гредите.
	— Ъ-ъ, извинете — обърна се той към Поли, докато тя помагаше на Блауз да се качи.
	— Да? Какво?
	— Дали бихте фраснали и _мен_ по тила? — окаяно запита той. — Така изглежда, че не съм оказал съпротива пред шепа жени.
	— Защо не _окажеш_ съпротива? — Поли присви очи. — Ние сме просто шепа жени!
	— Да не съм луд!
	— Оставете на мен — намеси се Игорина, измъквайки пръчката си. — Ударите по главата могат да причинят увреждания и не трябва да се предприемат лекомислено. Обърнете се, господине. Свалете шлема си, моля. Двайсет минути безсъзнание достатъчно ли са?
	— Да, много ви благо…
	Стражът се свлече на пода.
	— Дано не съм увредила другия — завайка се Шафти отгоре.
	— Ругае — отвърна й Поли, взимайки меча му. — Значи сигурно е наред.
	Момичетата поеха свещите и я издърпаха до тресящия се покрив на асансьора. Когато стъпи на здравата основа пред тунела, тя откри един отломък и го вклини между стената на шахтата и дървената рамка, която се заклати. За известно време нямаше да мръдне оттам.
	Тонкър и Лофти вече бяха влезли в тунела. На светлината на свещите зад нескопосания опит за преграда се виждаше яка зидария.
	— Това сигурно са мазетата — обади се Тонкър.
	— Предполагам, че са направили шахтата неотдавна и просто са запушили тунелите, през които минава. Ама не са се престаравали.
	— Мазетата са близо до тъмниците — каза Поли. — Ето, сцепи едната свещ, за да имаме по-дълго светлина, а после…
	— Пъркс, може ли за секунда? — прекъсна я Блауз. — Ей тук?
	— Да, сър.
	Когато се отделиха малко встрани от останалите, Блауз снижи гласа си:
	— Не бих искал да обезкуражавам инициативността ти, Пъркс, но какво правиш?
	— Ъ-ъ… предвиждам заповедите ви, сър.
	— Предвиждаш ги?
	— Дасър.
	— А, ясно. Това са подробности от пейзажа, така ли?
	— Точно така, сър.
	— В такъв случай заповедта ми, Пъркс, е да продължим бързо и внимателно да освобождаваме затворниците.
	— Много добре, сър. Ще минем през тези… тези…
	— Крипти — каза Игорина, взирайки се наоколо.
	Свещта угасна. Някъде пред тях в черната като в рог и гъста като кадифе тъмнина се отмести камък.
	— Чудя се _защо_ ли този тунел е бил затворен — обади се Блауз.
	— Аз май вече спрях да се чудя защо е бил затворен толкова набързо — отвърна Тонкър.
	— Аз пък се чудя кой ли се е опитал да го отвори — каза Поли.
	Разнесе се трясък, сякаш се бе срутила тежка плоча на богато украсена гробница. Биха могли да са куп други неща, но някак си в съзнанието изникваше точно тази картина. Застоялият въздух леко се раздвижи.
	— Не искам да тревожа никого — но чувам нещо като стъпки, нещо като влачене.
	Поли си спомни как мъжът запали свещите. Беше пуснал клечките кибрит в месинговата подложка на свещника, нали? Бавно протягайки ръка, тя се опита да ги напипа.
	— Ако не искаш да ни тревожиш — долетя гласът на Тонкър от сухата, плътна тъмнина, — защо по дяволите ни каза това току-що?
	Пръстите на Поли откриха парченце дърво. Тя го вдигна до носа си и усети миризмата на сяра.
	— Имам една клечка — предупреди тя. — Ще се опитам да запаля отново свещта. Гледайте за изход. Готови?
	Тя се примъкна до невидимата стена и драсна клечката в камъка. Жълтата светлина грейна в криптата.
	Някой изхлипа. Поли се облещи, забравила свещта. Клечката угасна.
	— О-кей — приглушено се обади Тонкър. — Ходещи мъртъвци. Е, и?
	— Онзи до свода беше покойният генерал Пухловър! — възкликна Блауз. — Имам книгата му по фехтовка!
	— Най-добре да не му искате автограф, сър — каза Поли. Отрядът се скупчи.
	Отново се разнесе хлипане. Изглежда, идваше от мястото, където стоеше Уозър. Поли я чу да се моли. Не можеше да различи думите, долавяше само яростното, настоятелно шепнене.
	— Може би пръчките ни ще ги забавят малко? — треперливо се обади Шафти.
	— Макар че вече са умрели? — отвърна Игорина.
	_Не_ — прошепна глас, а в криптата грейна светлина.
	Беше малко по-ярка от тази на светулка, но дори и един фотон може да свърши много работа в изконна тъмнина. Светлината се издигна над коленичилата Уозър до женски ръст, защото беше жена. Или поне сянката на жена. Не — видя Поли — беше светлината на жена, движеща се паяжина от линии и просветвания, в които като огнени рисунки ту се появяваше, ту изчезваше женска фигура.
	— Войници на Борогравия… мирно! — каза Уозър.
	А към тъничкото й гласче се присъедини отсянка, шепот, който изпълни и отекна в дългото помещение.
	_Войници на Борогравия… мирно!_
	_Войници…_
	_Войници… мирно!_
	_Войници на Борогравия…_
	Клатещите се фигури спряха. Поколебаха се. Затътриха се назад. След известно трополене и безмълвна суматоха се подредиха в две редици. Уозър се изправи:
	— Последвайте ме!
	_Последвайте ме…_
	_… ме…_
	— Сър? — обърна се Поли към Блауз.
	— Да вървим ли? — отвърна лейтенантът, явно забравил за действията на Уозър сега, когато бе в присъствието на военната мощ на вековете. — О, боже… това там е подофицер Галош! И генерал-майор лорд Канапе! Генерал Анорак! Чел съм всичките му книги! Никога не съм си мислел, че ще го видя на живо!
	— _Отчасти_, сър — напомни му Поли, влачейки го напред.
	— Всички велики командири от последните пет века са погребани тук, Пъркс!
	— Много се радвам за вас, сър. Ако може само малко по-бързичко…
	— Знаеш ли, най-съкровената ми надежда е да прекарам останалата вечност тук!
	— Чудесно, сър, но не от днес. Може ли да настигнем останалите, сър?
	Докато вървяха, парцаливите ръце край тях козируваха отсечено. Изпъкналите очи искряха по изпитите лица. Странната светлина проблясваше по прашните ширити и избелелите дрехи. Надигаше се отглас, по-суров от шепота, дълбок и дрезгав. Звучеше като скърцането на далечни порти, но докато отрядът минаваше сред мъртвите фигури, се долавяха и отделни гласове…
	_Смърт на Злобения… дайте им… помнете… смажете ги… отмъщение… помнете… те не са хора… отмъстете за нас… отмъщение…_
	Отпред Уозър бе стигнала до някакви високи дървени врати. Те се отвориха при допира й. Светлината вървеше с нея и отрядът я следваше плътно. Ако си доста назад, значи оставаш в тъмното.
	— Не може ли само да попитам генерал-майор… — започна Блауз, когото Поли влачеше за ръката.
	— Не! Не може! Стига се мота! Хайде! — изкомандва тя.
	Най-накрая стигнаха вратите и Тонкър и Игорина ги затръшнаха зад тях. Поли се облегна на стената.
	— Мисля, че това беше най… най-удивителният момент от живота ми — сподели Блауз, когато трясъкът отшумя.
	— Мисля, че това е моят — изхриптя Поли едва дишайки.
	Светлината все още искреше около Уозър, която се обърна към отряда с израз на свише спокойствие и каза:
	— Трябва да говорите с висшето командване.
	_Трябва да говорите с висшето командване_ — прошепнаха стените.
	— Бъдете мили с това дете!
	_Бъдете мили с това дете…_
	_… това дете…_
	Поли улови Уозър, преди да падне на земята.
	— Какво й става? — запита Тонкър.
	— Мисля, че херцогинята наистина говори чрез нея — отвърна Поли. Уозър бе в безсъзнание, подбелила очи. Поли внимателно я остави на пода.
	— О, стига, де! Херцогинята е само една картинка! Мъртва е!
	Понякога човек просто се предава. За Поли това някога беше времето, през което мина през криптата. Ако не вярваш или не искаш да повярваш, или ако просто не се надяваш, че има нещо, в което си струва да вярваш, защо се обръщаш? И ако не вярваш, на кого разчиташ да те изведе от хватката на умрели мъже?
	— Мъртва? И какво? Какво ще кажеш за онези ветерани, които не са изчезнали? Как ще обясниш светлината? Освен това чу как звучеше гласът на Уозър.
	— Да, но… ами, тези неща не се случват с твои _познати_. Случват се със… със странни религиозни хора. Ами че тя само преди няколко дни се учеше да пърди силно!
	— Тя? — прошепна Блауз на Поли. — Тя? Защо…
	Умът на Поли за пореден път надделя над внезапната паника.
	— Извинявай, _Дафне?_
	— О… да… разбира се… не може да бъде също… да… — смутолеви лейтенантът.
	Игорина коленичи до момичето и сложи ръка на челото му.
	— Цялата гори.
	— Там в сивата къща през цялото време се молеше — клекна до нея Лофти.
	— Е, да, там имаше доста, за което да се молиш, ако не си силна — изръмжа Тонкър. — И всеки проклет ден трябваше да се молим на херцогинята да благодари на Нуган за помия, която и за прасета не ставаше! И навсякъде тази проклета физиономия, този рибешки поглед… мразя го! Може да побърка човек! Както е станало с Уозър, нали? А сега искате да повярвам, че дебелата свадлива старица е жива и използва приятелчето ни тук като някаква… кукла на конци или нещо подобно? Не вярвам в това. И ако е истина, не би трябвало да е!
	— Тя гори, Магда — тихо каза Лофти.
	— Знаете ли защо се записахме? — Тонкър беше почервеняла. — За да се измъкнем! Всичко беше по-добре от онова там! Аз имам Лофти и Лофти има мен, а вървим с вас, защото няма къде да отидем. Всички казват, че злобенците са ужасни, нали? Но на нас не са ни направили нищо, _нас_ не са наранили. Ако искат да дойдат тук и да обесят няколко мръсника, мога да им дам списък! Навсякъде се вършат злини, навсякъде тесногръдите тирани измислят нови жестокости, нови начини да ни притискат, а тая проклета физиономия гледа! И казвате, че е тук?
	— _Ние сме_ тук — каза Поли. — И ти си тук. И ще свършим онова, за което сме дошли, и изчезваме, ясно? Ти целуна портрета, взе шилинга!
	— Не съм й целувала физиономията, по дяволите! А шилингът е най-малкото, което ми дължат!
	— Тръгвай тогава! — избухна Поли. — Дезертирай! Няма да те спрем, защото ми писна от твоите… твоите глупости! Но решавай веднага, _веднага_, ясно? Понеже като срещнем врага, не ми се мисли, че ще си там да ме наръгаш в гърба!
	Думите излетяха, преди да може да ги спре, и на света нямаше сила, която да ги върне назад.
	Тонкър пребледня и част от живеца се изцеди от лицето й като вода от фуния.
	— _Какво каза?_
	Думите „Чу ме!“ се наредиха да скочат от върха на езика й, но Поли се поколеба. Каза си: „Не трябва да става така. Не трябва да позволяваш на чифт чорапи да говорят вместо теб!“
	— Казах глупави неща. Съжалявам. Не исках.
	Тонкър малко се поуспокои.
	— Ами… добре, тогава — неохотно се примири тя. — Само че да знаеш, че го правим заради отряда, ясно? Не за армията и не за проклетата херцогиня.
	— Това са изменнически думи, редник Холтър! — възмути се лейтенант Блауз.
	Всички освен Поли бяха забравили за него, а той стоеше там като истукан.
	— Макар че — пое дъх Блауз — разбирам, че всички сме до известна степен… — той сведе поглед към роклята си — _объркани_ и, ъ-ъ, смутени от хода на събитията…
	Тонкър се опита да избегне очите на Поли.
	— Съжалявам, сър — смръщено промърмори тя.
	— Трябва да ви е ясно, че няма да търпя да се повторят подобни неща!
	— Да, сър.
	— Добре — бързо се намеси Поли, — хайде тогава да…
	— А този път ще си затворя очите — продължи лейтенантът.
	Поли _видя_ как на Тонкър й падна пердето. Тя бавно надигна глава:
	— Ти ще си затвориш очите? Ти ще си затвориш очите?
	— _Внимавай_ — съвсем тихо я предупреди Поли.
	— Нека ти кажа нещо за нас, лейтенант — изръмжа Тонкър с ужасяваща усмивка.
	— Ние сме тук, редник, _които_ и да сме — рязко се намеси Поли. — А сега да намерим килиите!
	— Мм… — обади се Игорина — доста близо сме според мен. Виждам знак. Мм. На края на този коридор. Мм… точно зад тези тримата доста стреснати въоръжени мъже с, мм… _ефикасно_ изглеждащите арбалети. Мм. Мисля, че това, което току-що казахте, е важно и трябва да бъде казано. Само че, мм… не точно сега може би? И не толкова силно?
	Сега ги гледаха само двама стражи, които полека надигаха арбалетите си. Третият тичаше по коридора с викове.
	Отрядът като един — или една — мислеше едно и също:
	„Те имат лъкове. Ние — не. Те имат подкрепления. Ние — не. Всичко, с което разполагаме, е тъмнина, пълна с бродещи мъртъвци. Вече нямаме дори и молитва.“
	Въпреки всичко Блауз направи опит с фалцетото на Дафне:
	— О, господа офицери… като че ли объркахме пътя към дамската тоалетна…

>
	Не ги тикнаха в килия, въпреки че минаха покрай доста. Имаше безброй мрачни каменни коридори, безброй тежки врати с решетки, безброй стрели и безброй въоръжени мъже, чиято работа очевидно ставаше интересна, ако всички стрели изчезнеха. Затвориха ги в кухня. Беше огромна и очевидно не от местата, където се кълцат подправки и консервират гъби. В мрачно, мръсно, окадено със сажди хале като това готвачите сигурно бяха приготвяли ядене за стотици гладни мъже. От време на време вратата се отваряше и мрачни фигури се вглеждаха в тях. Нито веднъж някой не каза и дума.
	— Очаквали са ни — промърмори Шафти. Всички седяха на пода, опрели гърбове в огромен древен касапски тезгях, освен Игорина, която се суетеше около Уозър.
	— Не може да са вдигнали асансьора досега — възрази Поли. — Много яко заклиних онзи камък.
	— Тогава сигурно перачките са ни издали — допусна Тонкър. — Госпожа Енид не ми се понрави.
	— Вече няма значение, нали? — сви рамене Поли. — Това единствената врата ли е?
	— На онзи край има склад. Без изход, освен една решетка в пода.
	— Можем ли да се измъкнем оттам?
	— Само накълцани.
	Загледаха се унило в далечната врата. Тя се отвори отново и от силуетите зад нея долетя приглушен разговор. Тонкър се опита да се промъкне към освободения вход и откри, че е внезапно запълнен от мъже със саби.
	Поли се извърна да погледне Блауз, който се бе тръшнал до стената и зяпаше с празен поглед нагоре.
	— Най-добре да ида да му кажа — предложи тя. Тонкър сви рамене.
	Блауз сведе очи и анемично се усмихна, когато Поли приближи.
	— А, Пъркс! Почти успяхме, а?
	— Съжалявам, че ви разочаровахме, сър. Разрешете да седна, сър?
	— Разполагай се на твърде хладните плочи като у дома си — покани я той. — И всъщност, опасявам се, че аз ви разочаровах.
	— О, не, сър…
	— Вие бяхте първите под моя команда — прекъсна я Блауз. — Е, освен ефрейтор Дребб, но той беше седемдесетгодишен и еднорък, горкият. — Той потърка слепоочията си. — Всичко, което трябваше да направя, бе само да ви заведа до долината. Нищо повече. Но не, аз безразсъдно мечтаех за свят, в който някой ден всички ще носят блаузи. Или ще ги ядат вероятно. Трябваше да послушам сержант Джакръм! О, ще видя ли отново скъпата си Емелин?
	— Не зная, сър.
	— Това беше по-скоро риторичен вик на отчаяние, отколкото същински въпрос, Пъркс.
	— Съжалявам, сър. — Тя пое дълбоко дъх, в готовност да се впусне в ледените дълбини на истината. — Сър, трябва да знаете, че…
	— И се опасявам, че щом разберат, че не сме жени, ще ни тикнат в големите тъмници — продължи лейтенантът. — Много големи и много мръсни, както разбрах. И много претъпкани.
	— Сър, ние _сме_ жени, сър.
	— Да, браво на теб, Пъркс, но няма нужда да се преструваме повече.
	— Не ме разбрахте, сър. Ние наистина _сме_ жени. Всичките.
	Блауз нервно се усмихна.
	— Мисля, че малко си се… объркал, Пъркс. Спомням си, че и с Ригълсуорт се случи нещо подобно…
	— Сър…
	— … въпреки че, трябва да призная, много го биваше да избира пердета…
	— _Не_, сър. Аз бях… аз _съм_ момиче, но си отрязах косата и се престорих на момче, и взех шилинга, сър. Приемете го на доверие, сър, защото наистина не ми се ще да ви описвам подробности. Изиграхме ви номер, сър. Е, всъщност не точно номер, но ние, всичките, си имахме причини да бъдем някъде другаде, сър, или поне да не сме там, където бяхме. Излъгахме.
	Блауз се втренчи в нея:
	— Сигурен ли си?
	— Да, сър. Аз съм от женски пол. Уверявам се ежедневно, сър.
	— И редник Холтър?
	— Да, сър.
	— _И_ Лофти?
	— О, да, сър. И двете, сър. Не питайте друго, сър.
	— Ами Шафти?
	— Очаква бебе, сър.
	Блауз изведнъж се ужаси:
	— _О, не! Тук ли?_
	— Не и в близките няколко месеца, сър, поне така си мисля.
	— А горкият дребничък редник Гуум?
	— Момиче, сър. И Игор всъщност е Игорина. А Карборунд, където и да е в момента, в действителност е Джейд. Не сме сигурни за ефрейтор Маладикт. Но останалите от нас определено имат розови одеялца, сър.
	— Но вие не се _държите_ по женски!
	— Не, сър. Държахме се по мъжки, сър. Съжалявам, сър. Искахме само да открием мъжете си или да избягаме, или да докажем нещо. Съжалявам, че се случи на вас, сър.
	— И си _сигурен_, че не бъркаш за всичко това, така ли?
	„Какво очаква да му кажа? — запита се Поли. — Опа, сега като се замисля, ами, да, все пак сме истински мъже?“ — Тя се ограничи да отвърне:
	— Да, сър.
	— Значи… не се казваш Оливър, така ли? — Лейтенантът явно имаше големи затруднения да преглътне новата ситуация: не спираше да задава един и същ въпрос по различни начини с надеждата да получи някакъв по-различен отговор от онова, което не искаше да чуе.
	— Не, сър. Казвам се Поли, сър…
	— О? Знаеш ли, че има една песен за…
	— _Да_, сър — твърдо го прекъсна тя. — Честно казано, предпочитам да не си я тананикате дори със затворена уста.
	Блауз зарея леко нефокусиран поглед в далечната стена. „О, боже!“ — каза си Поли.
	— Поели сте ужасен риск — замислено рече той. — Бойното поле не е място за жени.
	— Тази война не се ограничава с бойните полета. В такива времена панталоните са най-добрият приятел на едно момиче, сър.
	Блауз отново потъна в мълчание. Внезапно на Поли й дожаля за него. Той беше един вид глупец, по онзи специален начин, по който много умните хора изглупяваха, но не беше лош човек. Държеше се добре с отряда и мислеше за тях. Не заслужаваше това.
	— Съжалявам, че ви намесихме, сър — обади се тя.
	Блауз вдигна очи.
	— Съжаляваш? — За нейно удивление изглеждаше по-весел, отколкото през целия ден. — Боже мой, не трябва да _съжаляваш!_ Знаеш ли нещо от историята, Поли?
	— Може ли да се придържаме към Пъркс, сър? Аз съм все още войник. Не, не знам много от историята, сър. Поне не много, на което да вярвам.
	— Значи не си чувала за амазонките от Самотрип? Най-страховитата бойна сила в течение на столетия. Всичките жени! Абсолютно безмилостни в битка! Изкусни стрелци с големите лъкове, макар че за да опънат докрай тетивата, е трябвало да си отрежат една от, ъ-ъ… мм… вие, момичета, нали не сте си отрязали една от, ъ-ъ, мм…
	— Не, не сме си отрязвали нито една от ъъммите, сър. Само косата.
	Блауз изглеждаше невероятно облекчен.
	— Е, а за телохранителките на цар Самюъл в Хоуондаленд? Всичките били по два метра високи и смъртоносни с копията. В Клач, разбира се, има много предания за жени-воини, които се сражавали рамо до рамо с мъжете си. Страховити и безстрашни. Мъжете по-скоро биха дезертирали, отколкото да се изправят пред жени, Пъркс. Не могат да се справят с тях.
	Поли отново изпита леко неустойчивото усещане, че се е опитала да прескочи плет, който се е оказало, че липсва. Тя потърси убежище във въпроса:
	— Какво мислите, че ще се случи сега, сър?
	— Представа нямам, Пъркс. Мм… какво я е прихванало малката Гуум? Някакъв вид религиозна мания?
	— Може би, сър — предпазливо рече тя. — Херцогинята й говори.
	— О, боже — въздъхна Блауз. — Тя…
	Вратата се отвори. През нея се изнизаха дузина войници и се наредиха от двете й страни. Бяха с различни униформи — предимно злобенски, но Поли разпозна и няколко анкх-морпоркски или каквито там ги наричаха. Всичките бяха въоръжени и държаха оръжията си с вида на хора, които очакват, че ще се наложи да ги използват.
	След като войниците се строиха със свирепо изражение към отряда, ги последва по-малка група. И тези бяха с различни униформи, само че доста по-скъпи. Носеха ги офицери — висши, съдейки по надменните им физиономии. Най-високият от тях, още по-дълъг заради стърчащия си, окичен с пера кавалерийски шлем, изгледа изотгоре жените. Имаше бледосини очи и изразът му подсказваше, че всъщност не иска да вижда нищо в това помещение, освен ако преди това не е било щателно почистено.
	— Кой е офицерът тук? — попита той. Звучеше като адвокат.
	Блауз стана и отдаде чест.
	— Лейтенант Блауз, сър, Десета пехота.
	— Ясно. — Мъжът се обърна към придружаващите го офицери. — Смятам, че вече можем да освободим стражата, как мислите? Този въпрос трябва да се реши тихо. И, за бога, не може ли да намерим някакви панталони за този човек?
	Последва известно мърморене. Дългучът кимна на сержанта от стражата. Въоръжените мъже се изнизаха навън и вратата се затвори.
	— Аз съм лорд Ръждьо — представи се той. — Оглавявам анкх-морпоркските части тук. Поне — подсмръкна — военните части. Добре ли се отнесоха с вас? Не ви малтретираха? Виждам, че една… млада дама лежи на пода.
	— Тя е в несвяст, сър — каза Поли. Сините очи се спуснаха върху нея.
	— А вие сте?…
	— Ефрейтор Пъркс, сър — изкозирува Поли. Доста от офицерите я загледаха със зле сподавена насмешливост.
	— А! Значи вие сте тази, която търси брат си? — заинтригува се лорд Ръждьо.
	— Откъде знаете коя съм?
	— Ние сме, м-м, ефикасна армия. — Сега и лордът си позволи усмивчица. — Вашият брат се казва Пол?
	— Да!
	— Ще го открием рано или късно. Както разбрах, и друга дама търси един младеж?
	Шафти притеснено направи реверанс.
	— Аз, сър.
	— И него ще открием, стига да ни кажете името му. А сега, моля, слушайте ме внимателно. Вие, госпожице Пъркс, и останалите от вас, ще бъдете изведени оттук съвсем непокътнати и придружени до вътрешността на страната ви докъдето могат да стигнат патрулите ни, което, мисля, ще е доста дълго разстояние. Дотук разбрахте ли? Ще получите онова, за което сте дошли. Не би ли било чудесно? И няма да се върнете тук. Тролът и вампирът бяха заловени. Същата оферта важи и за тях.
	Поли гледаше офицерите. Изглеждаха нервни…
	… освен един отзад. Тя беше решила, че всичките стражи са си отишли, но макар че този мъж бе облечен като страж — точно така, облечен като страж, при това зле — не се държеше като такъв. Подпираше се на стената до вратата, пушеше цигара и се хилеше. Сякаш присъстваше на шоу.
	— Това тъй щедро предложение — продължи Ръждьо — се отнася и до вас, лейтенант… Блауз, нали? Но във вашият случай ще бъдете освободен условно — предлагаме ви къща в Злобения, доста приятна, както ми казаха, здравословни разходки из природата и всякакви подобни неща. Бих добавил, че тази оферта не бе предложена на висшите ви офицери тук.
	„Защо тогава я предлагате на нас? — запита наум Поли. — Да не сте уплашени? От шепа _момичета?_ Няма никаква логика…“
	Иззад офицерите мъжът с цигарата й намигна. Униформата му беше много старомодна — древен шлем, нагръдник, малко ръждясала ризница и големи ботуши. Носеше я сякаш е навлякъл работните си дрехи. За разлика от ширитите и блясъка на останалите, единственото послание на неговите дрехи беше, че не възнамерява да пострада. Поли не забеляза никакви отличителни знаци освен малка значка, окачена на нагръдника.
	— Ако ме извините за малко — каза Блауз, — бих искал да се консултирам с момчетата си.
	— Момчета? — възкликна Ръждьо. — Та това са шепа жени, човече!
	— Но в този момент, сър — хладно отвърна лейтенантът, — не бих ги разменил за които и да е шестима мъжаги. Бихте ли изчакали навън, господа?
	В дъното на групата зле облеченият тип избухна в тих смях. Чувството му за хумор обаче не бе споделено от останалите.
	— Невъзможно е дори да помислите да отхвърлите това предложение! — втрещи се лорд Ръждьо.
	— Въпреки това, сър, ще отделим няколко минути. Смятам, че дамите биха предпочели известно уединение. Една от тях очаква бебе.
	— Какво, _тук?_ — като един, групата се дръпна назад.
	— Има още време, струва ми се. Но ако бихте изчакали отвън…
	Когато офицерите се оттеглиха в мъжката сигурност на коридора, лейтенантът се обърна към отряда:
	— Е, момчета? Трябва да кажа, че това е много привлекателна оферта за вас.
	— Не и за нас — възрази Тонкър. Лофти кимна.
	— Нито за мен — каза Шафти.
	— Защо не? — удиви се Блауз. — Ще намериш съпруга си!
	— Може да се окаже малко трудничко — смутолеви тя. — Както и да е, какво ще правим с нашествието?
	— Няма да ме изпратят вкъщи като колет — заяде се Игорина. — А този във всеки случай имаше противна костна структура.
	— Е, редник Гуум не може да се включи в момента — въздъхна Блауз, — така че оставаш ти, Поли.
	— Защо го правят? — възкликна тя. — Защо искат да им се махнем от пътя? Защо просто не ни оставиха заключени? Тук трябва да е пълно с килии!
	— А, може би съзнават слабостите на вашия пол! — Пържейки се под погледите им, Блауз добави бързо: — Не говорех за себе си.
	— Можеха просто да ни убият — каза Тонкър. — Ами да, можеха — повтори тя. — Защо не? Кой го е грижа? Не мисля, че се броим за военнопленници.
	— Но не ни убиха — изтъкна Поли. — Дори не ни заплашват. Държат се много внимателно. Според мен се страхуват от нас.
	— О, да, бе! — усмихна се Тонкър. — Да не си мислят, че ще ги преследваме и ще им лепнем по една голяма лигава целувка?
	— Добре, значи разбрахме се, че няма да приемаме — обобщи Блауз. — Дяволите да ги… о, извинявам се…
	— Всички знаем тия ругатни, сър — сви рамене Поли. — Предлагам да проверим колко точно ги плашим, сър.


	Офицерите чакаха с неприкрито нетърпение, но лорд Ръждьо успя да изцеди кратка усмивка, влизайки отново в кухнята:
	— Е, лейтенант?
	— Обмислихме предложението ви, сър — изправи се Блауз, — и отговорът ни е: наврете си го в… — Той се наведе към Поли, която спешно зашепна. — Кой? О, да, точно така. В джемпъра, сър. Наврете си го всъщност в джемпъра. На името на полковник Хенри Джемпър, струва ми се. Много полезна вълнена дреха, сходна на лек пуловер, сър, който, ако си спомням правилно, е бил наречен на полкови старшина Пуловер. Ето там, сър, може да си го наврете.
	Ръждьо прие това спокойно и Поли се зачуди дали е защото не го беше схванал. Запуснатият тип обаче, който отново се бе облегнал на стената, явно беше разбрал, защото се хилеше.
	— Ясно — каза Ръждьо. — И това е отговорът от всички ви? Тогава не ни оставяте избор. Приятна вечер.
	Опитът му да излезе беше затруднен от останалите офицери, които нямаха такъв усет за драматичен момент. Вратата се тръшна зад тях, но не и преди последният да се обърне мимоходом и да направи едва доловим жест с ръка. Човек щеше да го пропусне, ако не го наблюдаваше — но Поли _го_ наблюдаваше.
	— Май мина добре — обърна се Блауз.
	— Надявам се, че няма да закъсаме заради това — притесни се Шафти.
	— В сравнение с какво? — натърти Тонкър.
	— Онзи последният вдигна палец и намигна — каза Поли. — Забелязахте ли го? Дори не носеше офицерска униформа.
	— Сигурно е искал среща — подбели очи Тонкър.
	— В Анкх-Морпорк това значи „много гот“ — обясни Блауз. — В Клач, струва ми се, означава „надявам се магарето ти да експлодира“. Забелязах го. Приличаше ми на сержант от стражата.
	— Нямаше нашивки — изтъкна Поли. — Защо да ни казва „много гот“?
	— Или да ни мрази толкова магарето? — додаде Шафти. — Как е Уозър?
	— Спи — отвърна Игорина. — Поне така мисля.
	— Какво имаш предвид?
	— Ами, не мисля, че е умряла.
	— Не _мислиш_, че е умряла? — разтревожи се Поли.
	— Да. Понеже изглежда така. Ще ми се да мога да я затопля.
	— Струва ми се, каза, че гори?
	— Гореше. Сега е мъртвешки студена.
	Лейтенант Блауз отиде до вратата, сграбчи дръжката и за изненада на всички я отвори без проблем. Четири меча се насочиха към него.
	— Тук имаме болен човек — сопна се той на паникьосаните стражи. — Трябват ни одеяла и дърва за огрев! Донесете ни веднага! — Той затръшна вратата. — Може и да стане — сви рамене.
	— Тази врата няма резе — усети се Тонкър. — Полезен факт, Поли.
	Поли въздъхна.
	— В момента искам само нещо за ядене. Това все пак е кухня. Би могло да има някаква храна.
	— Ами да, това _е_ кухня — възкликна Тонкър. — Би могло да има сатъри!
	Винаги е разстройващо да откриеш, че врагът е умен колкото теб. Имаше кладенец, но плетеницата греди отгоре му не осигуряваше проход за нищо по-голямо от кофа. И някой без никакъв усет за приключенски сюжет бе махнал от стаята всичко остро и по някаква причина всичко, което би могло да става за ядене.
	— Освен ако не искаме да вечеряме със свещи. — Шафти измъкна връзка свещи от един скърцащ шкаф. — Все пак това си е лой. Бас ловя, че старият Скалът щеше да направи свещен бъркоч.
	Поли провери комина, който явно не бе използван от доста време. Беше голям и широк, но на около два метра височина преграден с тежка решетка, покрита с опушени паяжини. Решетката беше стара и ръждясала и вероятно можеше да се повдигне само с двайсетинаминутна работа с крик, но когато на човек му трябва, никога няма крик.
	В килера имаше няколко чувала древно, сухо и прашно брашно. Миришеше ужасно. Имаше и едно нещо с фуния и дръжка и някакви странни винтове.* Имаше и две-три точилки, метална цедка, няколко черпака… и вилици. Куп огромни вилици. Поли се почувства измамена. Беше абсурдно някой, който затваря хора в някаква, макар и приспособена, затворническа килия, да остави вътре всичките пособия за бягство. При все това, изглежда, не беше съвсем така. Те всъщност не разполагаха с нищо по-добро от пръчките си. Вилиците може и да бяха остри, цедката сигурно беше тежка, точилките поне бяха традиционно женско оръжие, но единственото, което можеха да постигнат с нещото с фунията с дръжка и странни винтове, беше да озадачат хората.
	[* Във всяка стара кухня има по едно от тези пособия и никой не си спомня защо. По принцип се употребява за нещо, което никой вече не прави, а дори и когато се е правело, не е било с особен ентусиазъм, като например стриване на целина, мелене на орехи или в най-лошия случай, пълнене на съселчета.]
	Вратата се отвори. Влязоха въоръжени мъже, които се наредиха като конвой около няколко жени, натоварени с одеяла и дърва. Жените заситниха, забили в пода очи, оставиха товара си и почти избягаха навън. Поли закрачи към пазача, който й се стори главен. Той се отдръпна. На колана му издрънча голяма връзка ключове.
	— Следващия път _почукайте_, ясно?
	Той се усмихна нервно:
	— Да, добре. Казаха, че не трябва да говорим с вас…
	— Ами-и?
	Пазачът се озърна и додаде заговорнически:
	— Ама според нас се справяте адски добре за момичета.
	— Значи няма да ни застреляте, когато избягаме? — сладко запита Поли.
	Усмивката му се стопи:
	— Не го пробвайте.
	— О, каква голяма връзка ключове имате, сър — обади се Тонкър и мъжът светкавично посегна към колана си.
	— Просто стойте тук! Нещата и без това са зле. Стойте тук!
	Той тръшна вратата. След малко нещо тежко я подпря отвън.
	— Е, сега поне имаме огън — каза Блауз.
	— Ъ-ъ… — започна Лофти. Тя продумваше толкова рядко, че всички се обърнаха към нея и тя спря притеснена.
	— Да, Лофти? — окуражи я Поли.
	— Ъ-ъ… знам как да отворим вратата — смутолеви Лофти. — Така че да остане отворена, имам предвид.
	Ако беше друг, някой щеше да се изсмее. Но от устата на Лофти думите явно излизаха след премисляне.
	— Ъ-ъ… добре — съвзе се Блауз. — Браво.
	— Обмислях един план — каза тя.
	— Добре.
	— Ще свърши работа.
	— Значи, точно какъвто ни трябва! — Лейтенантът сякаш се опитваше въпреки всичко да запази присъствие на духа.
	Лофти вдигна поглед към големите опушени греди по тавана и кимна:
	— Да.
	— Но отвън все пак ще има стражи — обади се Поли.
	— Не. Няма да има.
	— Няма ли?
	— Ще са изфирясали. — Лофти млъкна с вида на човек, казал всичко, което е трябвало да каже.
	Тонкър се приближи до нея и я подхвана за ръката.
	— Само малко да си побъбрим, а? — Тя отведе момичето в другия край на стаята. Захванаха приглушен разговор. През повечето време Лофти стоеше, забила поглед в пода. Накрая Тонкър се върна.
	— Ще ни трябват чувалите с брашно от килера и въжето от кладенеца. И едно от тези… какви са тези големи кръгли неща, които покриват съдовете? С топка отгоре?
	— Похлупаци? — предложи Шафти.
	— И една свещ — продължи Тонкър. — И много каци. И много вода.
	— И какво ще направим с всичко това? — озадачи се Блауз.
	— Голяма шумотевица — отвърна Тонкър. — Тилда разбира много от огън, повярвайте ми.
	— Когато казваш, че разбира много… — неуверено започна Поли.
	— Имам предвид, че всяко място, на което е работела, е изгоряло.


	Изтъркаляха празните каци до средата на стаята и ги напълниха с вода от помпата. Под едносричното ръководство на Лофти, с въжето от кладенеца вдигнаха три прашни, леко пробити чувала брашно колкото можаха по-високо, така че да виснат между каците и вратата.
	— А! — отдръпна се Поли встрани. — Май вече разбирам. Преди две години на другия край на града избухна една мелница за брашно.
	— Да — кимна Тонкър. — Това беше Тилда.
	— Какво?
	— Биеха я. И още по-зле. А тя е такава, че само наблюдава и мисли, а някъде в нея всичко това се насъбира. И после избухва.
	— Но двама умряха!
	— Собственикът и жена му. Да. Но аз чух, че други момичета, изпращани там, никога не са се върнали. Да ти кажа ли, че Тилда беше бременна, когато я доведоха в Сивата къща след огъня? Роди, взеха й бебето и не знаем какво се случи с него. А после отново я биха, понеже била Поругание за Нуган. По-добре ли се чувстваш сега? — изръмжа Тонкър, връзвайки въжето за крака на една маса. — Сами сме, Поли. Само тя и аз. Нямаме наследство, нямаме уютен дом, в който да се върнем, нямаме роднини, за които да знаем. Сивата къща унищожава всички ни по някакъв начин. Уозър говори с херцогинята, аз нямам… средна скорост, а Тилда ме плаши, когато в ръцете й попадне кутия кибрит. Само да й видиш лицето тогава. Светва! Естествено — додаде с плашещата си усмивка, — както и други неща. Най-добре вкарай всички в килера, преди да запалим свещта.
	— Не трябва ли Тилда да я запали?
	— Тя ще я запали. Но ние трябва да я извлечем оттук, иначе ще остане да гледа.
	Всичко бе започнало като на игра. Не беше си мислила, че е игра, но то си беше игра, наречена „Нека Поли пази Херцогинята“. А сега… вече нямаше значение. Беше правила всякакви планове, но те вече не играеха. Бяха се справили адски добре, за момичета…
	Последната каца с вода бе поставена — след известни спорове — пред вратата на килера. Поли надникна иззад нея към Блауз и отряда.
	— Добре, народе, сега ще го… ъ-ъ… отпочнем — обяви тя. — Сигурни ли сме, Тонкър?
	— Ъхъ.
	— И _няма_ да пострадаме?
	Тонкър въздъхна.
	— Прашасалото брашно ще избухне. Това е лесно. Ударната вълна оттук ще помете каците с вода, които сигурно ще издържат само колкото за рикошета. Най-лошото, което може да ни се случи, е да се измокрим. Така мисли Тилда. Ще спориш ли? А в другата посока е единствено вратата.
	— Как ги измисля тези неща?
	— Не ги измисля. Просто вижда как трябва да станат. — Тонкър подаде на Поли края на въжето. — Това върви през гредата до похлупака. Ще го хванете ли, сър? Но не дърпайте, докато не ви кажем. Сериозно говоря. Хайде, Поли!
	Клекнала между каците и вратата, Лофти палеше свещта. Движенията й бяха бавни, сякаш извършваше обред или някакъв древен ритуал, от който всеки детайл имаше огромно и сложно значение. Тя запали клечката и внимателно я задържа, докато пламъкът се разгори. Прокара го няколко пъти през основата на свещта и твърдо я заби в плочите, така че горещият восък залепна на място. После запали фитила на свещта и коленичи, загледана в пламъка.
	— Добре — прошепна Тонкър. — Сега ще я хвана, а ти лекичко отпусни похлупака над свещта, ясно? Хайде, Тилда!
	Тя внимателно я подхвана, шепнейки й непрекъснато, и кимна на Поли, която отпусна похлупака със старание, което граничеше с благоговение.
	Лофти вървеше като в полусън. Тонкър поспря до крака на тежката кухненска маса, за която беше привързала другия край на въжето, на което висяха четирите чувала.
	— Дотук добре — обади се тя. — Сега, когато освободя възела, я грабваме от двете страни и тичаме, Поли, ясно? _Тичаме_. Готови? Хванали я? — Тя дръпна въжето. — Тичай!
	Брашнените чували паднаха в облак бял прах и се разбиха пред вратата. Брашното се вдигна като мъгла. Те стигнаха килера и се срутиха на купчина зад кацата. Тонкър извика:
	— Сега, сър!
	Блауз дръпна въжето, което повдигна похлупака и пламъкът на свещта достигна…
	Думата не беше „бууум“. _Изживяването_ беше „бууум“. Поразяваше всички възприятия. Разтърси света като чаршаф, оцвети го в бяло и най-накрая изненадващо го изпълни с миризмата на препечен хляб. А после за секунда всичко свърши. Долавяха се само далечни викове и грохотът на срутваща се зидария.
	Поли се разгъна и потърси очите на Блауз.
	— Мисля, че сега трябва да си грабваме партакешите и да тичаме, сър. Не би било зле и да пищим.
	— Мисля, че мога да се справя с пищенето — продума Шафти. — Това изживяване не беше много възпитателно.
	Блауз сграбчи черпака си:
	— Надявам се това да не е последният ни подвиг.
	— Всъщност, сър, мисля, че ще ни е първият — каза Поли. — Разрешете да крещя сърцераздирателно, сър!
	— Имаш разрешение, Пъркс!
	Подът беше залят с вода и трески — доста малки трески — от каците. Половината комин се беше срутил в огнището и неудържимо бълваше сажди. Поли се зачуди дали от долината това е изглеждало като сигнал.
	Вратата я нямаше. Както и доста от стената около нея. От другата страна…
	Дим и прах изпълваха въздуха. Сред тях мъжете се въргаляха стенейки или опипом се лутаха из отломките. Когато отрядът пристигна, те не само че не успяха да окажат съпротива, а и не успяха да разберат. Или да чуят. Жените отпуснаха оръжията си. Поли забеляза сержанта, който седеше и удряше слепоочието си с длан.
	— Дай ключовете! — нареди тя.
	Той се опита да се фокусира.
	— Какво?
	— Ключовете!
	— За мен кафяв, моля.
	— Добре ли си?
	— Какво?
	Поли се пресегна и дръпна връзката ключове от покорния му колан, борейки се с инстинкта да се извини. Метна я на Блауз.
	— Ще им направите ли тази чест, сър? Мисля, че скоро ще имаме доста посетители. — Тя се обърна към отряда: — Вземете им оръжията!
	— Някои са пострадали доста зле, Поли — обади се Игорина, прикляквайки. — Този тук е с множество.
	— Множество какво? — запита Поли, вперила поглед в стълбите.
	— Просто… множество. Множество от всичко. Но съм убедена, че мога да спася ръката му, понеже току-що я открих ей там. Май е държал меча си и…
	— Просто направи, каквото можеш, става ли?
	— Ей, тия са _врагове!_ — каза Тонкър, грабвайки един меч.
	— Това ши е Игоршка работа. — Игорина свали мешката си. — Шъжалявам, едва ли ще разбереш.
	— Почвам съвсем да не разбирам. — Тонкър се присъедини към Поли и се втренчи в стълбите. Около тях стенеха мъже и пропукваха камъни.
	— Интересно колко ли щети сме нанесли? Там има доста прах.
	— Скоро тук ще стане доста населено — каза Поли по-спокойно, отколкото се чувстваше. „Защото това ще е то — помисли си тя. — _Този_ път няма да има пуйка, която да ни спаси. Тук ще разбера дали съм плътта или стоманата…“
	Чуваше как Блауз отваря вратите и гласовете на онези отвътре.
	— Лейтенант Блауз, Десета пехота! — повтаряше той. — Това е спасителна операция, най-общо казано. Извинявайте за бъркотията.
	„Сигурно това последното го добави вътрешната му Дафне“ — отбеляза наум Поли. А след това коридорът се изпълни с освободени мъже и някой каза:
	— Какво правят тези жени тук! За бога, девойче, дай ми този меч!
	А точно в този момент изобщо не й се спореше.

>
	Мъжете все поемат командването. Сигурно заради чорапите.
	Отрядът се върна в кухнята, където Игорина вече беше в стихията си. Работеше бързо, ефикасно и като цяло, с много малко кръв. Голямата й мешка стоеше отворена до нея. Вътре имаше сини, зелени и червени стъкленици; някои странно присветваха или изпускаха дим, когато ги отвореше. Ръцете й се движеха светкавично. Беше пленително да я наблюдава човек как работи. Поне, ако не е ял току-що.
	— Момчета, това е майор Ерик фон Молдвиц! Пожела да се срещне с вас.
	Те се обърнаха при гласа на Блауз. Новодошлият майор беше млад, но доста по-здраво сложен от лейтенанта. Имаше белег на лицето.
	— Свободно, юнаци — каза той. — Блауз тук ми разправяше каква страхотна работа сте свършили. Браво! Да се престорите на жени, а? Какъв късмет, че не са ви разкрили!
	— Дасър — каза Поли. Отвън долетяха викове и звън на саби.
	— Не сте си взели униформите, а?
	— Щеше да стане сложно, ако ги бяха открили в нас — отвърна Поли, поглеждайки към Блауз.
	— Щеше да стане сложно и без това, ако ви бяха претърсили, а? — намигна майорът.
	— Да, сър — покорно отвърна тя. — Лейтенант Блауз ви разказа _всичко_ за нас, нали, сър?
	Иззад майора Блауз правеше универсални знаци, тоест, ръкомахаше бясно с отворени длани и разперени пръсти.
	— Ха, да! Откраднали сте дрехи от чукалня, а? Бива ли младежи като вас да ходят по такива местенца, а? Тия заведенийца са Поругание, ако са читави! — Майорът театрално размаха наставнически пръст. — Както и да е, справяме се добре. В тая дупка от крепостта почти няма стражи, да знаете. Цялото това нещо е построено с идеята, че врагът ще е _отвън!_ Ей, какво прави онзи там с човека на плочата?
	— Жакърпвам го, шър. Жглобявам му ръката жа тялото.
	— Той не е от нашите, нали?
	— Игоршки кодекш, шър — укорително каза Игорина. — Швободна ръка ше ижполжва _при нужда_, шър.
	Майорът подсмръкна.
	— О, добре, де, с вас, приятелчета, не мога да споря, а? Но когато приключиш, там има доста от нашите, на които няма да са излишни услугите ти.
	— Ражбира ше, шър.
	— Да сте чули за брат ми, сър? Пол Пъркс?
	— Виж какво, Пъркс, Блауз спомена, но е пълно със затворници, и точно сега е малко сложно, схващаш ли? — рязко отвърна майорът. — Колкото до вас, максимално бързо ще ви намъкнем в панталони и ще можете да се включите в забавлението, а?
	— Забавлението — глухо повтори Тонкър.
	— А забавлението е… — смръщи се Поли.
	— Вече сме стигнали до четвъртия етаж. Може и да не си върнем цялата крепост, но държим външния периметър и някои от кулите. До сутринта ще контролираме всички изходни пунктове. Отново сме в играта! Свърши се с нашествието им! Повечето им висши офицери са във вътрешното укрепление.
	— Отново сме в играта — промълви Поли.
	— И ще спечелим! — викна майорът.
	— О, _майчице!_ — каза Шафти.
	Нещо щеше да се пропука, знаеше Поли. Тонкър изглеждаше като пред избухване и дори Шафти едва се сдържаше. Беше само въпрос на време Лофти да намери кибрита, който Поли бе скрила в един долап.
	Игорина затвори мешката си и ведро се усмихна на майора:
	— В пълна бойна готовношт шъм, шър.
	— Поне махни перуката, а?
	— Това ши е мойта коша, шър.
	— Е, изглеждаш малко… сбъркано. Няма да е зле да…
	— Всъщност съм от женски пол, сър. — Игорина заряза фъфленето. — Имайте ми доверие, сър, аз съм от Игорите. Ние разбираме от тези неща. А по ръкоделие нямам равни.
	— _Жена?_ — наежи се майорът.
	Поли въздъхна:
	— Всички сме жени, сър. Наистина жени. Не просто преоблечени като жени. И точно сега не ми се ще да се намъквам в никакви панталони, защото тогава ще съм жена, преоблечена като мъж, преоблечен като жена, преоблечена като мъж и ще съм толкова объркана, че няма да знам как да ругая. А точно сега, сър, много ми се ругае.
	Майорът остро се обърна към Блауз.
	— Знаехте ли това, лейтенант? — излая той.
	— Ами… да, сър. Накрая. Но въпреки всичко, сър, бих…


	_Тази_ килия беше старо караулно помещение. Беше влажна, с два скърцащи нара.
	— Като цяло — обади се Тонкър — май бяхме по-добре, когато ни беше опандизил врага.
	— На тавана има решетка — посочи Шафти.
	— Не е достатъчно широка — въздъхна Поли.
	— Не е, но можем да се обесим, преди те да го направят.
	— Казвали са ми, че това е доста болезнен начин за умиране — възрази Поли.
	— Кой ти го е казвал? — заяде се Тонкър.
	От време на време през тесния прозорец се процеждаха звуците на битката. Бяха предимно викове; често — крясъци. Забавлението беше в разгара си.
	Игорина седеше втренчена в ръцете си.
	— Какъв им е _проблемът_ на тия? Не свърших ли добра работа с онази ръка? Но не, страхуват се да не засегна мъжката им гордост!
	— Защо не им обеща да работиш само върху офицери? — подхвърли Тонкър. Никой не се засмя, а и сигурно никой нямаше да се затича, ако им отвореха вратата. От врага бе славно и похвално да избягаш, но ако бягаш от своите, накъде?
	На един от наровете Уозър спеше като в зимен сън. Човек трябваше да я наблюдава известно време, за да види, че диша.
	— Какво могат да ни направят? — нервно запита Шафти. — Така де… _наистина?_
	— Носехме мъжки дрехи — сви рамене Поли.
	— Но за това се полага само бой.
	— О, ще си намерят още нещо, повярвай ми — каза Тонкър. — Освен това кой ни знае, че сме тук?
	— Но ние ги измъкнахме от затвора! Ние сме от техните!
	Поли въздъхна.
	— Точно _затова_, Шафти. _Никой_ не иска да знае, че шепа преоблечени като войници момичета са проникнали в голям форт и са освободили половин армия. Всеизвестно е, че жените не могат да направят това. Нито нашите, нито чуждите ни искат тук, разбираш ли?
	— В подобна битка кой го е грижа за още няколко трупа? — додаде Тонкър.
	— Не говори така! Лейтенант Блауз се застъпи за нас! — почти проплака Шафти.
	— Кой, _Дафне_ ли? — озъби се Тонкър. — Ха! Още един труп. Сигурно са го залостили някъде, също като нас.
	Отдалече долетяха радостни възгласи, които продължиха доста дълго.
	— Звучи, сякаш са завзели цитаделата — обади се Поли.
	— Ура за нас — каза Тонкър и се изплю.
	След време кепенчето на вратата се отвори и някакъв войник безмълвно им подаде тенджера бъркоч и табла конски хляб. Малко поспориха дали щом ги хранят, значи, че няма да ги екзекутират, докато някой не изтъкна традицията за Последната гощавка от сърце.
	Игорина изложи професионалното си мнение, че гощавката е не само от сърце, но и от бял и черен дроб. Но поне беше гореща.
	Няколко часа по-късно им подадоха кана жълтуга с няколко чаши. Този път войникът им намигна.
	След още един час вратата се отвори. Влезе млад мъж с майорска униформа.
	„О, добре, да караме както я подкарахме“ — каза си Поли и скочи на крака:
	— Отряяд… миррр… _но!_
	Отрядът успя поне да се изправи със сносна скорост и да застане в редица. Майорът поздрави Поли, докосвайки върха на шапката си с пръчка. Определено беше по-тънка от два сантиметра и половина.
	— Свободно… ефрейтор, нали? — кимна й той.
	— Тъй вярно, сър! — Началото беше обещаващо.
	— Аз съм майор Клогстън, от военната полиция. Бих искал да ми разкажете всичко. Цялата история. Ще си водя бележки, ако не възразявате.
	— За какво става дума? — намеси се Тонкър.
	— А, вие сигурно сте… редник Холтър. — Клогстън се прокашля. — Вече говорих надълго и нашироко с лейтенант Блауз. — Той се обърна, кимна на стражата, запречила входа, и затвори вратата. Затвори и кепенчето.
	— Ще ви съдят. — Той приседна на свободния нар. — Политиците искат да ви съдят по пълната нуганска процедура, но това тук ще е малко сложно, а и никой не иска нещата да се проточат повече, отколкото трябва. Освен това се случиха… непредвидени събития. Някой е изпратил до генерал Фрок официално запитване за вас. Поименно. Поне — додаде той — по фамилните ви имена.
	— Лорд Ръждьо ли, сър?
	— Не. Някой си, наречен Уилям дьо Слов. Не знам дали сте попадали на вестникарските му изпълнения? Чудим се откъде знае, че сте заловени.
	— Е, _ние_ не сме му казвали! — сви рамене Поли.
	— Така нещата стават малко… сложни — продължи Клогстън. — Макар че за вас са доста по-обнадеждаващи. В армията има някои лица, които, така да се каже, обмислят бъдещето на Борогравия. Тоест, искат да има такова. Моята работа е да представя делото ви пред трибунала.
	— Това военен съд ли е? — запита Поли.
	— Не, не са толкова глупави. Ако го нарекат военен съд, значи да ви признаят за войници.
	— Вие ни признавате — обади се Шафти.
	— _Де факто_ не е _де юре_ — поклати глава Клогстън. — А сега, както ви помолих… разкажете ми историята си, госпожице Пъркс.
	— Обръщението е ефрейтор, благодаря!
	— Простете за грешката. Е… слушам ви… — Той отвори чантата си и извади очила със стъкла във формата на полумесец. Сложи си ги и извади молив и нещо бяло и квадратно. Изчака. — Когато имате готовност?
	— Сър, наистина ли ще записвате върху сандвич с мармалад?
	— Какво? — Майорът проследи погледа й и се засмя. — О! Не. Извинете ме. Наистина не трябва да пропускам часовете за хранене. Кръвна захар, нали знаете…
	— Само че капе, сър. Не се притеснявайте. Ние сме яли.
	Отне им час, с доста прекъсвания и поправки и още два сандвича. Майорът изписа доста листа, като от време на време спираше и се втренчваше в тавана.
	— … и после ни доведоха тук. — Поли седна.
	— Всъщност бутнаха — уточни Игорина. — Натикаха.
	— Ммм — сви устни Клогстън. — Казвате, че на тъй наречения ефрейтор Страпи… внезапно му е призляло доста при мисълта за битка?
	— Да, сър.
	— А в кръчмата в Плюн наистина сте ритнали принц Хайнрих в десетката?
	— В или около десетката, сър. И тогава не знаех, че е той, сър.
	— Забелязах, че не споменахте нападението на хълма, където според лейтенант Блауз бързите ви действия са осигурили вражеските кодове…
	— Не си струваше да го споменавам, сър. Не беше кой знае какво.
	— Ох, не знам. Заради вас и онзи симпатяга от вестника съюзът изпрати два полка из планините подир някакъв партизански водач с прозвище „тигърът“. Принц Хайнрих настоя и всъщност води лично командването. Може да се каже, че е силно засегнат. Много силно според слуховете.
	— Вестникарят се е вързал на всичко онова? — удиви се Поли.
	— Не знам дали се е вързал, но със сигурност го е написал. Казвате, че лорд Ръждьо ви е предложил да ви пусне да си идете кротко?
	— Да, сър.
	— А единодушният отговор е бил, че може…
	— Да си го навре в джемпъра, сър.
	— О, да. Не можах да си разчета. Д… Ж… Е… — Клогстън старателно изписа думата с главни букви и додаде: — Не съм ви го казал, не съм бил тук, но някои… висши… лица се питат дали не _бихте_ си тръгнали кротко…
	Въпросът увисна във въздуха като труп на бесилка.
	— Да си отбележа, значи, и това като „джемпър“, а?
	— Някои от нас няма _къде_ да отидат — каза Тонкър.
	— Или с кого — додаде Шафти.
	— Не сме направили нищо лошо! — извика Поли.
	— Добре, значи, джемпър. — Майорът сгъна малките си очила и въздъхна. — Не ми казват дори какви ще са обвиненията.
	— Че сме „лоши момичета“ — отвърна Тонкър. — Кого залъгваме, сър? Врагът просто искаше тихичко да се отърве от нас, а и генералът иска същото. Това е проблемът с добрите и лошите момчета. Всички са мъже!
	— Ако бяхме мъже, сър, щяха ли да ни наградят с медали? — запита Шафти.
	— Да. Със сигурност. А Блауз, предполагам, моментално щеше да бъде повишен. Но точно сега сме в разгара на война и може би не е моментът…
	— … да се благодари на шепа поругателни жени? — подсказа Поли.
	Клогстън се усмихна.
	— Щях да кажа „да се губи концентрация“. Всичко, разбира се, е по настояването на група политици. Не искат случаят да се разчуе. А и висшето командване иска бързо да приключи с това по същата причина.
	— Кога ще се почне? — запита Поли.
	— След около половин час.
	— Но това е глупост! — избухна Тонкър. — Те са в разгара на война и ще си губят времето да съдят няколко жени, които не са направили нищо?
	— Генералът настоя. Иска въпросът да се ликвидира.
	— А какви правомощия има този трибунал? — студено запита Поли.
	— Хиляди въоръжени мъже — сви рамене Клогстън. — Съжалявам. Проблемът е, че когато попитате един генерал „Вие и чия армия?“, той може просто да посочи през прозореца. Но аз възнамерявам да докажа, че трябва да ви изправят пред военен съд. Нали всички сте целунали херцогинята? Взели сте шилинга? Е, според мен това вече е военна работа.
	— И е добре, така ли?
	— Ами това значи, че има процедури. Последното Поругание от Нуган беше срещу пъзелите. Казва, че трошали света на парченца. Това най-сетне накара хората да се замислят. Армията може и да е луда, но поне е измеримо луда. Надеждно ненормална. Ъ-ъ, тук ли ще оставите вашата спяща приятелка?
	— Не — отвърна отрядът в един глас.
	— Нуждае се от постоянните ми грижи — каза Игорина.
	— Ако я оставим, може да получи внезапен пристъп на безследно изчезване — каза Тонкър.
	— Ние се поддържаме — каза Поли. — Не оставяме другар в беда.


	Помещението, избрано за трибунала, беше бална зала. Поли дочу, че са си върнали над половината крепост, но разпокъсано. Съюзът все още държеше централното укрепление и оръжейната, но беше изцяло обграден от борогравски сили. В момента се водеше битка за главната порта, която не беше предвидена да издържи атака отвътре. Там всъщност се вихреше по-скоро побой, един вид едромащабно кръчмарско сбиване. И тъй като по кулите, сега обсадени и от двете страни, имаше най-различни бойни машини, крепостта стреляше сама по себе си по добрите стари традиции на кръстосания огън.
	Подът миришеше на мокра прах. Масите бяха събрани в груб полукръг. „Сигурно има над трийсет офицери“ — помисли си Поли. После видя и останалите маси, и картите, и притичващите навътре-навън хора и осъзна, че подготовката не е само за тях. Това беше командна зала.
	Отрядът влезе с маршова стъпка и се строи. Игорина бе принудила двама от стражата да пренесат Уозър на носилка. Кръгът от шевове под окото й вършеше повече работа от полковнически нашивки. Никой войник не искаше да се кара с Игор.
	Зачакаха. От време на време офицерите ги поглеждаха и отново се съсредоточаваха върху картата или разговора си. След време Поли видя как снижиха гласове, обърнаха отново глави и се насочиха към полукръга от столове с излъчването, че явно ги чака досадна работа, която за съжаление трябва да бъде свършена.
	Генерал Фрок не погледна отряда, докато не се настани на централното място, където спретнато подреди бумагите си. Дори и тогава им хвърли само бегъл поглед, като че ли се страхуваше да го задържи. Поли го виждаше за пръв път. Беше добре сложен мъж, с все още гъста бяла коса. Сред бръчките през лицето му се открояваше белег, стигащ почти до окото му.
	— Нещата вървят добре — обърна се той към стаята като цяло. — Току-що научихме, че останките от Десети полк вихрено щурмуват главната порта отвън. Някой явно е разбрал какво става. Армията е в действие!
	Думите му бяха посрещнати с отмерена доза изтънчено ликуване, към което отрядът не се присъедини. Генералът отново им хвърли поглед.
	— Това всичките ли са, Клогстън?
	Майорът, за който поне бе отредена една масичка, стана и отдаде чест.
	— Не, сър. Очакваме…
	Вратата отново се отвори. Два доста големи трола вкараха окованата Джейд, следвана от Маладикт и Блауз. Явно в цялата суматоха никой не бе успял да намери панталони за лейтенанта, а Маладикт изглеждаше като в треска. Веригите му постоянно подрънкваха.
	— Възразявам срещу веригите, сър! — каза Клогстън.
	Генералът проведе приглушена консултация с някои от офицерите.
	— Да, не искаме излишни формалности. — Той кимна към стражите: — Махнете ги. Троловете ви може да си вървят. Нека само охраната да остане край вратата. А сега да продължим. Наистина няма какво толкова да обсъждаме. Така, значи — той се понамести в стола си, — нещата всъщност са доста простички. С изключение на лейтенант Блауз вие ще се съгласите да бъдете върнати по домовете ви и поставени под отговорна мъжка опека, ясно? Точка по този въпрос. Ние обаче не сме неблагодарни. Разбрахме, че не сте задомени, и затова ще ви възнаградим както подобава, разбира се, с добри зестри…
	Поли изкозирува:
	— Разрешете да кажа, сър?
	Фрок се втренчи в нея, а после отмести въпросителен поглед към Клогстън.
	— Ще имате възможност да говорите по-късно, ефрейтор — каза майорът.
	— Но в какво точно ни обвиняват, сър? Трябва да ни кажат!
	Фрок се обърна към далечния край на редицата от столове:
	— Капитане?
	Нисък офицер скочи на крака. По лицето на Поли приливът на разпознаването се разля по крайбрежията на омразата.
	— Капитан Страпи, отдел „Политика“, сър… — започна той и спря при рева на отряда. Когато виковете им постихнаха, той се прокашля и продължи: — По нуганския закон са извършили двайсет и седем Поругания, сър. Подозирам, че всъщност са доста повече. По военния закон, сър, разполагаме с простото доказателство, че са се престорили на мъже, за да се запишат в армията. Аз бях там, сър, и видях всичко.
	— Капитан Страпи, ще разрешите ли да ви поздравя за бързото повишение? — каза лейтенант Блауз.
	— Да, наистина, капитане — присъедини се Клогстън. — Очевидно сте били скромен ефрейтор само допреди няколко дни?
	От мазилката на тавана се срути прах, когато нещо тежко удари стената отвън. Фрок поизтупа книжата си.
	— Не е от нашите, надявам се — каза, а подчинените му възпитано се разсмяха. — Продължавайте, капитане!
	Страпи се обърна към генерала:
	— Както знаете, сър, на нас в политическия отдел ни се налага от време на време да приемем по-долен чин, за да добием сведения. Прикритие според устава, сър — додаде той.
	Начинът, по който го изгледа генерал Фрок, зароди капчица надежда в душата на Поли. Никой не би могъл да хареса тип като Страпи, дори и майка. Генералът се обърна отново към Клогстън.
	— Ще възразите ли, майоре? — сухо попита той. — Знаем, че са се преоблекли като…
	— … жени, сър — гладко го прекъсна Клогстън. — Само това знаем, сър. Освен твърденията на капитан Страпи, а аз бих си позволил да допусна, че са пристрастни, все още не съм видял доказателство, че са се обличали по някакъв друг начин.
	— Имаме нагледно доказателство пред очите си, човече!
	— Да, сър. Носят рокли, сър.
	— И са на практика гологлави!
	— Да, сър. — Клогстън извади дебела книга, пълна с отметки. — Писанията на Нуган, сър: „Богоугодно е за Нуган жените да бъдат с къса коса, затуй че да не се разпалват чувствените склонности на мъжете.“
	— Не съм чувал да има много гологлави жени! — сопна се Фрок.
	— Да, сър. Това е една от заръките, които са малко сложни за хората, сър, като онази да не се киха. Тук бих отбелязал, че възнамерявам да докажа, че всички ние редовно извършваме Поругания. Всъщност придобили сме навика да ги пренебрегваме, което е една доста интересна тема. Във всеки случай, късата коса е нугански благоприлична. Накратко, сър, дамите, изглежда, не са се замесили в нищо друго освен малко пране, кухненски инцидент и освобождаването на ваши благородия от килиите.
	— Видях ги! — изджавка Страпи. — Приличаха на мъже и се държаха като мъже!
	— Вие защо бяхте с наборната група, капитане? — контрира го майор Клогстън. — Не предполагах, че това би било гнездо за бунтарска дейност?
	— Това има ли връзка със случая, майоре? — намеси се генералът.
	— Не знам, сър. Затова попитах. Не смятам, че бихме искали да разправят, че тези дами не са били справедливо осъдени?
	— Кой да разправя? — смръщи се Фрок. — Офицерите ми са изключително дискретни.
	— Самите дами, сър?
	— Тогава ще им наложим да не разправят!
	— Я виж ти! — обади се Блауз.
	— И как смятате да им го наложите, сър? — разпери ръце Клогстън. — Тези жени, които, както всички знаем, са ви измъкнали от ноктите на врага?
	Офицерите замърмориха.
	— Майор Клогстън, вие обядвахте ли? — запита генералът.
	— Не, сър.
	— Полковник Вестър спомена, че ставате малко… разсеян, когато пропуснете обяда…
	— Не, сър. Ставам раздразнителен, сър. Но смятам, че точно сега имам нужда от малко хъс, сър. Зададох въпрос на капитан Страпи, сър.
	— Е, добре, капитане, може би ще ни кажете защо бяхте с наборната група? — уморено се обърна генералът.
	— Разследвах… един войник, сър. Един сержант. Вниманието ни привлякоха нередности в документите му, сър, а където има нередности, обикновено се натъкваме на подмолна дейност. Малко ми е неудобно да говоря за това, сър, понеже този сержант е бил на служба при вас…
	— Хмм — високо го прекъсна генералът. — Смятам, че това не е предмет на обсъждане тук.
	— Ами просто понеже според документите няколко офицери са му помогнали… — продължи Страпи.
	— Хмм! Това не засяга настоящия случай, капитане! Нали така, господа?
	— Да, сър, просто понеже майорът ме попита и аз… — объркано запелтечи Страпи.
	— Капитане, съветвам ви да научите какво означава „хмм“! — изрева Фрок.
	— И какво точно търсеше, когато претършува багажа ни? — избухна Поли, а Страпи се сви.
	— Кккккафето ммммми! — процеди Маладикт. — Ттттти открррррадна кккккафето ммммми!
	— И избяга, когато ти казаха, че ще влизаме в битка, ти, малък кучи гъз! — не издържа Тонкър. — Поли каза, че си опикал гащите!
	Генерал Фрок удари с юмрук по масата, но Поли забеляза, че някои от офицерите се опитват да прикрият усмивките си.
	— Тези неща не са предмет на настоящото разследване!
	— При все че, сър, едно-две от тях май не е зле да станат предмет на по-нататъшно разследване — обади се един полковник. — Личните вещи на войниците могат да се претърсват само в тяхно присъствие, генерале. Това може да ви се струва маловажно, но е предизвиквало бунтове. Вие всъщност бяхте ли убеден, че… войниците са били жени, когато го направихте, капитане?
	_„О, кажи «да», моля те, кажи «да»_ — заповтаря си Поли, когато Страпи се поколеба. — _Защото като стигнем дотам как онези кавалеристи ни откриха толкова бързо, ще излезе, че си ги насъскал срещу шепа борогравски момичета. Нека видим как това се приема в Плюн! А ако не си знаел, защо си тършувал?“_
	Страпи предпочете тръна пред глога. От двора навън се надигна тупурдия и той трябваше да повиши глас, за да го чуят:
	— Аз, ъ-ъ, най-общо ги подозирах, сър, понеже бяха толкова ентусиазирани…
	— Сър, възразявам! — надвика го Клогстън. — Ентусиазмът не е военен порок!
	— В умерени дози със сигурност — призна Фрок. — И открихте някакви доказателства, така ли?
	— Открих фуста, сър — внимателно отвърна Страпи.
	— Тогава защо не… — започна Фрок, но Страпи го прекъсна:
	— Служих известно време с капитан Ригълсуорт, сър.
	— Е, и? — вдигна вежди Фрок, но офицерът отляво се наведе и му прошепна нещо. — О, _Ригълсуорт_. Ха, да. Разбира се. Чудесен офицер, този Ригълсуорт. Запален по, ъ-ъ…
	— Любителска драматургия — подсказа един полковник уклончиво.
	— Да! Точно така! Много поучително. Хмм.
	— С цялото ми уважение, генерале, смятам, че има компромисно решение — намеси се един от седящите, който беше с генералски чин.
	— Нима, Боб? — удиви се Фрок. — Е, добре… моля, заповядай. Протоколът ще отбележи, че давам думата на генерал Кцупи.
	— Извинете, сър, мислех, че този процес не се протоколира? — обади се Клогстън.
	— Да, да, разбира се, _много_ ви благодаря, че освежихте паметта ми. Но ако имахме протокол, това щеше да се отбележи в него, Боб?
	— Дами — генерал Кцупи озари отряда с блестяща усмивка, — а и, разбира се, вие също, лейтенант Блауз, както и вие, ъ-ъ… — той измери от глава до пети Маладикт, който му се облещи в отговор — … сър? — Генерал Кцупи обаче не можеше да бъде смутен от оцъклен вампир, дори и от такъв, който едва се владее. — Първо, позволете ми да изкажа от името на всички ни, вярвам, нашите благодарности за невероятната работа, която свършихте. Чудесно дело. Но за съжаление светът, в който живеем, има определени… правила, разбирате ли? Честно казано, проблемът тук не е, че сте жени. По същество, де. Но вие упорито настоявате, че сте такива. Разбирате ли? Не можем да допуснем това.
	— Искате да кажете, че ако навлечем отново униформите и почнем да се перчим наоколо оригвайки се и крещейки „ха-ха, изментихме ви сите“, няма да има проблеми? — обади се Поли.
	— Ще разрешите ли да се намеся? — обади се друг глас.
	Фрок огледа масата.
	— А, подофицер Стофър! Да?
	— Всичко това, генерале, е адски тъпо, мътните го взели…
	— Хмм! — предупреди Фрок.
	— Какво има? — Стофър явно се озадачи.
	— Тук има дами, господине. Това е, хмм, проблемът.
	— Именно, мътните го взели! — каза Тонкър.
	— Ясно, генерале. Но отрядът се предвожда от мъж, прав ли съм?
	— Лейтенант Блауз ме увери, че е мъж, сър — каза Клогстън. — Тъй като е офицер и благородник, приемам думата му за истина.
	— Е, значи, проблемът е решен. Тези млади дами са му помогнали. Вкарали са го в крепостта и прочее. Съдействали са му. Чудесните традиции на борогравските жени и така нататък. Съвсем никакви _войници_. Дайте на човека голям медал и го повишете в капитан, и всичко ще бъде забравено.
	— Извинете ме за момент, генерале — каза Клогстън. — Ще се посъветвам с онези, които би трябвало да наричам обвиняемите, стига някой да ме осветли в какво точно ги обвиняват.
	Той отиде до отряда и снижи глас:
	— Мисля, че това е най-добрата оферта, която ще получите. Може би ще мога да издействам и пари. Какво ще кажете?
	— Та това е абсолютно нелепо! — възмути се Блауз. — Те проявиха огромен кураж и решимост. Всичко това нямаше да е възможно без тях.
	— Да, Блауз, и ще имате възможност да го кажете. Стофър даде доста умна идея. Всички получават каквото искат; само трябва да избягвате всякакви намеци, че всъщност сте действали като войници. Смели борогравски жени оказват помощ на доблестен герой, това _става_. Приемете гледната точка, че времената са променливи и вие им помагате да се променят по-бързо. Е?
	Отрядът размени погледи.
	— Ъ-ъ… аз нямам нищо против — престраши се Шафти, — стига всички да са съгласни.
	— Значи ще родиш бебето без съпруг? — изуми се Поли.
	— Той и без това сигурно е мъртъв, който и да е бил — въздъхна Шафти.
	— Генералът има голямо влияние — намеси се Клогстън. — Може би ще уреди да…
	— Не, аз не се връзвам на това — каза Тонкър. — Всичко е бозава дребна лъжа. Да вървят по дяволите!
	— Лофти? — обърна се Поли.
	Лофти драсна клечка кибрит и се втренчи в нея. Тя можеше да намери клечки навсякъде.
	Високо над главите им се разнесе още едно „баам“.
	— Маладикт? — отмести очи Поли.
	— Ккарай дда ввърви. Кказвам нне.
	— А вие, лейтенант? — попита Клогстън.
	— Това е безчестно.
	— Ако откажете, може да имате проблеми. С кариерата.
	— Предполагам, че за мен такава няма, майоре, каквото и да стане. Не, няма да живея в измама. Вече знам, че не съм герой. Просто исках да бъда такъв.
	— Благодаря ви, сър — каза Поли. — Ъ-ъ… Джейд?
	— Единия от троловете, дето ме озаптиха, ме фрасна с бу’алката си, пък аз му фърлих една маса — призна Джейд, забила поглед в пода.
	— Това е малтретиране на плен… — започна Блауз, но Клогстън го спря:
	— Не, сър, поназнайвам нещо за троловете. Те са много… натурални. Значи… младежът е доста привлекателен, а, редник?
	— Читав ми изглежда — Джейд почервеня. — И не ща да ме връщат вкъщи. Там без туй няма нищо за мен.
	— Редник Игор… ина? — обърна се Блауз.
	— Мисля, че трябва да се предадем.
	— Защо? — стресна се Поли.
	— Защото Уозър умира. — Игорина размаха ръка. — Не, моля ви, не се струпвайте! Оставете й малко въздух. Не е яла. Не мога изобщо да я накарам да пие. — Тя вдигна зачервени очи. — Не знам какво да _направя!_
	— Херцогинята й говореше — прошепна Поли. — Всички чухте. И знаете какво видяхме долу в криптата.
	— И аз казах, че не вярвам изобщо на това! — отвърна Тонкър. — То е… в съзнанието й. Достатъчно я побъркаха. А ние бяхме толкова уморени, че щяхме всичко да видим. Какво стана с онези приказки да стигнем до висшето командване? Е, ето го, и не виждам никакви чудеса. А вие?
	— Не мисля, че тя щеше да иска да се предадем — каза Поли.
	_Не_.
	— Чухте ли това? — Поли потръпна. Не беше сигурна дали думата е проникнала в главата през ушите й.
	— Не, не го чух! — извика Тонкър. — Не го чух!
	— Не смятам, че можем да приемем този компромис, сър — обърна се Поли към майора.
	— Тогава и аз няма — веднага каза Шафти. — Не искам… това не беше… аз дойдох само защото… но… вижте, оставам с вас. Ъ-ъ… какво могат да ни направят, сър?
	— Да ви затворят в килия за дълго може би. Любезни са с вас…
	— Любезни? — повтори Поли.
	— Е, мислят си, че са любезни — поправи се Клогстън. — А могат и да са доста по-лоши. Във война сме. Не искат да изглеждат зли, но Фрок не е станал генерал с любезничене. Трябва да ви предупредя за това. Все още ли отказвате?
	Блауз огледа хората си.
	— Явно да, майоре.
	— Добре. — Клогстън намигна.
	_Добре_.
	Клогстън се върна на масичката си и поразрови книжата си.
	— Псевдообвиняемите, сър, със съжаление отхвърлят предложението.
	— Да, очаквах нещо подобно — кимна Фрок. — В такъв случай ще бъдат върнати по килиите си. Ще се разправяме с тях по-късно. — От тавана изпопада мазилка, когато нещо отново удари външната стена. — Това отиде твърде далеч!
	— Няма да се върнем в килиите! — извика Тонкър.
	— Това вече е бунт, редник! — вдигна очи Фрок. — А ние знаем как да се оправяме с тези неща.
	— Извинете, генерале, това означава ли, че трибуналът признава, че тези дами са войници? — намеси се Клогстън.
	Генерал Фрок го изгледа свирепо.
	— Не се опитвайте да ме омотаете с процедурни глупости, майоре!
	— Съвсем не са глупости, сър, това е същината на…
	_Залегни_.
	Думата беше най-слабият, най-бегъл намек в главата на Поли, но същевременно като че ли бе свързана към централната й нервна система. И не само нейната. Отрядът залегна, а Игорина се хвърли върху тялото на пациентката си.
	Половината таван се срути. Полилеят падна и се разби в калейдоскоп от нацепени призми. Прозорците се разтрошиха. После, макар и относителна в сравнение с грохота, настъпи тишина, нарушена единствено от падането на няколко закъснели парчета мазилка и дрънченето на някакъв чиреп.
	_Сега…_
	Към големите врати в края на залата, където стражите едва бяха успели да се изправят на крака, приближиха стъпки. Вратите се отвориха със замах.
	Там стоеше Джакръм, блеснал като залеза. Светлината се отразяваше от кокардата му, излъскана до степен, която би могла да ослепи непредпазливите със страшния си блясък. Лицето му бе червено, но куртката — още по-червена, а сержантският му шарф бе най-яркият чисто червен цвят, в самата му същност, червеното на умиращите звезди и загиващите войници. От сабите, затъкнати в колана му, капеше кръв. Стражите, все още треперейки, понечиха да му препречат пътя с пиките си.
	— Не се опитвайте, момчета, моля — избоботи той. — Дума да няма, не съм от мъжете, които обичат насилието, но мислите ли, че сержант Джакръм ще се спре от няколко проклети вилици?
	Стражите преместиха очи от Джакръм, направо димящ от едва сдържана ярост, към смаяните генерали и взеха моментално решение по своя собствена отчаяна инициатива.
	— Добри момчета — кимна Джакръм. — С ваше разрешение, генерал Фрок?
	Без да изчака отговор, той закрачи с маршова стъпка. Закова се с удар на ботушите пред висшите генерали, които все още изтупваха мазилка от униформите си, и отдаде чест със семафорна прецизност.
	— Разрешете да докладвам, сър, че сега държим главните порти, сър! Позволих си да сформирам бойна единица от Чукалата, Мандалата и Буталата, сър, просто за всеки случай, видях голям облак пламъци и дим над крепостта и пристигнах при портите точно с вашите приятелчета. Поразкарах ги малко, сър!
	Сред всеобщото ликуване генерал Кцупи се наведе към Фрок:
	— С оглед на това благоприятно развитие, сър, може би трябва да побързаме и да приключим с този…
	Фрок му махна с ръка да млъкне.
	— Джакръм, стара лисицо! — Той се облегна на стола си. — Чух, че си умрял! Как си, дявол те взел?
	— Годен за бой, сър! — изстреля Джакръм. — Съвсем не съм се гътнал, въпреки надеждите на мнозина!
	— Радвам се да го чуя, човече. Но, макар и румената ти мутра да е винаги добре дошла, тук сме се събрали да…
	— Двайсет и пет километра ви носих, сър! — извика Джакръм. Пот се стичаше от лицето му. — Измъкнах оная стрела от крака ви, сър. Накълцах оня проклет капитан, който ви тикна сабя в лицето, сър, и се радвам да видя, че белегът изглежда добре. Убих онова нещастно караулче само за да открадна манерката му с вода за вас, сър. Гледах го в угасващите очи, сър, заради вас. Никога не съм искал нищо в замяна, сър. Така ли е, сър?
	Фрок потърка брадичка и се усмихна.
	— Е, май си спомням една дреболийка за извъртане на едни подробности, лекичка промяна на няколко дати… — промърмори.
	— Не ми излизайте с тая проклета помия, сър, моите уважения. Това не беше за мен, а за армията. За херцогинята, сър. И, да, на тази маса виждам още неколцина господа, които имаха причина да ми сторят същата малка услуга. За херцогинята, сър. И ако ми дадете един меч, ще надвия всеки от вашата армия, сър, ако ще да е в разцвета на силите си и нахъскан до козирката!
	С едно движение той измъкна шашката си и я метна към книжата между ръцете на Фрок. Тя се заби в дървената маса и остана да стърчи там.
	Фрок не трепна, а вдигна очи и каза ледено:
	— Макар и да си герой, сержанте, опасявам се, че стигна твърде далеч.
	— Подминах ли и двайсет и петте километра, сър?
	За момент единственият звук беше от шашката, вибрираща на масата. Фрок въздъхна:
	— Добре. Каква е молбата ти, сержант?
	— Гледам, че сте наредили тук момчетата ми, сър! Дочух, че имали някакви проблеми, сър!
	— _Момичетата_, Джакръм, ще бъдат задържани на сигурно място. Тук не е подходящо за тях. И това са заповедите ми, сержант.
	— Като се записаха, им казах, сър, рекох им: „ако някой ви повлече, ще трябва и мен да завлече“, сър!
	Фрок кимна:
	— Много лоялно от твоя страна, сержант, и съвсем типично за теб. Въпреки това…
	— Имам жизненоважна за случая информация, сър! Трябва да ви кажа нещо, сър!
	— Ами кажи я, де, човече! Не е нужно да хабим целия…
	— Ще трябва някои от господата да напуснат тази стая, сър — безизходно каза Джакръм. Все още стоеше в поза мирно, вдигнал ръка за почест.
	— Прекаляваш, Джакръм! Това са лоялни офицери на нейна светлост!
	— Не се съмнявам, сър! Дума да няма, не съм от мъжете, които клюкарят, сър, но или ще си кажа приказката пред онези, които посоча, сър, или ще орева света. Има си начини за това, сър, гаднички осъвременени начини. Вие избирате, сър!
	Фрок почервеня. Изправи се рязко.
	— Сериозно ли говориш, че ще…
	— Това е последната ми героична битка, сър! — Джакръм изкозирува отново. — Победа или смърт, сър!
	Всички очи се заковаха във Фрок. Той се поотпусна.
	— О, добре, де. Какво пък, ще те изслушаме. Бог знае, че си го заслужаваш. Но давай по-накратко.
	— Благодаря, сър.
	— Но само да си опитал това отново, ще се пържиш в най-големия тиган, който можеш да си представиш.
	— Няма проблеми, сър. Никога не съм си падал по тиганите. С ваше разрешение, ще посоча някои господа…
	Бяха около половината офицери. Те се надигнаха, кой с по-малко, кой с повече протести, но все пак станаха под сапфирения поглед на Фрок и се изнизаха навън в коридора.
	— Генерале, възразявам! — обърна се пътьом един полковник. — Гонят ни от стаята като непослушни сополанковци, докато тези тук… женски…
	— Да, да, Родни, и ако нашият приятел, сержантът, няма адски добро обяснение, аз лично ще ви го предам да уточните наказанието — каза Фрок. — Но ако някой изобщо има право на последното си налудничаво желание, то това е той. Идете си тихо, а, така, и поддържайте фронта, докато дойдем. Приключи ли с този шантав ребус, сержант? — додаде той, когато и последният офицер излезе.
	— Само едно последно нещо, сър. — Джакръм се обърна и тръгна към стражите. Те вече бяха заели стойка „мирно“, но въпреки това съумяха да застанат още по-мирно. — Вие, момчета, ще идете пред тази врата. Никой да не припарва, ясно? И съм убеден, че няма да се опитвате да подслушвате, понеже знам какво ще ви се случи, ако някога разбера, че сте надавали ухо. Хайде да ви няма, раз, два, раз, два!
	Той затвори вратата след тях и атмосферата се промени. Поли не разбра как точно, но като че ли с щракването си вратите бяха заявили: „Това е наша тайна“ и всички присъстващи се затвориха в нея.
	Джакръм свали кивера си и внимателно го постави на масата пред генерала. После махна куртката си и я подаде на Поли с думите:
	— Пази я, Пъркс. Това е собственост на нейна светлост. — Запретна ръкавите си. Поотхлаби огромните си червени тиранти. И после, за ужас на Поли, макар и не за голяма изненада, извади пакета си долнопробен тютюн и потъмнялата си чекия.
	— Гледай го само… — обади се един майор, но колегата му го смушка да мълчи. Никога досега човек, режещ парче черен тютюн, не беше ставал обект на толкова напрегнато, ужасено внимание.
	— Нещата отвън вървят добре — подхвана той. — Срамота, че не сте там, а? При все това истината също е важна, нали? Именно затова се е събрал този трибунал, няма съмнение. Тя, истината, сигурно е важна, иначе нямаше да сте тук, прав ли съм? Разбира се, че съм прав.
	Джакръм приключи с рязането, пъхна парчето в уста и го намести удобно в бузата си, докато звуците на битката се процеждаха отвън. После се обърна и закрачи към майора, който се бе обадил преди малко. Мъжът се посви в стола си.
	— Вие какво ще кажете за истината, майор Дерби? — разговорливо поде той. — Нищо? Е, тогава, аз пък какво да кажа? Какво да кажа за един капитан, който, като се натъкна на злобенски батальон, се обърна и избяга ревливо, изоставяйки собствените си войници? Да кажа ли, че старият Джакръм го препъна и го посбъхти леко, та да му налее малко… джакръмизъм в тиквата, и той се върна, и удържа славна победа тогава над двама врагове, единия от които в собствената му глава. А после този капитан, опиянен от битката, дойде при стария Джакръм и се разприказва повече, отколкото трябваше…
	— Кучи син — слабо измрънка майорът.
	— Да кажа ли истината днес… _Жанет?_
	Шумът от битката изведнъж се усили. Нахлу в залата като вода, сгромолясваща се в дупка в океанското дъно, но и всички звуци на света не можеха да запълнят внезапно настъпилата ужасна тишина. Джакръм закрачи към друг от мъжете.
	— Радвам се да ви видя тук, полковник Камабанд! — бодро поздрави той. — Разбира се, когато служих при вас, вие бяхте едва лейтенант. Какъв смел момък бяхте само, как ни поведохте срещу онзи отряд копелийци! И тогава получихте оная гадна рана в слабините, всъщност малко по-нагоре, пък аз ви лекувах с ром и студена вода и разбрах, че може и да сте смел, ама момък не сте. О, какво ли не бълнувахте в треската… Да, бълнувахте. Това е самата истина… _Олга_.
	Той заобиколи масата и закрачи _зад_ офицерите; тези, които подминаваше, вдървено гледаха напред, без да смеят да се обърнат, без да смеят да направят каквото и да е движение, което би могло да привлече вниманието му.
	— Мога да кажа, че знам по _нещичко_ за всички ви. За някои — доста, за повечето — съвсем достатъчно. За неколцина мога цяла книга да напиша. — Той спря точно зад Фрок, който замръзна.
	— Джакръм, аз…
	Джакръм сложи ръце на раменете му.
	— Двайсет и пет километра, сър! Две нощи, понеже се криехме през деня, щото патрулите бяха толкоз нагъсто. Бая зле ви бяха ранили, но моето лечение бе по-добро от всякакви хирурзи, бас държа. — Той се наведе досами ухото на генерала и продължи с приглушен глас: — Какво още има за теб, което да не знам? И тъй… наистина ли търсиш истината… _Милдред?_
	Залата се превърна в музей на восъчни фигури. Джакръм плю на пода.
	— Не можеш да докажеш нищо, сержант — накрая рече Фрок с ледено спокойствие.
	— Е, не и по същество. Но все ми повтарят, че живеем в модерен свят, сър. Всъщност не ми трябва доказателство. Познавам един човек, който може да разкаже такава история, че ум да ви зайде, и да я пусне в Анкх-Морпорк за броени часове.
	— Ако си тръгнеш жив оттук — изръмжа някой.
	Джакръм разтегли устни в най-тънката си усмивка и се спусна към източника на заплаха като лавина.
	— А! Очаквах, че някой от вас ще се пробва с това, Клоуи, но забелязвам, че ти тъй и не си минал майорския чин и нищо чудно, щом се опитваш да блъфираш, без да имаш гърмян коз в проклетата си ръка. Добър опит въпреки всичко. Но, дума да няма, първо, мога да те очистя, преди проклетите стражи да са доприпкали тук, и второ, нямаш представа какво съм написал и кой още знае. Всички вие, момиченца, отдавна или неотдавна, сте минали през моята школа и някои от тия ваши хитринки, част от хъса, малко от чувството… е, взели сте го от мен. Нали? Затова да не си и помисля някой, че може да ми хитрее, защото когато става дума за хитреене, аз съм Господин Лиско.
	— Сержант, сержант, сержант — уморено се обади Фрок, — какво всъщност _искаш?_
	Джакръм продължи обиколката си на масата и завърши пред нея, отново заставайки като пред съдии.
	— Е, мътните го взели — тихо каза той, гледайки редицата от лица. — Вие не сте знаели, нали… не сте знаели. Има ли тук… _някой_ от вас, който е знаел? Мислели сте си, всички сте си мислели, че сте сам-самички. Сам-самички. Горките проклетници. Вижте се само! Над една трета от висшето командване на страната. Справили сте се сами, дами. Какво щяхте да постигнете, ако действахте заед…
	Той спря и пристъпи към Фрок, която сведе поглед към разцепените си книжа.
	— _Ти_ колко забеляза, Милдред?
	— Обръщението, сержант, е „генерале“. Все още съм генерал, сержант. И „сър“ също става. А отговорът е: една-две. Една-две.
	— И ги повиши, а, понеже ги бива колкото мъжете?
	— Съвсем не, сержант. За какво ме мислиш? Повиших ги, понеже ги бива _повече_ от мъжете.
	Джакръм разпери широко ръце като конферансие, представящо следващия номер.
	— Тогава какво ще кажете за юнаците, които вербувах сега, сър? По-страхотна сбирщина момчета не съм виждал досега. — Той прокара зачервен поглед по масата. — А както всички знаете, мен ме бива да преценявам момчетата. Те ще са чест за армията ви, сър!
	Фрок изгледа колегите от двете си страни. Неизказаният въпрос получи безмълвни отговори.
	— Да, добре — пое дъх тя. — Явно всичко се изясни, в светлината на новите разкрития. Когато голобради момчета се преобличат като момичета, хората несъмнено се объркват. И ето това стана и тук, сержант. Просто объркване. Сбъркани самоличности. Накратко, много шум за нищо. Те явно са момчета и могат веднага да се върнат по домовете си с почетно уволнение.
	Джакръм се подсмихна и протегна напред длан, свивайки пръсти, сякаш броеше. Отново се проведе безгласна размяна на мисли.
	— Много добре. Ако желаят, могат да останат в армията — обяви Фрок. — С дискретност, разбира се.
	— Не, сър!
	Поли се втренчи в Джакръм и едва тогава осъзна, че думите всъщност са излезли от нейната уста. Фрок вдигна вежди:
	— Как ти беше името?
	— Ефрейтор Пъркс, сър! — изкозирува Поли. Забеляза как лицето на Фрок се отпуска в израз на снизходителна благосклонност. „Ако ми каже «драга моя», ще се разпсувам“ — помисли си тя.
	— Е, драга моя…
	— Не съм ви драга, сър или мадам — избухна Поли. Във въображаемите сцени в главата й „Херцогинята“ изгоря до шушка и старият й живот, черен като въглен, се отскубна от нея, докато тя летеше яростно, прекалено бързо и твърде високо, за да може да спре. — Аз съм войник, генерале. Целунах херцогинята. Не смятам, че генералите се обръщат към войниците си с „драга моя“, нали?
	Фрок се прокашля. Усмивката остана на лицето й, но имаше приличието да бъде малко по-въздържана.
	— А редниците не говорят така на генерали, млада госпожице, така че този път ще оставим въпроса настрана, става ли?
	— Точно тук, в тази стая, не знам какво остава настрана и какво минава, сър! Но ми се струва, че ако вие сте все още генерал, то аз съм все още ефрейтор, сър. Не мога да говоря от името на другите, но причината, поради която повдигам въпроса, генерале, е, че целунах херцогинята и тя знаеше каква съм, и не ме… отблъсна, ако разбирате какво имам предвид.
	— Добре казано, Пъркс — обади се Джакръм.
	Поли решително продължи:
	— Сър, преди ден-два щях да измъкна брат си и да си тръгна за вкъщи с убеждението, че съм свършила добра работа. Исках само да имам сигурност. Но сега виждам, че сигурност няма, поне докато съществува всичката тази… тази глупост. Затова мисля, че трябва да остана и да се включа в нея. Ъ-ъ… да се опитам да я направя по-малко глупава, имам предвид. И искам да съм си аз, а не Оливър. Целунах херцогинята. Всички го сторихме. Не можете да твърдите обратното и не можете да ни казвате, че това не се брои, понеже е между нас и нея…
	— Всички целунахте херцогинята — обади се глас. Имаше… ехо.
	_Всички целунахте херцогинята…_
	— Смятате ли, че това не значи нищо? Че е просто една целувка?
	_Смятате ли, че това не значи нищо…_
	_… просто една целувка…_
	Прошепнатите думи заливаха стените като прибой и се връщаха по-силни, в съзвучия…
	_Смятате ли целувка не значи нищо не значи целувка просто смятате една целувка не значи целувка…_
	Уозър се изправи. Отрядът стоеше вцепенен, докато тя нестабилно го подмина. Очите й се спряха на Поли.
	— Колко е хубаво отново да имам тяло! И да дишам. Чудесно е да дишам…
	_Колко е хубаво…_
	_да дишам чудесно е тяло отново да дишам…_
	Нещо бе станало с лицето на Уозър. Чертите й бяха същите, всичко си беше както преди, носът й — също толкова чип и червен, скулите й — също толкова хлътнали… но имаше неуловима промяна. Тя вдигна ръка и размърда пръсти. Кратичко въздъхна.
	— И така… — този път нямаше ехо, но гласът беше по-силен и по-дълбок. Никой не би казал, че Уозър има привлекателен глас, но този беше. Тя се обърна към Джакръм, който падна на дебелите си колене и смъкна кивера си.
	— Сержант Джакръм, _знам_, че вие знаете коя съм. Прегазили сте морета от кръв заради мен. Може би трябваше да сторим по-добри неща с живота ви, но поне греховете ви бяха войнишки грехове, при това не от най-лошите. Сега ви провъзгласявам за старшина, като по-добър кандидат за тази длъжност не съм срещала. Вие сте отрасли сред непочтеност, лукавост и безцеремонна престъпност, сержант Джакръм. Ще се справите добре.
	Джакръм, свел очи, вдигна ръка до челото си.
	— … не съм достоен, ваша светлост — промърмори той.
	— Разбира се, че не сте. — Херцогинята се огледа. — Е, къде е армията ми… а! — В гласа вече нямаше никакво ехо и нито помен от забития в земята поглед и треперенето на Уозър. Тя застана точно пред Фрок, която стоеше с отворена уста.
	— Генерал Фрок, трябва да ми направите една последна услуга.
	Генералът зяпна.
	— Коя, по дяволите, си ти?
	— И още питаш? Както винаги, Джакръм мисли по-бързо от теб. Познаваш ме. Аз съм херцогиня Анаговия.
	— Но вие сте… — започна един от офицерите, но Фрок вдигна отново ръка и промълви едва доловимо:
	— Гласът… ми е познат.
	— Да. Спомняш си бала. И аз го помня. Преди четирийсет години. Беше най-младият капитан. Танцувахме, малко сковано. Попитах те от колко време си капитан, а ти отвърна…
	— От три дена — пророни Фрок със затворени очи.
	— И ядохме тарталетки с коктейл, наречен, струва ми се…
	— Ангелски сълзи — каза Фрок. — Запазих менюто, ваша светлост. И картичката за танц.
	— Да — кимна херцогинята, — така беше. А когато старият генерал Скафър те отвеждаше, каза: „Ще разказваш за това на внуците си, момчето ми.“ Но ти беше… толкова отдаден на каузата, че така и не се сдоби с деца… момчето ми…
	_… момчето ми… момчето ми…_
	— Виждам герои! — Херцогинята се втренчи в наредените офицери. — Всички вие дадохте… много от себе си. Но аз искам повече. Много повече. Има ли сред вас някой, който не би пожертвал живота си за мен? — Уозър завъртя глава по редицата. — Не. Виждам, че няма. А сега искам да направите онова, което невежите мислят за най-лесното нещо. Трябва да запазите живота си в тази битка. Отмъщението не е удовлетворение. Отмъщението е бумеранг. Мъртвите не са ви господари.
	— Какво искате от мен, мадам? — успя да се окопити Фрок.
	— Извикай и другите офицери. Сключи временно примирие, направи каквото е необходимо. Това тяло, това бедно дете, ще ви води. Аз съм слаба, но мога да задействам малки неща. Мисли може би. Ще й оставя… нещо, блясък в очите, отзвук в гласа. Следвайте я. Трябва да поведете войските.
	— Разбира се! Но как…
	— Трябва да поведете войските към Борогравия. В името на разума трябва да се върнете у дома. Зимата идва, горките животни са гладни, старите мъже умират от студ, жените жалеят, страната се разпада. Борете се с Нуган, защото той е нищо сега, нищо освен отровното ехо на цялото ви невежество, дребнавост и глупава злонамереност. Намерете си по-добър бог. И… ме… пуснете. Всичките тези молитви, всичките тези настойчиви молби… към мен! Твърде много ръце се скръстват, а те могат по-успешно да отговорят на молитвите ви с труд и решителност! Какво бях аз приживе? Просто една глупава жена. Но вие вярвахте, че бдя над вас и ви слушам… и затова аз трябваше, трябваше да слушам, знаейки, че няма да помогне… ще ми се хората да не се отнасят толкова лекомислено към това, в което вярват. Отивайте! Завладейте единственото място, което никога не сте завземали! И тези жени ще ви помогнат. Гордейте се с тях. И за да не мислите да извъртате думите ми, за да не се съмнявате… нека ви върна на прощаване този дар. Помнете. Целувка.
	_… целувка…_
	_… целувка… целувка върна целувка…_
	_… помнете…_
	Като един, или по-скоро като една, присъстващите в стаята колебливо посегнаха към бузите си. А Уозър се сгъна и съвсем тихичко се свлече, като въздишка.
	Фрок пръв успя да проговори:
	— Това е… мисля, че трябва да… — тя замлъкна.
	Джакръм се изправи на крака, изтръска прахта от кивера си, постави го на главата си и изкозирува:
	— Разрешете да попитам, сър?
	— О, боже мой, Джакръм! — разстроено каза Фрок. — В такъв момент? Да, добре…
	— Какви са заповедите ви, сър?
	— Заповеди? — Фрок примига и се озърна. — Заповеди, заповеди… да. Е, аз съм командирът, _мога_ да поискам… да, мога да поискам примирие, сержант…
	— Старшина, сър — поправи я Джакръм. — Прав сте, сър, ще наредя да пратят вестоносец до съюза.
	— Предполагам, че… бяло знаме ще…
	— Смятайте го за уредено, сър. Оставете на мен. — Джакръм излъчваше ефективност.
	— Да, разбира се… Ъ-ъ, преди, преди да продължим нататък… дами и господа, аз… ъ-ъ… някои от нещата, казани тук… целият въпрос дали жените да се присъединят като… жени… очевидно… — Тя отново вдигна ръка до бузата си, с известна почуда. — Те са добре дошли. Аз… ги приветствам. Но за онези от нас, които са тук отпреди, може би не е… все още не е дошъл моментът. Разбирате ли?
	— Какво? — извика Поли.
	— Неми сме, сър! — намеси се Джакръм. — Оставете всичко на мен, сър! Отрядът на капитан Блауз, мирно! Ще получите униформи! Не може да се размотавате повече облечени като перачки, боже мой!
	— Ние сме войници? — възкликна Поли.
	— Разбира се, че сте, иначе нямаше да ви крещя, ужасно девойче такова! Светът се обърна с краката нагоре! Малко по-важен е от вас точно сега, а? Получихте, каквото искахте, нали така? Сега грабни една униформа, намери си един кивер и поне си избърши физиономията. Ще занесеш официалното примирие на врага.
	— Аз ли, серж?
	— Точно ти! Веднага щом офицерите напишат официалното писмо. Тонкър, Лофти… вижте какво можете да намерите да навлече Пъркс. Пъркс, не ми се блещи като крава, а вземи се стегни. Останалите, бегом и чакайте в готовност!
	— Сержант Джак… ъ-ъ, старшина? — обади се Блауз.
	— Дасър?
	— Аз _не_ съм капитан, нали знаете?
	— Не сте ли? — ухили се Джакръм. — Е, оставете това на мен, сър. Да видим какво ще донесе утрото, а? Един дребен съвет, сър. На ваше място бих зарязал роклята.
	Джакръм закрачи навън, надул гърди, червени като на червеношийка и два пъти по-застрашителни. Крещеше разпореждания, юркаше стражите, поздравяваше офицерите и въпреки всичко успя да изкове острието на целта от нажежената стомана на паниката. Беше старшина в стая, пълна с объркани рупърти, и се чувстваше по-щастлив от териер в каца с плъхове.

>
	Спирането на битка е доста по-трудно от започването й. За да се почне, някой само трябва да изкрещи „В атака!“, а след това вече всички тичат нанякъде и не могат да се спрат.
	Поли _усещаше_ как мълвата се разнася. Те са момичета! Вестоносците, търчащи напред-назад, ги зяпаха сякаш са някакви странни насекоми. „Чудно, колко ли е пропуснал Джакръм — помисли си Поли. — Чудно дали…“
	Пред нея се струпаха части от униформа. Джейд бе намерила някакви панталони с Полиния размер от един чиновник, от когото най-безцеремонно ги бе свалила. Снабдиха я и с куртка. Лофти дори бе откраднала един кивер и излъска кокардата с ръкава си. Поли тъкмо слагаше колана си, когато забеляза една фигура в далечния край на залата. Съвсем бе забравила за _него_.
	Тя здраво пристегна колана и в движение закопча катарамата, проправяйки си път през тълпата. Страпи я видя, но прекалено късно. Нямаше как да се измъкне бързо, пък и капитаните не бягаха от ефрейтори. Той остана на мястото си като заек, хипнотизиран от фиксиралата го лисица и вдигна ръце, когато тя стигна до него.
	— Виж какво, Пъркс, аз съм капитан и си имам работа…
	— И колко мислиш, че ще останеш с този чин, сър? — изсъска Поли. — Когато кажа на генерала за малкото ни стълкновение? И как насъска принца по нас? И как тормозеше Уозър? И за косата ми, ти, слузесто мизерно подобие на мъж! Шафти е по-мъж от теб, а тя е бременна!
	— О, ние знаехме, че в армията влизат жени — изрепчи се Страпи. — Само не знаехме докъде стига тази гнилоч…
	— Взел си косата ми, защото си мислел, че означава нещо за мен — процеди Поли. — Е, задръж си я! Ще си я пусна отново и никой няма да ме спре, ясно ли ти е? О, и още нещо. Ей дотук стига тази гнилоч!
	Беше по-скоро кроше, отколкото плесница и силата на удара направо го повали. Но това беше Страпи. Макар и нестабилно, той се изправи, отмъстително насочил пръст и изкрещя:
	— Тя удари висш офицер!
	Неколцина от околните се обърнаха. Погледнаха Страпи. Погледнаха Поли. После с усмивки се върнаха отново към работата си.
	— На твое място щях пак да офейкам! — Поли му обърна гръб и тръгна, усещайки в тила си жарта на безсилната му злост.
	Беше почти стигнала до Джейд и Маладикт, когато някой я докосна по ръката. Тя се извъртя:
	— Какво? О… съжалявам, майор Клогстън. — Усещаше, че няма сили да се изправи пред Страпи отново, не и без да извърши убийство. А това сигурно щеше да й навлече неприятности, дори и при сегашната ситуация.
	— Бих искал да ви благодаря за страхотния ден — усмихна се майорът. — Дадох най-доброто от себе си, но мисля, че вие… надминахте всички ни.
	— Благодаря ви, сър.
	— Удоволствието е изцяло мое, ефрейтор Пъркс. Ще следя кариерата ви с интерес и завист. Поздравления. И тъй като тук протоколът явно се заобикаля, бих искал да ви стисна ръката.
	Стиснаха ръце.
	— А сега, дългът ни зове — каза майор Клогстън, когато Джейд пристигна с бяло платно, привързано на кол. — О, и между другото… името ми е Кристийн. И да ви кажа, май не бих могъл отново да свикна да нося рокля…


	За ескорт на Поли през крепостта бяха избрани Маладикт и Джейд — трол, защото троловете вдъхват респект, и вампир, защото вампирите го налагат. Докато с лакти си проправяха път през коридорите, тълпите ги съпровождаха с охкания и приветствия, тъй като новините вече бяха плъпнали. Впрочем, това беше другата причина да изберат Джейд. Троловете бяха напористи.
	— Добре — обади се Джакръм, който заформяше тила. — В подножието на тези стълби има врата, а зад нея е вражеска територия. _Първо_ вкарайте бялото знаме. Важен съвет по безопасност.
	— Не може ли да дойдете с нас, серж?
	— Ха, аз ли? Смея да кажа, че там има не един и двама, които моментално ще ме застрелят, па било знамето бяло или не. Не се тревожи. Думичката вече е стигнала до тях.
	— Каква е тази думичка, серж?
	Джакръм се приведе напред.
	— Няма да застрелят момиче, Пъркс!
	— _Казали_ сте им?
	— Нека просто кажем, че вестите летят бързо. Възползвай се от предимството. А аз през това време ще открия брат ти, дума да няма. О, и още нещо… погледни ме, Пъркс! — Поли се обърна в претъпкания, врящ коридор. Очите на Джакръм светеха. — Знам, че мога да ти вярвам, Пъркс. Имам ти вяра като на себе си. Късмет! И се възползвай максимално, момко. Целувките не траят!
	„Е, от това по-недвусмислено, здраве му кажи“ — помисли си тя, а въоръжените мъже до вратата им кимнаха да минат.
	— Придържайте се към стените, момичета, ясно? И не се помотвайте с тоя парцал!
	Тежката врата се отвори. Пет-шест стрели профучаха по коридора. Една проби знамето. Поли отчаяно го размаха. Дочу далечни викове, последвани от радостни възгласи.
	— Добре, тръгвайте! — Пазачът я избута напред.
	Тя пристъпи в ярката дневна светлина и за по-сигурно развя знамето над главата си още няколко пъти. В двора и по назъбените оградни стени имаше войници. Както и тела.
	Един капитан с пропита от кръв куртка прекрачи падналите и протегна ръка.
	— Това можеш да ми го дадеш, войнико.
	— Не, сър. Трябва да го предам на командира ви и да изчакам неговия отговор, сър.
	— Тогава ми го дай, войнико, а аз ще ти предам отговора. Все пак вие капитулирахте.
	— Не. Това е примирие. Не капитулация. Трябва да го предам лично, а вие не сте достатъчно важен. — Осени я мисъл. — Настоявам да го занеса на командир Ваймс!
	Капитанът се опули срещу нея, а после се вгледа по-отблизо.
	— Вие да не сте от ония…
	— Да.
	— И ги оковахте във вериги, и изхвърлихте ключа?
	— Да. — Спомените се завихриха пред очите на Поли.
	— И е трябвало да подскачат километри наред оковани и голи?
	— Да!
	— И сте просто… _жени?_
	— Да! — Поли реши засега да пропусне думичката „просто“.
	Капитанът се поприведе и прошепна, опитвайки се да не движи устни:
	— Аски добъ номе. Аво на ас. Айно еме бее някой да му го наука на тоя заник! — Той се отдръпна. — Добре тогава, нека е командир Ваймс. Последвайте ме, госпожице.
	Поли усети как стотици очи се приковават в нея, докато отрядът премина във вътрешното укрепление. Разнесоха се и няколко подсвирвания от насъбралите се там войници, сред които и няколко трола. Джейд се наведе, грабна един камък и го метна към единия, уцелвайки го между очите.
	— Никой да не мърда! — извика Маладикт, вдигнал ръце срещу мигновено насочените срещу тях оръжия. — Това беше тролската версия на летяща целувка!
	И наистина, току-що уцеленият трол помахваше на Джейд, макар и малко нестабилно.
	— Може ли занапред да се въздържаме от цуни-гуни, моля? — обърна се Поли към Джейд. — Мекушавите хора май остават с погрешни впечатления.
	— Но пък подсвиркването спря — отбеляза Маладикт.
	Докато напредваха бавно по каменните стъпала, все повече хора се насъбираха да ги гледат. На Поли й стана ясно, че никой не можеше да завземе това място. Всяка площадка се наблюдаваше от горната, всеки посетител щеше да бъде забелязан, преди да мерне и перчем.
	Когато стигнаха следващата площадка, от сенките се отдели фигура. Беше млада жена със старомодна кожена ризница и нагръдник. Имаше дълга, много светла коса; за пръв път от седмици Поли усети как я жегва завист.
	— Благодаря ви, капитане, аз ще ги поема оттук — каза жената и кимна на Поли. — Добър вечер, ефрейтор Пъркс… бихте ли ме последвали, моля?
	— Тя е жена! И сержант! — прошепна Маладикт.
	— Да, виждам — отвърна Поли.
	— Но тя изкомандва онзи капитан!
	— Може би е от политиканите…
	— Но е _очевидно_ от женски пол!
	— Не съм сляпа, Мал!
	— А аз не съм глуха — обърна се жената с усмивка. — Казвам се Ангуа. Ако бихте изчакали тук, ще изпратя да ви донесат кафе. В момента вътре има малко спорове.
	Бяха в нещо като преддверие, което всъщност представляваше просто малко уширение от коридора с няколко пейки. В далечния край имаше големи двойни врати, иззад които долитаха повишени гласове. Ангуа си тръгна.
	— Оставят ни ей така? — не повярва Маладикт. — Какво ще ни спре да превземем това място?
	— Всички онези мъже, покрай които минахме дотук? — подхвърли Поли. „Защо ние?“ — запита се тя, вперила смутено очи в стената.
	— О, да. Онези. Да. Ъ-ъ… Пол?
	— Да?
	— Аз всъщност съм Маладикта. — Тя се отпусна на пейката. — Ето! Казах го!
	— Туй е хубаво — обади се Джейд.
	— О, добре — промълви Поли. „Сега щях да изливам следобедната помия в кенефите — помисли си. — Това тук трябва да е по-добре от онова, нали?“
	— Мисля, че се справих доста добре — продължи Маладикта. — Виж, знам какво си мислиш. Мислиш си, че вампирите са си доста добре, независимо от какъв пол са, нали? Но навсякъде е едно и също. Кадифени рокли, сърмени нощници, държиш се като откачен непрекъснато и дори не става и дума за цялото онова „къпане в девическа кръв“. Ако те смятат за мъж, те вземат доста по-насериозно.
	— Така е — отвърна Поли. „Все пак денят беше дълъг. Една баня няма да ни дойде зле.“
	— Мисля, че се справях доста добре точно до онази история с кафето. Огърлица от опечени зрънца, това му е цаката. Следващият път ще бъда по-подготвена.
	— Ъхъ — въздъхна Поли. — Добра идея. С истински сапун.
	— Сапун? Как ще ми помогне сапунът?
	— Какво? О… извинявай.
	— Чу ли _изобщо_ какво ти казах?
	— О, това ли? Да. Благодаря, че сподели.
	— И само _толкова?_
	— Да. Ти си си ти. Това е хубаво. Аз съм си аз, която и да съм. Тонкър е Тонкър. Всички сме просто… хора. Виж, само преди седмица възловият момент от деня ми беше да чета новите драсканици в мъжките клозети. Сигурно ще се съгласиш, че доста преживяхме оттогава. Не мисля, че вече нещо може да ме учуди. Между другото, огърлица от кафени зрънца звучи много гот. — Тя нетърпеливо затрополи с крака по пода. — Точно сега ми се ще просто да побързат там вътре.
	Както седяха заслушани в гласовете, Поли видя тънка струйка дим да се проточва иззад облегалката на една пейка от другата страна на уширението. Тя отиде и надникна. Там лежеше мъж, подпрял глава на ръката си и пушеше цигара. Кимна, като видя лицето на Поли.
	— Ще им трябва още цяла вечност — каза той.
	— Вие не сте ли сержантът от старата кухня? Който правеше физиономии зад лорд Ръждьо от Анкх-Морпорк?
	— _Не_ правех физиономии, госпожице. Просто _така_ си изглеждам, когато лорд Ръждьо говори. И вярно, навремето _бях_ сержант, но вижте, сега нямам нашивки.
	— Праил си физьономии прекалено често? — допусна Джейд.
	Мъжът се разсмя. Както изглеждаше, днес май беше пропуснал бръсненето.
	— Да, нещо такова. Елате в кабинета ми, там е по-топло. Излязох само защото се оплакват от дима. Не берете грижа за онези вътре; те могат да почакат. Съвсем близо съм, ей там в дъното на коридора.
	Те го последваха. Вратата наистина беше само на няколко крачки. Мъжът я отвори, влезе в малката стаичка и седна на един стол. Масата пред него бе отрупана с книжа.
	— Мисля, че можем да докараме тук достатъчно храна да преживеете зимата — каза той, взимайки очевидно наслуки лист хартия. — Житото е малко кът, но имаме прилични запаси от бяло зеле, много хранително, пълно с витамини и минерали… но вие може да решите да си оставите вратичките отворени, ако следите мисълта ми. Не гледайте така втрещено. _Знам_, че страната ви е на месец от гладната смърт.
	— Но аз дори не съм показала това писмо на някой! — запротестира Поли. — Вие не знаете, че…
	— Не е и необходимо — прекъсна я мъжът. — Става дума за храна и гладни гърла. Боже мили, та ние дори не _трябва_ да воюваме с вас. Страната ви и без това загива. Нивите ви са запуснати, земеделците ви са предимно старци, повечето реколта отива за армията. А армиите не допринасят много за земеделието, освен чат-пат да повишат плодородието на бойното поле. Честта, гордостта, славата… нищо от това няма значение. Тази война спира или Борогравия умира. Разбирате ли?
	Поли си спомни опустошените ниви и старците, които се опитваха да спасят каквото могат…
	— Ние сме само вестоносци. Не мога да преговарям…
	— Знаете ли, че богът ви е мъртъв? Според някои от жреците ни от него не е останало нищо освен глас. Последните три Поругания заклеймяват скалите, ушите и акордеонистите. Добре, може и да го подкрепям за последното, но… скалите? Ха! Между другото, можем да ви консултираме, ако ще си търсите нов. В момента Ом е доста популярен. Много малко възбрани, никакви специални одежди и църковни песни, които човек може да си тананика в банята. Офлър, богът на крокодилите, няма да се навие тук с вашите зими, а нетрадиционната картофена църква май е твърде непосредствена за…
	Поли се засмя.
	— Вижте, сър, аз съм само… как се казвате, моля?
	— Сам Ваймс. Специален дипломатически пратеник, което е нещо като посланик, но без малките златисти шоколадчета.
	— Ваймс Касапина? — стресна се Маладикта.
	— О, да. Това съм го чувал — усмихна се Ваймс. — Хората ви всъщност не са усвоили докрай изящното изкуство на пропагандата. И ви го казвам, понеже… е, чували ли сте за Ом?
	Те поклатиха глави.
	— Не? Е, в „Стария завет на Ом“ има една притча за някакъв страшно порочен град, който Ом решил да порази със свещен огън, ама това било отдавна, в старите разрушителни дни, преди да изгради религията си. Но епископ Хорн възразил срещу този план и Ом му казал, че ще пощади града, ако епископът намери един добър човек. Е, епископът чукал на всички врати и не намерил ни един. След като градът бил превърнат в стъклена равнина, станало ясно, че там сигурно е имало много добри хора, но именно затова не били от тоя тип, които да се фукат с това. Смърт от скромност, ужасно нещо. А вие, дами, сте единствените борогравци, за които знам доста, освен военните, които, честно казано, не са много приказливи. Вие, изглежда, не сте толкова ненормални, колкото външната политика на страната ви. Вие сте единствената й частица международна добра воля. Шепа младежи, надхитрили първокласни кавалеристи? Сритали принца в чатала? Това се понрави на нашите. А сега се оказва, че сте момичета? Направо ще са във _възторг_. Господин дьо Слов ще има да се позабавлява, като разбере новината.
	— Но ние нямаме никаква власт! Не можем да се договаряме за…
	— Какво иска Борогравия? Не страната. Имам предвид хората.
	Поли отвори уста да отвърне, но я затвори и се замисли над отговора.
	— Да ги оставят на мира. Всички. Поне за известно време. Можем да променим нещата.
	— Ще приемете ли храната?
	— Ние сме горда страна.
	— С какво се гордеете?
	Дойде бързо, като удар, и Поли разбра как стават войните. Взимаш шока, минал през теб, и го оставяш да кипне.
	_… може да е порочна, невежа и глупава, но си е наша…_
	Ваймс наблюдаваше лицето й.
	— От това тук бюро изглежда — каза той, — че единственото, с което страната ви трябва да се гордее в момента, сте вие, момичета.
	Поли не отвърна. Все още се опитваше да превъзмогне гнева си. Още по-лошо беше, че знаеше, че той е прав. „Горди сме. Ето защо се гордеем. Гордеем сме, че сме горди…“
	— Добре, тогава ще купите ли храна? — Ваймс внимателно я наблюдаваше. — На кредит? Предполагам, че все е останал някой в страната ви, който е наясно с онзи вид международни отношения, които не включват наточени оръжия?
	— Хората ще приемат това, да — дрезгаво рече Поли.
	— Добре. Довечера ще пратя съобщение по мрежата.
	— И защо сте толкова щедър, господин Анкх-Морпорк?
	— Защото съм от един чудесен добросърдечен град, ефрейтор… ха, не, не мога да кажа това и да остана със сериозна физиономия — усмихна се Ваймс. — Искате ли да знаете истината? Повечето хора в Анкх-Морпорк дори не бяха чували за страната ви, преди да паднат сигналните кули. Наоколо има десетки малки държавици, които си продават една на друга ръчно оцветени налъмчета или бира, направена от ряпа. Но тогава ви научиха като проклетите луди идиоти, които се бият с всички. Сега ви познават като… ами, хора, които правят точно това, което и те биха направили. А утре ще се смеят. А има и други хора, хора, които седят и мислят за бъдещето всеки ден, които вярват, че си струва донякъде да бъдем приятели с такава страна.
	— Защо? — подозрително запита Маладикта.
	— Защото Анкх-Морпорк е приятел на всички свободолюбиви хора по света! Богове, сигурно е от начина, по който им го казвам. _Ze chzy Brogocia proztfik!_ — Той забеляза празните им изражения. — Съжалявам, твърде дълго съм извън дома си. И честно казано, бих искал да съм там.
	— Но защо току-що казахте, че сте черешова палачинка? — удиви се Поли.
	— Не казах ли „Аз съм гражданин на Борогравия“?
	— Не. _Brogocia_ е черешовата палачинка, а страната е _Borogvia._
	— Е, поне се опитах. Вижте, ние предпочитаме принц Хайнрих да не е владетел на две страни. Това би означавало една доста голяма страна, много по-голяма от другите наоколо. Следователно сигурно ще става още по-голяма. Той иска да бъде като Анкх-Морпорк, разбирате ли? Но това, което има предвид, е власт и влияние. Той не иска да ги спечели, не иска да израсте до тях или да научи по трудния начин как да ги използва. Просто ги иска.
	— Това си е политиканстване! — изропта Маладикта.
	— Не. Това е просто истината. Сключете мир с него, на всяка цена. Само не пипайте пътя и кулите. При всички положения ще получите храна, независимо от стойността. Статията на господин дьо Слов ще се погрижи за това.
	— Вие сте изпратили кафето — каза Поли.
	— А, да. Заслугата беше на ефрейтор Бъги Суайърс, моето око в небето. Той е гном.
	— И сте пуснали върколак подире ни?
	— Е, „пуснали“ е малко пресилено. Ангуа ви следваше, просто за всеки случай. Тя е върколак, да.
	— Момичето, което ни посрещна? Не й личеше да е върколак!
	— Е, на тях по принцип не им личи. Точно до момента, в който им проличи, ако разбирате какво искам да кажа. А ви следваше, защото търсех нещо, което да предотврати смъртта на хиляди хора. И това също не е политиканстване. — Ваймс се изправи. — А сега, дами, трябва да отида и да представя документа ви на съюзническите водачи.
	— Излязохте за цигара в най-подходящия момент, а? — бавно и внимателно каза Поли. — _Знаехте_ за къде сме тръгнали и се погрижихте да стигнете пръв до нас.
	— Разбира се. Не мога да оставя подобно нещо на куп… а, да… рупърти.
	— Къде е брат ми, господин Ваймс? — сковано запита Поли.
	— Изглежда си много сигурна, че знам… — отвърна Ваймс, избягвайки очите й.
	— Убедена съм, че знаете.
	— Защо?
	— Защото никой друг не знае!
	Ваймс загаси цигарата си.
	— Ангуа беше права за теб — кимна той. — Да, аз, ъ-ъ, _уредих_ да го приберат „на сигурно място“, както го наричам. Той е добре. Ангуа ще те заведе при него още сега, ако искаш. Той ти е брат, можеше да има отмъщение, изнудване, кой знае какво… реших, че ще е по-сигурно, ако знам точно у кого са ключовете от килията му.
	„Краят на пътешествието“ — каза си Поли. Но явно не беше, не и сега. Тя придоби смътното усещане, че мъжът срещу нея чете мислите й.
	— За това беше всичко, нали?
	— Не, сър. Просто с това започна.
	— Е, слушай сега как продължава. Денят ще бъде доста напрегнат. Ей сега ще занеса това предложение за примирие в стаята в дъното на коридора и ще го представя на много важните особи — при тези думи гласът му бе станал равен, — които обсъждат какво да правят с Борогравия. Ще получите примирие, храна, а може би и допълнителна помощ.
	— Откъде знаете? Те още не са го обсъдили!
	— Все още не. Но както казах… аз съм бивш сержант. Ангуа!
	Вратата се отвори. Ангуа влезе. Както бе обяснил Ваймс, човек трудно можеше да различи върколак, преди да го установи…
	— А сега най-добре да се обръсна, преди да отида на среща с много важните особи — каза Ваймс. — Хората отдават голямо значение на бръсненето.


	Поли се чувстваше неловко, докато слизаше по стълбите със сержант Ангуа. Как човек да завърже разговор? „Значи си върколак, а?“ щеше да е малко идиотско. Добре поне, че Джейд и Маладикта останаха в чакалнята.
	— Да, такава съм — каза Ангуа.
	— Но аз не го казах! — възкликна Поли.
	— Да, но съм свикнала с подобни ситуации. Научих се да разпознавам начина, по който хората си мълчат. Не се притеснявай.
	— Ти ни следеше.
	— Да.
	— Значи сигурно си разбрала, че не сме мъже.
	— О, да. Обонянието ми е доста по-добро от зрението ми, а то е много остро. Хората са миризливи същества. Но в интерес на истината, нямаше да кажа на господин Ваймс, ако не ви бях чула да си говорите. Всеки можеше да ви чуе и без да е върколак. Всички си имат тайни, които не искат да се разчуват. В това отношение ние, върколаците, сме малко като вампирите. Търпят ни… ако внимаваме.
	— _Това_ вече го разбирам — отвърна Поли. „И с нас е така“ — додаде наум тя.
	Ангуа спря до тежка врата, покрита с ковани гвоздеи.
	— Тук е — кимна тя и отключи. — Аз ще отида да си побъбря с останалите. Елате, когато сте готови…
	Поли влезе с разтуптяно сърце и видя Пол. И един мишелов, кацнал на пръчка до отворения прозорец. А на стената, където брат й работеше толкова съсредоточено, че чак бе прехапал език и дори не бе забелязал вратата да се отваря, имаше още един мишелов, литнал в сърцето на изгрева.
	В този момент Поли бе готова да прости на Анкх-Морпорк всичко. Някой бе дал на Пол кутийка цветни тебешири.


	Дългият ден се проточи още по-дълго. Тя някак си бе придобила могъщество. Всъщност не само тя, а целият отряд. Хората им правеха път, гледаха ги със страхопочитание. Битката беше спряла и причината бяха те, и никой не знаеше точно защо.
	Но имаше и по-леки моменти. Отрядът може и да беше могъщ, но генерал Фрок даваше заповедите. А генерал Фрок може и да даваше заповедите, но бе допустимо да се предположи, че старшина Джакръм ги предвиждаше.
	И може би затова Шафти помоли Поли и Тонкър да отидат с нея до една стая, където неколцина стражи стояха от двете страни на овчедушен младеж на име Джони, който беше с руса коса, сини очи, златна обица и панталони, смъкнати до коленете в случай, че Шафти желае да провери другия му отличителен белег.
	Беше и с насинено око.
	— Този ли е? — кимна майор Клогстън, която се беше подпряла на стената и гризеше ябълка. — Генералът ме помоли да ви предам, че ще получите зестра от петстотин крони с най-сърдечни пожелания от армията.
	Джони леко се поободри при тези думи. Шафти го изгледа дълго и съсредоточено.
	— Не — рече накрая и се обърна. — Не е той.
	Джони отвори уста, но Поли го сряза:
	— Никой не ти е разрешил да говориш, редник! — И понеже денят бе такъв, той млъкна.
	— Опасявам се, че това е единственият кандидат — обади се Клогстън. — Имаме голяма наличност от обици, руси коси, сини очи и джоневци, но — поразително — съвсем малко циреи. Само той е с целия пакет. Сигурна ли сте?
	— Напълно — каза Шафти, вторачена в младежа. — Моят Джони навярно е убит.
	Клогстън пристъпи към тях и снижи глас:
	— В такъв случай, ъ-ъ, генералът спомена неофициално, че биха могли да се уредят брачно свидетелство, пръстен и вдовишка пенсия.
	— Тя може ли да направи това? — прошепна Поли.
	— За една от вас? Днес? Няма да повярвате какво може да се направи — смигна Клогстън. — Не се отнасяйте твърде предубедено към нея. Тя ви мисли доброто. Много _практичен_ човек е.
	— Не — поклати глава Шафти. — Аз… то е… ами, не. Благодаря, но не.
	— Сигурна ли си? — вдигна вежди Поли.
	— Напълно — отвърна Шафти с предизвикателен вид. И тъй като тя по принцип не беше от бунтарите, видът й не излезе толкова предизвикателен, колкото си мислеше и колкото трябваше, а леко наподоби израза на страдащ от хемороиди, но усилието бе очевидно.
	Клогстън се отдръпна.
	— Е, щом сте убедена, редник? Добре тогава. Сержант, отведете този човек!
	— Само момент! — Шафти закрачи към шашардисания Джони, застана пред него, изпъна ръка и каза: — Преди да те завлекат отново, искам да си ми върнеш петачето, кучи сине!
	Поли протегна ръка на Клогстън, която я разтърси и се усмихна. Още една малка победа, така да се каже, бе удържана. Ако лавината е достатъчно голяма, откъртва дори и плоските камъни.

>
	Поли се отправи към доста голямата килия, понастоящем обявена за женска казарма, или поне казарма за легалните жени. Куп мъже, зрели мъже, щяха да си строшат краката да трупат там възглавници и да носят дърва за огъня. Всичко беше много странно. Поли чувстваше, че се отнасят с тях като към нещо опасно и крехко, като например огромен и красив буркан, пълен с отрова. Тя зави зад ъгъла към големия двор и се натъкна на дьо Слов и господин Вик. Нямаше как да ги избегне. Те определено се оглеждаха за някого.
	Вестникарят я посрещна с укор, примесен с надежда:
	— Ъ-ъ… значи сте момичета, а?
	— Ъ-ъ, да — кимна Поли.
	Дьо Слов измъкна бележника си.
	— Това е _изумителна_ история! Наистина ли сте си пробили път и сте се вмъкнали тук, дегизирани като перачки?
	— Е, ние си _бяхме_ жени, пък и изпрахме малко дрехи. Дегизировката ни май беше твърде изкусна. Вмъкнахме се _обездегизирани_, тъй да се каже.
	— Генерал Фрок и капитан Блауз казват, че се гордеят с вас — продължи дьо Слов.
	— О, значи _са_ го повишили, а?
	— Да, и Фрок заяви, че вие сте се справили чудесно за момичета.
	— Да, май е така — сведе глава Поли. — Да. Много добре за момичета.
	— Генералът още каза… — той поразлисти бележника си, — че вие сте чест за нацията ви. Питам се дали бихте коментирали?
	Той й отправи невинен поглед. Вероятно не бе доловил яростното възмущение, избухнало в главата на Поли. „Вие сте чест за нацията ви. Гордеем се с вас.“ Тези думи някак си те оковаваха, поставяха те на място, потупваха те по рамото и те отпращаха с бонбонче. От друга страна, човек трябваше да започне отнякъде…
	— Много мило от негова страна — каза Поли. — Но ние искаме само да си свършим работата и да се върнем у дома. Това е, което искат войниците. — Тя се замисли за момент и додаде: — И горещ сладък чай. — За нейно удивление той си го записа.
	— Само още един въпрос, госпожице: смятате ли, че светът щеше да е различен, ако повече жени бяха войници? — запита дьо Слов. Тя забеляза, че той отново се усмихва, значи въпросът сигурно бе шеговит.
	— О, мисля, че трябва да попитате генерал Фрок за това — отвърна Поли. „И бих искала да видя изражението й в този момент…“
	— Да, но какво мислите вие, госпожице?
	— Ефрейтор, моля.
	— Извинете, ефрейтор… е?
	Моливът бе надвиснал над листа. Светът се въртеше около него. Той записваше разни неща, които стигаха навсякъде. Перото може и да не беше по-могъщо от меча, но печатарската преса сигурно беше по-тежка от обсадно оръдие. Само две-три думички могат да променят всичко…
	— Ами — започна Поли, — аз…
	При отсрещните порти настъпи внезапна суматоха, от която се отделиха няколко кавалеристи. Сигурно бяха очаквани, понеже злобенските офицери се насъбраха с голяма бързина.
	— А, явно принцът се завръща — обади се дьо Слов. — Сигурно няма да е много щастлив от примирието. Изпратиха няколко конници да го пресрещнат.
	— Той може ли да промени нещо?
	Вестникарят сви рамене.
	— Беше оставил тук няколко много висши офицери. Ще е доста скандално, ако опита.
	Високата фигура бе слязла от коня и крачеше към Поли или по-скоро, осъзна тя, към голямата врата до нея. Цяла сюрия трескави чиновници и офицери припкаха подир принца, безуспешно борейки се за вниманието му. Но когато един успя да тикне под носа му бял свитък, той го сграбчи и спря така внезапно, че няколко офицери се сбутаха в него.
	— Ъм — обади се дьо Слов. — Май че е изданието с карикатурата. Ъм.
	Вестникът бе запратен на земята.
	— Да, сигурно е било то — додаде дьо Слов.
	Хайнрих наближаваше. Поли зърна изражението му. Беше буреносно. До нея вестникарят обърна бележника си на нова страница и се прокашля.
	— Ще _говорите_ с него? — ужаси се Поли. — В това настроение? Ще ви накълца!
	— Налага ми се — отвърна дьо Слов и когато принцът и свитата му стигнаха до вратата, той пристъпи напред и каза с малко пресеклив глас: — Ваше височество? Дали не бихте ми отделили минутка?
	Хайнрих се обърна да го отреже и видя Поли. За момент погледите им се кръстосаха.
	Адютантите на принца познаваха господаря си. Когато ръката му се устреми към меча, те се скупчиха плътно около него в трескаво шепнещ шпалир, от който гласът на Хайнрих периодично изригваше доста високо с основния мотив „Какво?“, последван от токата „Вървете по дяволите!“
	Шпалирът се отвори. Принцът бавно и внимателно изтупа някаква прашинка от безупречната си куртка, хвърли бегъл поглед на Ото и дьо Слов и за ужас на Поли тръгна към нея…
	… протегнал ръка в бяла ръкавица.
	„О, не — каза си тя. — Но той е по-умен, отколкото си мисли Ваймс, и може да обуздае яростта си. А аз току-виж съм станала _амулетче.“_
	— За доброто на _великите_ ни нации — започна Хайнрих — се предполага публично да стиснем ръце в знак на приятелство. — Той отново се усмихна или поне изкриви ъгълчетата на устата си нагоре.
	Понеже не виждаше друг изход, Поли пое огромната му ръка и послушно я стисна.
	— О, чудезно — възкликна Ото, грабвайки иконографа си. — Но мога да направя замо едничка, понеже за зъжаление трябва да използвам зветкавица. Замо зекундичка…
	Поли разбра, че творение на изкуството, което се прави за частица от секундата, независимо от това изисква дълго време, през което усмивката може да замръзне в идиотска гримаса или в най-лошия случай, в предсмъртна агония. Ото си мърмореше нещо, докато нагласяваше оборудването си. Хайнрих и Поли стискаха ръце, оцъклени в кутията.
	— Значи — измърмори принцът, — войничето _не било_ войниче. Ама че късмет!
	Поли остана сковано ухилена.
	— Често ли тормозите уплашени жени?
	— О, това не беше нищо! Все пак ти си приятно девойче. Какво знаеш за живота? И прояви дух!
	— Взички да кажат зеле! — подвикна Ото. — Едно, две, три… о, да му…
	Докато избледнеят остатъчните образи. Ото отново беше на крака.
	— Надявам зе някой ден да открия филтър, който върши работа — промърмори той. — Благодаря на всички.
	— Това беше за мира и добрата воля на нациите — мило се усмихна Поли и пусна ръката на принца. Поотстъпи. — А това, ваше височество, е за мен…
	Всъщност не го ритна. Животът е процес, в който човек открива докъде може да стигне и вероятно би могъл да стигне твърде далеч, опитвайки се да открие докъде може да стигне. Но едно леко помръдване на крака бе достатъчно, само за да види как идиотът се свива в нелепата отбранителна поза с обърнати навътре колене.
	Тя се отдалечи с пеещо сърце. Това не беше приказен замък и човек не можеше да очаква такова нещо като приказен край, но понякога можеше да заплаши да изрита красивия принц в шунката с яйца.
	А сега оставаше и _още_ една дреболийка.


	Когато Поли най-сетне откри Джакръм, слънцето клонеше на заник и хвърляше кървавочервена светлина през високите прозорци на най-голямата кухня на крепостта. Той седеше сам, в пълна бойна униформа, на една дълга маса до огъня и ядеше дебел комат хляб, намазан със свинска мас. Недалеч от другата му ръка стоеше халба бира. Той вдигна очи при нейното приближаване и кимна дружелюбно към един стол. Наоколо шетаха жени.
	— Свинска мас със сол и пипер — заяви той. — Това е истината. Пък нека другите си запазят _кулинарията_. Искаш ли филийка? — Той махна с ръка на една от кухненските помощнички, която доприпка да го обслужи.
	— Не сега, серж.
	— Сигурна ли си? — вдигна вежди Джакръм. — Има една стара поговорка: „Целувката не трае, ама манджата — да.“ Надявам се да не ти се налага да я оспорваш.
	Поли приседна.
	— Засега целувката трае.
	— Шафти уреди ли си въпроса? — Той допи бирата си, щракна с пръсти на прислужницата и посочи празната чаша.
	— Както сметна за добре, серж.
	— Така и трябва. Не може да бъде иначе. И сега какво следва, Пъркс?
	— Не знам, серж. Ще тръгна с Уо… с Алис и армията и ще видя какво ще стане.
	— Дано сте късметлии! Грижи се за тях, Пъркс, щото аз няма да дойда.
	— Серж? — Тя се шокира.
	— Е, сега май ще ни съкратят една от войните, а? Както и да е, това беше то. Краят на пътя. Изпях си песента. Не мога да продължа повече. Изхабих си запасите с генерала и смея да кажа, че _той_ ще се радва да ми види гърба. Освен това и старостта напредва. Днес при атаката убих пет нещастника, а след това усетих, че се чудя защо. Хич не е на добре това. Време е да се измъквам, преди да изкуфея съвсем.
	— Сигурен ли сте, серж?
	— Ъхъ. Чини ми се, че приключих с оная стара песен „родината ми, права или не“. Време е да полегна и да разбера за какво сме воювали. Наистина ли не искаш малко мас? В нея има и запръжки. На това му викам аз _стил_.
	Поли побутна настрани предложената й филия, наплескана с мас, и остана да седи смълчана, докато Джакръм я поглъщаше.
	— Странно, наистина — обади се накрая.
	— Кое, Пъркс?
	— Да откриеш, че не става дума за теб. Мислиш се за герой, а се оказва, че всъщност си част от нечия чужда история. Уоз… Алис е онази, която ще бъде запомнена. Нашата роля бе просто да я доведем дотук.
	Джакръм не каза нищо, но както би могла да се досети, извади смачкания пакет тютюн от джоба си. Тя също бръкна в своя и измъкна малко вързопче. „Джобове — каза си наум. — Трябва да се придържаме към джобовете. На войника му трябват джобове.“
	— Опитайте това, серж — подаде му го тя. — Хайде, отворете го!
	Беше малка кесийка от мека кожа, с шнурче. Джакръм я повдигна и тя се завъртя насам-натам.
	— Е, Пъркс, дума да няма, не съм от мъжете, които ругаят… — започна той.
	— Така е, забелязах — прекъсна го Поли. — Но тази мърлява стара хартия ми лазеше по нервите. Защо дори не сте си поръчали свястна кесийка? Един от сарачите тук ми я уши за половин час.
	— Е, такъв е животът, нали? Всеки ден си викаш „ей богу, крайно време е да си взема нова кесия“, но после всичко така се замотва, че накрая си оставаш със старата. Благодаря ти, Пъркс.
	— О, ами аз се чудих „Какво ли мога да дам на човека, който си има всичко?“ и само това можах да си позволя — сви рамене Поли. — Но вие нямате всичко, серж. Серж? Нямате всичко, нали?
	Усети как Джакръм замръзва.
	— Спри веднага, Пъркс — снижи глас той.
	— Само си помислих, че може би ви се ще да покажете на някого онзи ваш медальон, серж — бодро подхвърли Поли. — Онзи на врата ви. И не ме фиксирайте така, серж. О, да, мога да си тръгна и никога да не бъда сигурна, наистина _сигурна_, а може би вие никога няма да го покажете на друг, изобщо на никого, или никога няма да споделите историята, а един ден и двамата ще сме мъртви и… ами, каква загуба, а?
	Джакръм остана втренчен.
	— Дума да няма, не сте мъж, който би излъгал — додаде Поли. — Бива си ви, серж. Всеки ден го казвате на хората.
	Зад свода до тях кухнята кипеше от женска заетост. Жените май все вършеха нещо с ръцете си — държаха бебета или тигани, или чинии, или вълна, или четка, или игла. Дори когато си говореха, продължаваха да бъдат заети.
	— Никой няма да ти повярва — обади се Джакръм накрая.
	— На кого ще ми скимне да кажа? — вдигна ръце Поли. — Пък и сте прав. Никой няма да ми повярва. Аз обаче ще ви повярвам.
	Джакръм се втренчи в новата халба бира, сякаш се опитваше да види бъдещето в пяната. Явно взе решение, извади златната верижка от зловонния си потник, разкопча капачето и внимателно го отвори.
	— Ето — подаде й го той. — Много работа може да ти свърши.
	В двете гнезда на медальона имаше по една миниатюрна рисунка: на тъмнокосо момиче и на русоляв младеж в униформата на Чукалата.
	— Добре сте излезли — каза Поли.
	— Пробвай друга лъжа, че тая е много опашата.
	— Не, честно! Гледам рисунката, гледам и вас… виждам чертите ви в лицето й. По-бледо, разбира се. Не толкова… пълно. А кой е младежът?
	— Уилям, така се казваше.
	— Вашият любим?
	— Да.
	— И сте го последвали в армията…
	— О, да. Същата стара история. Аз бях едро и силно момиче, а… е, виждаш рисунката. Художникът направи всичко възможно, но не ставам аз за живопис. Май и за акварел не ставам всъщност. В родното ми място онова, което се искаше от една бъдеща съпруга, беше да може да носи по едно прасе под всяка мишница. И така, след няколко дни аз _си носех_ прасетата под мишница, а старецът ми викаше и аз си рекох: да върви по дяволите, Уили никога не крещи. Гепих някакви мъжки дрехи, без значение как, окълцах си косата до дъно, целунах херцогинята и след няма и три месеца бях Избраник.
	— Какво е това?
	— Така викахме на ефрейтора. Избраник. Да, и на мен тогава ми беше смешно. И така се почна. Армията е направо песен в сравнение с това да стопанисваш голяма ферма и да се грижиш за трима мързеливи братя.
	— Колко време мина оттогава, серж?
	— Не мога да кажа, наистина. Кълна се, не знам на колко години съм и това си е самата истина. Толкова често лъгах за възрастта си, че накрая взех да си вярвам. — Тя започна много внимателно да прехвърля тютюна в новата кесия.
	— А младия ви любим? — тихо попита Поли.
	— О, изкарахме си чудни времена, чудни времена. — Джакръм спря за момент и се втренчи в нищото. — Така и не го повишиха, понеже заекваше, но аз имах силен и плътен глас, а на офицерите това им допада. Но Уили никога не възрази, дори когато стигнах до сержант. А после го убиха в Сепъл, точно до мен.
	— Съжалявам.
	— Няма защо да съжаляваш, не си го убила ти — равно рече Джакръм. — Но аз прекрачих трупа му и надупчих копелето, което го направи. Вината не беше негова. Не беше и моя. Ние бяхме войници. А след няколко месеца ме сполетя малка изненада и го нарекох Уилям, на баща му. Добре, че бях малко в отпуск, а? Баба ми го отгледа вместо мен и го прати да чиракува за майстор на оръжие, там в Скриц. Добър занаят е това. Никой не убива добър майстор на оръжие. Казвали са ми, че прилича досущ на баща си. Веднъж срещнах един капитан, който си беше купил адски добър меч от него. Показа ми го, без да знае историята, разбира се. _Адски_ добър меч. Имаше резба по дръжката с извивки и прочее, много стилна работа. Сега е женен и с четири хлапета, както дочух. Имал файтон с двойка коне, прислуга, голяма къща… да, виждам, че наостри уши…
	— Уозър… така де, Уозър и херцогинята казаха, че…
	— Да, знам, говореха за Скриц и за меч — прекъсна я Джакръм. — Тогава разбрах, че не само аз бдя над вас, момчета. Разбрах, че ще оцелеете. Старото момиче имаше нужда от вас.
	— Значи трябва да отидете там, серж.
	— Да отида? Кой го казва? Цял живот съм й служил, няма какво повече да иска от мен. Сам съм си господар, винаги съм бил.
	— Така ли е, серж?
	— Да не би да плачеш, Пъркс?
	— Ами… малко е тъжно, серж.
	— О, да ти кажа и аз си хленчих по малко чат-пат — призна Джакръм, все още тъпчейки тютюна в новата кесийка. — Но сега, като погледна назад, не съжалявам за живота си. Видях кавалерията да пада при битката за Сломп. Бях част от тънката червена линия, която отклони тежката бригада при Овчия нанос, спасих имперското знаме от четирима истински мръсници при Раладан, била съм в много чужди страни и съм срещала страшно интересни хора, които впоследствие предимно пречуквах, преди те да ми светят маслото. Изгубих любимия си, сина ми е все още жив… има много жени, които са преживели и по-лоши неща, повярвай ми.
	— И… сте забелязвали другите момичета…
	— Ха! Стана ми нещо като хоби, наистина. Повечето бяха уплашени дребни душици, бягащи от бог знае какво. Разкриха ги доста бързо. И имаше много като Шафти, тръгнали да търсят годениците си. Но имаше и няколко, които притежаваха онова, на което му викам _пламъче_. Малко огънче може би. Някой трябваше само да им посочи правилната посока. Помогнах им да стъпят по-нависочко, тъй да се каже. Сержантът понякога е могъщ човек. Думичка тук, кимване там, понякога дори подправяне на разни документчета, прошепване в тъмното…
	— … чифт чорапи — вметна Поли.
	— Да, такива ми ти неща — усмихна се Джакръм. — Все им беше голяма мъка, цялата тая кенефна история. Това ви е най-малката грижа, виках им аз. В мирно време на никого не му пука, а в битка всеки пикае по един и същи начин и при това адски бързо. О, помагах им. Бях техния, как му се викаше, техния трамплин към величието, и наистина си бях трамплин, избутващ ги чак до върха. Малките момци на Джакръм, така си ги наричах.
	— И те не се усъмниха?
	— Какво, да се усъмнят във веселягата Джак Джакръм, пълен с ром и киселини? — Старата дяволита усмивка се върна на лицето й. — Джак Джакръм, който спира кръчмарска свада с едно оригване? Не, сър! Да си призная, някои от тях може би подозираха нещичко, май се досещаха, че нещо се мъти някъде, но аз бях просто големия дебел сержант, който познава всички, знае всичко, пък и пие всичко.
	Поли разтърка очи.
	— Добре, де, какво ще правите сега, ако не отидете в Скриц?
	— О, имам си малко заделени парици. Повече от малко, в интерес на истината. Грабеж, плячкосване, кражба… всичко се насъбира, както и да му викат. Не ги попилях за глупости като другите момчета, разбираш ли? Предполагам, че мога да си спомня повечето проклети места, в които ги зарових. Все си мислех, че мога да отворя кръчма или може би чукалня… о, изрядно първокласно заведение, не ме гледай така, няма нищо общо с оная миризлива шатра. Виж, говоря ти за нещо с главен готвач, и полилеи и много червено кадифе, ултрамодерно. Ще наема някаква елегантна дама за съдържателка, пък аз ще съм бодигард и ще движа бара. Ето един съвет, момко, за бъдещата ти кариера, който някои от старите малки момци го научиха самички: не е зле от време на време да посещаваш едно от онези палави местенца, иначе мъжете ще почнат да те гледат странно. Аз имах навика да си взимам книга за четене и съветвах младата дама да подремне малко, щото не им е лека работата.
	Поли остави това без коментар, но попита:
	— Не искате ли да се върнете при сина си и да видите внуците си?
	— Не бих му пожелала такова чудо като мене, момко — твърдо рече Джакръм. — Не бих посмяла. Момчето ми е уважаван мъж в града! Какво мога аз да му предложа? Кой ще иска някаква дебела свадлива старица да му чука на задната врата и вземе да плюе тютюневи храчки из цялата къща и да разправя, че му е майка!
	Поли се загледа в огъня за момент и усети как идеята се промъква в съзнанието й:
	— А какво ще кажете за виден старшина, целият в сърма, отрупан с медали, пристигащ пред главния вход с внушителна карета и изявлението, че му е баща?
	Джакръм зяпна.
	— Обратите на войната и тем подобни — продължи Поли, набрала скорост. — Ранна любов. Дългът зове. Разпръснати семейства. Безнадеждно търсене. Минават години. Скъпи спомени. А после… о, да, подочут разговор в някаква механа, да, това върши работа. Надеждата разцъфва. Ново издирване. Подкупи. Спомени на старици. Накрая, един адрес…
	— Какво _говориш_, Пъркс?
	— Вие сте _лъжец_, серж — каза Поли. — Най-добрият, когото съм срещала. Една последна лъжа изплаща всички останали! Защо не? Може да му покажете медальона. Може да му разкажете за момичето, останало да ви чака…
	Джакръм извърна поглед, но каза:
	— Ти си един проклет гений, Пъркс. Освен това как ли пък не ще намеря внушителна карета?
	— О, _серж!_ Днес? Тъкмо сега има толкова високопоставени… мъже, готови да дадат всичко, което поискате. Знаете го? Особено ако това означава, че ще ви видят подметките. Никога не сте им искали нещо особено. На ваше място, серж, щях да осребря няколко услуги, докато мога. Ние сме Чукалата, серж. Взимаме сиренето доде е време, щото целувките не траят.
	Джакръм пое дълбока, дълга глътка въздух.
	— Ще си помисля, Пъркс. А сега се разкарай, ясно?
	Поли стана.
	— Ей, серж, мислете усилено, а? Както казахте, всеки, който има по някой роднина в момента, е крачка пред другите. Четири внучета? Аз щях да се гордея, ако имах дядо, който може да изплюе храчка тютюн толкова надалеч, че да уцели муха на отсрещната стена.
	— Предупреждавам те, Пъркс!
	— Просто една мисъл, серж.
	— Да, бе… добре — изръмжа Джакръм.
	— Благодаря, че ни измъкнахте, серж.
	Джакръм не се обърна.
	— Е, тогава ще тръгвам, серж.
	— Пъркс! — подвикна Джакръм, когато вече беше на вратата.
	Тя се върна.
	— Да, серж?
	— Аз… очаквах повече от тях, наистина. Мислех, че ще ги бива повече от мъжете за това. Проблемът беше, че ги биваше повече от мъжете да се държат по мъжки. Нали разправят, че в армията ставаш мъж, а? Тъй че… каквото и да правиш оттук нататък, прави го от себе си. Добро или лошо, прави го от себе си. От прекалено много лъжи не остава истина, към която да се върнеш.
	— Добре, серж.
	— Това е заповед, Пъркс. О… и, Пъркс?
	— Да, серж?
	— Благодаря ти, Пъркс.
	Поли поспря на вратата. Джакръм бе обърнала стола си към огъня и се бе облегнала назад. Около него кухнята кипеше от работа.


	Минаха шест месеца. Светът не бе съвършен, но все още се въртеше.
	Поли запази статиите от вестника. Не бяха точни, не и в подробностите, защото авторът описваше… истории, а не онова, което в действителност се случваше. Бяха като рисунки за човек, който е бил там и е видял всичко на живо. Но беше вярно за шествието в крепостта начело с Уозър на бял кон, понесла знамето. И беше вярно за хората, излизащи от къщите си и присъединяващи се към шествието, така че онова, което пристигна при портите, не беше армия, а нещо като дисциплинирана тълпа, крещяща и ликуваща. И беше вярно, че стражите, само като й хвърлиха поглед, сериозно преосмислиха бъдещето си и портите се отвориха още преди конят да зачатка по подвижния мост. Нямаше схватки, никакви сражения. Мандалото хлопна. Страната си отдъхна.
	Поли не беше убедена, че ликът на херцогинята от самотния портрет на статива в голямата, празна тронна зала се бе усмихнал, когато Уозър тръгна към него. Поли беше там и не видя подобно нещо, но много хора се кълняха, че било така и човек накрая започваше да се чуди каква всъщност е истината или дали няма много различни видове истина.
	Както и да е, бяха успели. А след това…
	… си отидоха у дома. Много от войниците се върнаха по домовете си под крехкото примирие. Първите снегове вече бяха паднали и за онези, които искаха война, зимата им я предостави. Дойде с копия от лед и стрели от глад, задръсти проходите със сняг, направи света далечен като луната…
	И тогава се отвориха старите джуджешки мини и наизлязоха керваните. Открай време се говореше, че навсякъде има джуджешки тунели, и то не просто тунели, а тайни проходи под планините, докове, системи от шлюзове, които можеха да издигнат баржа на километри нагоре в натоварената тъмнина, далече от халите на планинските върхове.
	Занесоха им зеле, картофи, кореноплодни, ябълки, каци с мас, неща, които държат сито. И зимата бе победена: разтопеният сняг тътнеше надолу по деретата и Нек правеше безразборните си драскулки по гладката тиня на долината.
	Върнаха се по домовете си и Поли се чудеше дали наистина са се отделяли от тях. „Бяхме ли войници?“ — питаше се тя. Бяха ги изпратили с приветствия по пътя към замъка на принц МармадюкПьотрАлбертХансЙозефБернхардУилхелмсберг и се отнасяха с тях доста по-добре, отколкото изискваха чиновете им. Дори им направиха специални униформи. Но образът на Беззъбия Ебънс непрекъснато изникваше в съзнанието й…
	„Не бяхме войници — реши тя. — Бяхме момичета в униформа. Бяхме като талисманчета за късмет. Бяхме амулетчета. Не бяхме истински, а по-скоро символ на нещо. Справихме се много добре за момичета. И бяхме просто преходно явление.“
	И дума не стана Тонкър и Лофти да бъдат завлечени отново в техникума и те поеха по своя път. Уозър се присъедини към прислугата на генерала и получи собствена стая и спокойствие; чувстваше се полезна и никога не я биеха. Беше писала на Поли с дребен ъгловат почерк. Изглежда, беше щастлива: свят без побоища за нея бе рай. Джейд и нейният кавалер се запиляха някъде да правят нещо по-интересно и доста практично. Шафти… си беше на собствен график. Маладикта изчезна. А Игорина се бе установила сама в столицата и се занимаваше с женски проблеми или поне с проблемите на онези жени, които не бяха мъже. А висшите офицери ги бяха наградили с медали и ги изпратиха със сковани, бледи усмивки. Целувките не траят.
	А сега, не че се случваха кой знае колко хубави неща, просто лошите бяха спрели. Стариците все още мърмореха, но хората ги оставяха да си мърморят. Никой не получаваше заповеди, никой нямаше карта, никой не беше сигурен кой командва. На всеки уличен ъгъл се водеха спорове и препирни. Беше плашещо и развеселяващо. Всеки ден бе експеримент. Когато Поли навлече едни стари панталони, за да изчисти пода в голямата механа, бе посрещната само с „хъъммф“. О, и Девическият техникум беше изгорял, а пък в същия ден две слаби маскирани лица бяха ограбили банка. Поли бе изслушала тези новини с усмивка. Шафти се бе пренесла в „Херцогинята“. Бебето й се казваше Джак. Пол направо изглупяваше по него. А сега…
	Някой отново бе изрисувал мъжката тоалетна. Поли не можа да изтрие произведението и затова се примири само да коригира анатомията. После изчисти мястото — поне по кръчмарските клозетни стандарти — лисвайки няколко кофи вода, и тръгна да сгълчи прислужничките, както правеше всяка сутрин. Когато се върна в механата, завари група разтревожени мъже да говорят с баща й. При влизането й, изглежда, леко се стреснаха.
	— Какво става? — вдигна вежди Поли.
	Баща й кимна към Беззъбия Ебънс и всички се поотдръпнаха. Заради храчките и зловонния дъх никой не държеше да води особено интимни разговори с Беззъбия.
	— Швеклоядшите пак ша я подкарали! — обяви той. — Ше нападат, шото принцът рекъл, че шега шме негови!
	— Наследява всичко, понеже е далечен братовчед на херцогинята — обясни бащата на Поли.
	— Но аз чух, че още не е уредено! — възкликна Поли. — Освен това сключихме примирие!
	— Май той ши го урешда — рече Беззъбия.
	Остатъкът от деня мина на бързи обороти. Хората наизлязоха по улиците и трескаво говореха по групички; около портите на градския съвет се струпа тълпа. От вътре притеснено излизаха чиновници и забиваха поредното съобщение на портите: тълпата се свиваше около него като юмрук, а после се отваряше като цвете. Поли си проби път напред, пренебрегвайки ругатните около себе си, и прегледа листата.
	Същата стара история. Отново набираха доброволци. Същите стари думи. Същите стари хрипове от отдавна умрели войници, подканящи живите да се присъединят към тях. Освен жена генерал Фрок беше „един вид старица“, както би се изразил Блауз. Беше се сринала — от това или от тежестта на всичките онези еполети.
	Целувките не траят. О, да, херцогинята бе излязла пред тях и бе обърнала света наопаки и сигурно всички бяха решили да станат по-добри и получили някакво опрощение, бяха успели да си поемат въздух.
	Но все пак… беше ли се случило наистина? Дори Поли понякога се чудеше, а тя беше там. Дали онова не беше само някакъв въображаем глас, някакъв вид халюцинация? Нали е всеизвестно, че на войниците в отчаяно положение им се привиждат богове и ангели? Някак си в течение на дългата зима чудото бе избледняло и хората си бяха казали: „Да, но ние трябва да бъдем практични.“
	„Всичко, което получихме, бе един шанс — каза си Поли. — Не чудо, не спасение, не магия. Просто един шанс.“
	Тя се върна в странноприемницата със запалена глава. Там я чакаше сандък. Бе доста дълъг. И тежък.
	— Дойде чак от Скриц с фургона — възбудено я посрещна Шафти. Тя работеше в кухнята. Сега това бе станала нейната кухня. — Чудя се какво ли може да е? — не се сдържа тя.
	Поли надигна капака на грубо скования дървен сандък и откри, че е пълен със слама. Отгоре й имаше плик. Тя го отвори.
	Вътре намери снимка. Изглеждаше от скъпите фамилни портрети — с гипсираното семейство на фона на пердета и саксийна палма, която да придаде някакъв стил на всичко. Отляво стоеше мъж на средна възраст с горд вид; отдясно — жена, горе-долу на същата възраст, с доста стреснато, но въпреки всичко доволно изражение, понеже съпругът й бе щастлив; тук-там, зяпнали в обектива с нещо средно между усмивка и недоверие и физиономии, на които бе изписан целият преход от живия интерес до внезапното присещане, че е трябвало да отидат до тоалетната, преди да позират, се мъдреха деца — от високи и бандитско нагли до дребни и спретнато сладки.
	И на един стол в средата, фокусът на цялата композиция, седеше старшина Джакръм, грейнал като слънце.
	Поли постоя втрещена и обърна снимката. На гърба й бе изписано с големи черни букви: „Последният подвиг на ст-на Джакръм!“ и под тях: „Тези не ми трябват.“
	Тя се усмихна и разбута сламата. В средата на сандъка, омотани в плат, лежаха две шашки.
	— Това да не е старият Джакръм? — обади се Шафти, посягайки към снимката.
	— Да. Намерил е сина си. — Поли размота шашката.
	Шафти потръпна при вида й:
	— Зли неща са тия.
	— Все пак са просто неща — сви рамене Поли. Тя постави шашките на масата и вече щеше да махне сандъка, когато видя още нещо в сламата на дъното. Бе продълговато и увито в тънка кожа.
	Оказа се бележник с евтина подвързия и захабени жълтеникави листа.
	— Какво е това? — полюбопитства Шафти.
	— Мисля, че е… да, адресникът му — промълви Поли, прелиствайки страниците.
	„Това е то — каза си тя. — Всичко е тук. Генерали, майори, капитани, о, боже! Сигурно са… стотици. Може би хиляди! Имена, _истински_ имена, повишения, дати… всичко…“
	Тя измъкна едно правоъгълно бяло картонче, което бе пъхнато като отметка. На него бяха отпечатани доста претрупан герб и следният надпис:
C>
	Уилям дьо Слов
	РЕДАКТОР. АНКХ-МОРПОРКСКИ ВЕСТИ
	„Истината ще ви направи своболни“
	ул. Лъскава. Анкх-Морпорк
	e-mail: WDW@Times.AM
C$
	Някой бе зачеркнал „л“-то в „своболни“ и отгоре с молив бе написал „д“.
	Беше внезапно странно хрумване…
	„По колко начина може да се води една война? — запита се Поли. — Вече има щракалки. Познавам един човек, който пише разни неща. Светът се върти. Храбри малки държавици се борят за свобода на волята… биха могли да са от полза за големите страни със собствени планове.“
	Време е да грабваме сиренето.
	Изражението на Поли, втренчена в стената, би стреснало редица важни особи. Биха се обезпокоили още повече от факта, че тя прекара следващите няколко часа над един тефтер, понеже й хрумна, че генерал Фрок не е стигнала до сегашното си положение с глупост и следователно би могла само да спечели, следвайки примера й. Тя преписа целия бележник и го напъха в стар буркан от сладко, който скри на покрива на конюшните. Написа и няколко писма. После извади униформата си от гардероба и я огледа критично.
	Направените им по поръчка униформи бяха със специални допълнителни особености, които можеха да се нарекат единствено… момичешки. Имаха повече сърма, бяха по-добре ушити и включваха по-скоро дълга запретната пола, отколкото панталони. При това киверът беше с пера. На _нейния_ мундир имаше сержантски нашивки. Беше направо _виц_. Сержант на жени. Все пак светът се бе преобърнал.
	„Станахме амулетчета, талисманчета за късмет… А може би онова, от което всички се нуждаеха при шествието до принц МармадюкПьотрАлбертХансЙозефБернхардУилхелмсберг, беше шега. Но може би, когато светът се преобръща, и шегата се обръща с него. Благодаря ти, Ебънс, въпреки че не знаеше на какво ме учеше. Когато ти се смеят, хората свалят гарда си. А когато свалят гарда си, можеш да ги изриташ в слабините.“
	Тя се вторачи в огледалото. Косата й вече бе достатъчно дълга, за да бъде досадна, но не толкова, че да бъде привлекателна; тя само я среса и я остави така. Намъкна новата униформа върху панталоните си и се опита да потисне гризящото я чувство, че се облича като жена.
	„Ето. Изглеждам съвсем безобидно.“ Видът й стана малко по-небезобиден с двете шашки и кавалерийския арбалет през рамо, особено за онези, които знаеха, че мишените за стрелички в механата вече имаха дълбоки дупки в десетките от всичките упражнения.
	Тя се прокрадна до прозореца, който гледаше към двора на странноприемницата. Пол стоеше на една стълба и боядисваше табелата. Баща й придържаше стълбата отдолу и подвикваше инструкции по обичайния си маниер, тоест, секунда-две след като вече няма смисъл. А Шафти, макар че Поли беше единствената в „Херцогинята“, която все още я наричаше така и знаеше защо, ги наблюдаваше, гушнала Джак. Бяха умилителна картинка. За момент й се прииска да има медальон.
	„Херцогинята“ беше по-малка, отколкото в представите й. Но бе отминало времето, когато щеше да застане на вратата да я защитава с меч. За да запази малките неща, човек трябваше да се погрижи за големите, а може би светът не бе достатъчно голям.
	Бележката, която остави на тоалетката си, гласеше: „Шафти, надявам се с Джак да сте щастливи тук. Пол, грижи се за нея. Татко, никога не съм взимала надници, но ми трябва кон. Ще се опитам да го пратя обратно. Обичам ви всичките. Ако не се върна, изгорете това писмо и поровете из покрива на конюшните.“
	Тя скочи през прозореца, оседла един кон в обора и се измъкна през задния вход. Не възседна коня докато не се отдалечи достатъчно, че да не могат да я чуят, а после препусна към реката.
	Пролетта се изсипваше над страната. Жизнените сокове напираха по стъблата. В гората на всяка минута израстваше по тон дървесна маса. Отвсякъде долитаха птичи песни.
	При ферибота стоеше страж. Той я изгледа неспокойно как качва коня на борда, а после се ухили и бодро я поздрави:
	— Доб’рутро, госпожице!
	О, добре… ето, че се почна. Поли рязко се изпъчи пред озадачения човечец.
	— Да не се опитваш да ми _остроумничиш?_ — кресна тя на милиметри от лицето му.
	— Не, госпожице…
	— Обръщението е сержант, господинчо! — излая Поли. — Да пробваме _пак_, а? Попитах, да не се опитваш да остроумничиш?
	— Не, сержант!
	Поли се наведе, докато носът й почти опря в неговия.
	— _Защо не?_
	Усмивката му се изпари. Не беше от войниците, поели по пътя на бързото повишение.
	— Ъ? — успя да отвърне.
	— Щом не се опитваш да остроумничиш, господинчо, значи те устройва да си глупав! — кресна Поли. — А на мен дотук ми е дошло от тъпаци, ясно?
	— Да, но…
	— _Какво_ но, войнико?
	— Е, но… ами… но… нищо, сержант.
	— Това е добре. — Поли кимна на лодкарите. — Не е ли време да тръгваме? — попита тя, но тонът й бе заповеднически.
	— Неколцина тъкмо слизат от пътя, сержант — бързо каза по-схватливият.
	Изчакаха. Новопристигналите всъщност бяха трима, сред които Маладикта, в пълна бойна униформа.
	До средата на пътя Поли не каза нищо. Маладикта й пусна една от онези усмивки, които само вампир може да догоди. Щеше да бъде овча, ако овцете имаха малко по-различни зъби.
	— Помислих си да пробвам пак — сви рамене тя.
	— Ще намерим Блауз — каза Поли.
	— Той сега е майор — осведоми я Маладикта. — Щастлив като бълха, понеже нарекли някаква ръкавица без пръсти на него, както дочух. За какво ни е притрябвал?
	— Ясни са му щракалките. Известни са му други начини, по които може да се води война. А аз познавам… хората.
	— А! Имаш предвид онези от типа „Дума да няма, не съм от мъжете, дето лъжат, но познавам хората“?
	— А-ха, тъкмо тези имах предвид. — Реката се разплиска по кила на ферибота.
	— Добре — каза Маладикта.
	— Макар че не знам къде ще свърши това — додаде Поли.
	— А! Даже още по-добре.
	В този момент Поли реши, че знае от истината достатъчно, което да я крепи. Враговете не бяха мъже или жени, не бяха старците или дори мъртвите. Бяха просто проклети глупаци, във всичките им разновидности. А никой нямаше право да бъде глупав.
	Тя хвърли поглед към другите двама пътници на борда. Бяха селячета, в опърпани, зле скроени дрехи, които се стремяха да стоят по-далеч от нея и седяха напрегнато втренчени в палубата. Но един поглед бе достатъчен. Светът се преобръщаше и историята се повтаряше. По някаква причина това изведнъж я накара да се почувства много щастливо.
	— Ще се записвате ли, момци? — весело подхвърли тя.
	Последва мънкане в най-общия смисъл на „да“.
	— Добре. Изправете се тогава. Нека ви поогледам. Брадичките горе! А! Много добре. Жалко, че не сте се упражнявали да ходите с панталони и забелязвам, че не сте си взели резервни чорапи.
	Те се оцъклиха с отворени усти.
	— Как са ви имената? — продължи Поли. — _Истинските_ ви имена, моля?
	— Ъ-ъ… Розмари — престраши се едната.
	— Аз съм Мери — каза другата. — Чух, че записват момичета, но всички ми се смяха и аз реших, че е по-добре да се престоря…
	— О, може да се запишете и като мъже, ако искате — прекъсна я Поли. — Трябват ни неколцина читави мъже.
	Момичетата се спогледаха.
	— Научавате по-добри ругатни — додаде Поли. — А и панталоните са практични. Но изборът си е ваш.
	— Избор? — повтори Розмари.
	— Разбира се! — Поли постави ръце на раменете им, намигна на Маладикта и добави: — Вие сте моите мънички момченца — или не, според случая — и _аз_ ще се грижа за… _вас_.
	И идният ден бе страхотно голяма риба.
