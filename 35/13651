P>
	Голи лакти и такива
	сини като лед очи.
	И загара ти отива,
	и катранен дъх горчи.

	И яка` раздипля шарки,
	вейната на шир и длъж.
	И смутените рибарки
	ще въздъхнат изведнъж.

	Даже крехкото момиче,
	взело връзка риба пак,
	всяка вечер смутно тича
	покрай пясъчния бряг.

	Бледи бузи, тънки пръсти
	и очи — като в мъгла,
	щипят раците чевръсти
	босите му ходила.

	То дори не ги усеща
	и не ги лови по път.
	Бие само кръв гореща
	в наранената му гръд.

@@	1911
P$
