P>
#	1.

	Беше ярък и душен покоя,
	а очите му — две светлини.
	И аз потреперах: тоя
	ще успее да ме преклони.
	Той към мен се наведе полека…
	От лицето ми слезе кръвта.
	Като камък надгробен нека
	да полегне над мен любовта.

#	2.

	Проклет и прекрасен си ти,
	но имаш ли обич в душата!
	Отучи ме как се лети,
	а бях от детинство крилата.
	Предметите губят бои,
	разливат се в мътна мъглица
	и само лалето стои,
	лалето на твойта петлица.

#	3.

	Задължен от добрата учтивост,
	приближи ме с усмивка позната,
	полуласкаво, полулениво
	след това ми целуна ръката
	и тогава иконно-строги
	заблестяха очите ти сини…
	Цели десет години тревоги
	и безсънства десет години
	вложих в тихото мое слово,
	ала ти го прие безучастно.
	Ти си тръгна и стана отново
	на душата ми пусто и ясно.

@@	1913
P$
