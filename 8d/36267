	Тя беше обикновена писалка и се хранеше само с мастило. Все се оплакваше, че е гладна.
	Нямаше ръце да яде сама и затова плачеше.
	Сълзите й течаха върху хубавия килим, но никой не ги забелязваше.
	Дотегна и този живот и реши да избяга от Томето, да отиде сред хората.
	Тихичко се мушна през вратата и се намери на улицата.
	Минаваха големи автомобили. Тя се изплаши и взе да трепери. За пръв път беше сама на улицата. Бе свикнала да бъде в джоба на Томето, но той вече цял месец не се грижеше за нея и писалката умираше от глад.
	Тя предпазливо се движеше между хората.
	Влезе в една книжарница на самообслужване и се нареди между другите писалки. Вярваше, че някой ще я купи и ще я нахрани. Другите писалки сърдито я приеха. Началникът на писалките каза:
	— Защо идваш при нас?
	— Гладна съм.
	— Защо?
	— Защото не съм яла.
	— А защо не си яла?
	— Няма кой да ме нахрани.
	— Кой трябваше да се грижи за теб?
	— Едно дете, Томето. Сега като че ли има по-важни работи и ме забрави.
	Писалките също се съвещаваха.
	Началникът каза:
	— Приемаме те, но няма да можем да ти даден мастило.
	Писалката беше отчаяна. Идеше й да се самоубие.
	Навън бе нощ, на писалката й се спеше, а продавачките се готвеха да затворят магазина.
	Писалката взе съдбоносно решение.
	Когато до нея минаваше една продавачка, тя скочи в джоба и. Жената се прибра у дома си. Беше много уморена. Хвърли я на кревата и после я забрави.
	На писалката отново й се доплака, но и сълзи нямаше вече.
	Продавачката си легна, заспа, а писалката стоеше будна и си мислеше. Не знаеше какво да направи.
	Мисли, мисли и реши.
	Полека се приближи до вратата и… отново бе на улицата.
	Сега нямаше много автомобили и затова беше по-спокойна. Шляеше се по улиците, но страшно много я болеше коремът.
	Гледаше във витрините, усещаше приятната миризма от ресторантите, преглъщаше, докато се появи онова здание, в което поиска да влезе. По коридорите тичаха хора. В една просторна зала имаше големи машини. Те нещо печатаха. Писалката си помисли: „Сигурно печатат вестници“.
	Изведнъж се засмя весело, весело и силно. Очите й се напълниха с роса. Плачеше, защото взе ново решение.
	Качи се на една от машините и написа следното обявление:
C>
	Търси се собственикът на загубената писалка. Той е ученикът Томе. Аз съм гладна. Този, който ме намери, моля, да ми даде да ям. Ям само мастило. Нищо друго.
@	Загубената писалка
C$
	И пак се озова на улицата.
	Легна и заспа до една висока къща.
	Сутринта всички четяха вестници.
	Очите на писалката радостно блестяха:
	„Сигурно четат за мене!“
	От радост се втурна по улицата.
	Тогава я блъсна един пиян шофьор на голям камион. Писалката се счупи на малки късчета. Веднага пристигна „Бърза помощ“. Лекарите, макар че извършиха много операции върху раздробеното й тяло, не можаха да я спасят.
	А хората четяха за загубената писалка…
	Само Томето не прочете обявлението.
	Той не обичаше да чете вестник.
