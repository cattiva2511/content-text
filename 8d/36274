	Заваля проливен дъжд. Толкова много капки паднаха по земята, че тя заприлича на море, избродирано от капки. Само една се отдели от дъжда и реши, че не трябва да слезе на земята. Въобще тая капка беше по-различна от другите: голяма като око на тигър, всичко я интересуваше и си беше малко своеглава.
	Полетя из въздуха, гледаше нагоре-надолу, но нищо не можеше да види: очилата й бяха изпотени. Затова капна на едно дърво. Избърса си очилата и за малко не се строполи на земята. Не загуби равновесие, но за пръв път виждаше истински мандарин. Мандаринът със ситни крачки се движеше, размахвайки малко ветрило.
	После се появи още един, и той за някъде много бързаше. И след него изтича още един.
	И още един.
	Наредиха се от двете страни на пътечката и все по-бързо размахваха шарените ветрила.
	Дъждовната капка с любопитство наблюдаваше. Огледа се и забеляза, че дърветата бяха черни, а пътечките бели.
	Когато направи това откритие, тя видя как от далечината се появи един друг мандарин, също с един кичур на главата, но с по-разкошна одежда от другите и с малко по-бавна походка.
	Мандарините почтително се кланяха, а Големия мандарин не им обръщаше никакво внимание.
	Но ето, че неговият поглед видя лист, които не бе съвсем черен. Ядоса се, ала това не се отразяваше на лицето му, и то остана неподвижно, спокойно и красиво, с мъртва хубост.
	Обърна се към треперещите мандарини:
	— Кой е боядисвал градината?
	Неговият глас не издаваше никакви вълнения, челото му не се набръчкваше. Казаха му името на бояджията.
	Не го разпита. Не се вслуша в обясненията му.
	— Не съм виновен — рече бояджията, — самият лист не желаеше да приеме черната боя!…
	Големия мандарин вдигна ръка.
	— Присъдата е справедлива — каза съветникът.
	Мандаринът нареди да се повикат всички бояджии от страната и те започнаха да боядисват непокорния лист. Положиха най-силните черни цветове, ала листът все си оставаше зелен.
	Тогава самият мандарин взе четката, но листът отново не се подчини.
	Господарят не даваше вид, че се сърди и че се вълнува. Размишляваше, но и това не личеше по лицето му, което продължаваше да е бледо и красиво.
	Откъснаха листа и всички си отдъхнаха.
	Но на следващия ден на негово място имаше друг зелен лист. Сякаш се надсмиваше, гледайки суетнята на мандарините, които с нарастващ страх очакваха събуждането на Големия мандарин.
	Слънцето изгря, зеленият лист запя, черните листа излъчваха тъмна светлина.
	Господарят повика съветниците си. Мълчеше, докато те говореха.
	Решиха да се боядиса в зелено цялото дърво. Бояджиите го измиха, листата отвориха очи, запя славейче.
	Непокорният лист придоби тъмножълт цвят и пак се различаваше от другите.
	Конници бяха разпратени из страната, за да намерят най-мъдрия човек.
	Откриха го. Не беше стар, но не беше и млад. Не бе висок, но не бе и нисък. Не беше красив, но не беше и грозен.
	— Наредете да останем сами! — помоли той.
	Дълго говориха Големия мандарин и мъдрият човек. Малките мандарини, останали отвън, чакаха под черните дървета. Трепереха от студ и мърмореха:
	— Щастливи сме с толкова умен господар!
	— Щастливи сме!…
	Тъмножълтият лист склопи очи, издъхна. Неговият дъх с мирис на нежно цвете стопли премръзналата свита. Тогава за миг си спомниха, че миналата зима Големия мандарин заповяда снегът да се боядиса в черно.
	Разтичаха се поданиците да хващат снежинките. Потапяха ги в черен котел. Други ловяха сняг над планините. Боядисваха го и той се стелеше по земята.
	— Колко умен е нашият господар! — казаха кичурите.
	Колко е умен нашият господар!
	След това с възторг се прие нареждането:
	да се боядиса дъждът.
	Вдигнаха високи къпални. Там водните капки се преобличаха и слизаха на земята като дребни, лъскави мушици.
	Големия мандарин се разхождаше и си мислеше:
	„Какви добри души! Моите мисли са техни — техните са мои! Да! Да!… Всичко трябва да бъде в черно. Този цвят е така тържествен, така мил и прекрасен!“
	И лицето на Големия мандарин ставаше по-бледо и по-красиво. Веждите му не се свиваха, защото мандаринът нямаше вежди.
	Но се появи онзи зелен, безумен лист…
	Големия мандарин повика мъдреца. Дълго говориха сами. Мъдрецът си отиде и остави на господаря специален безцветен прах. Достатъчно беше да се сложи от него в носа и всички мисли на хората щяха да му бъдат известни. Мандаринът благодари на мъдрия човек, сложи праха в носа си и чу:
	— Мандаринът направо е полудял — казваха хората, — къде се е чуло и видяло дърветата да се боядисват?
	— Боядисвахме дъжда, снега, сега дърветата… Ами ако му хрумне да сменим цвета на въздуха?
	— Не се е сетил да боядисаме небето…
	Мандаринът внимателно слушаше и щеше да се усмихва от злоба, ако умееше да се смее.
	Един ден нареди да се построи скеле към небето.
	— Колко е смел! — казваха малките мандарини.
	— Ще стигнем небето! — допълваха.
	— Ще стигнем небето! — повтаряха и скелето пълзеше към висините. Големия мандарин от време на време наглеждаше работата и се затваряше в тъмните си покои.
	— Луд е! — казваха хората.
	Красивият господар, както обикновено по здрач, се разхождаше по белите улици. Мандарините се кланяха, таейки в себе си:
	— Докога ще бъде така?
	Големия мандарин чу всичко и продължи пътя си. Не му се вярваше, че нещо лошо може да се случи.
	На сутринта не закуси. Не дойде и на обяд. Мандарините шептяха:
	— Сигурно мисли!…
	— Ще измисли големи, умни неща!…
	— Тихо! Тихо!
	Той не слезе и за вечеря. И на другия ден не напусна стаята си. Понесе се мълва:
	— Решава дали да боядиса и слънцето!
	Хората рекоха:
	— Глупак над глупаците!
	Когато не го видяха и на третия ден, мандарините почукаха на вратата му. Намериха господаря си бездиханен.
	Никой със сигурност не можеше да каже дали господарят е починал сам или някой му е помогнал.
	Свитата се разплака и веднага бе коронясан нов мандарин.
	Хората взеха да работят по нивите. Дъждът си валеше, както винаги си е валял. Изми дърветата и листата станаха зелени.
