	Вчера имах прекрасно настроение. А когато човек се чувствува така хубаво, тогава може да направи чудни неща.
	Така беше с мен.
	Първо, измих си дясната ръка, защото само тя трябваше да бъде чиста, а за лявата… има време, нали в една година има на триста шестдесет и пет места по един ден?
	След това си облякох дрехите наопаки, за да не ме хващат уроки.
	По пътя си не срещнах нито една черна котка, а то, трябва да си призная, бе добър знак.
	Със своя самолет, който ми служи само за екскурзии в неделя, отидох направо в царството на негово величество вятъра.
	Пристигнах там със закъснение от две секунди.
	Веднага извадих две туби и в тях затворих вятъра:
	в едната — топлия, в другата — студения.
	И останах доволен.
	Защо?
	Вятърът е много лош и прави много лоши работи.
	Първо — тича по улиците като палаво дете и не внимава дали с това не пречи на пешеходците.
	Второ — открива работи, които не са за откриване:
	например влиза в училищните стаи и там веднага всички узнават, че аз не съм си написал домашните упражнения.
	Сетне разказва, че съм бил много немирен, казва още, че Едикойси бил по-лош от мен.
	Може ли да се дърдорят такива неща?
	Затова в моите туби затворих вятъра и топлия, и студения — и сега да видим кой ще говори лошо за мене, най-доброто дете на всички меридиани и полумеридиани.
	Но ако някой все пак обича да има вятър, тогава аз ще му продам: един или два грама, а може и три…
