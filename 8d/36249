	Аз съм една болна тетрадка.
	Боледувам, защото в мен пише другарят Рамче.
	Точно заради него често ходя при лекари. Дадат ми лекарства — оздравея.
	Но… няма полза от това. Защото Рамче ще ме вземе отново, ще ме захвърли, ще ме смачка, а аз какво мога да направя?
	— Хайде, тетрадке — викам си, — хайде пак при лекаря.
	И така всеки ден.
	Казвам ви: тежък живот!
	Лекарите почнаха да се съмняват, че се преструвам.
	— Анемия — определиха. — Ще те оправи само силната храна.
	Хм, силна храна!… Откъде? Рамче рядко пише. А на моето анемично тяло му е нужно мастило, молив…
	Понякога Рамче драска по мен чудновати работи. Ето например какво написа преди няколко дни:
	„Аз бях на една вълшебна планета.
	Пристигам там и гледам: много деца носят лозунги. Чета и не мога да повярвам.
	— _Предлагаме училищата да бъдат затворени девет месеца, а през останалите три месеца да се стягат за новата учебна година._
	— _Отличните ученици да се наказват с двойки, а повтарящите да получават шестици._
	— _Всички така да се трудим, че да бъдем най-лоши ученици._
	Прекрасно! Това е само за мен! Но не зная защо не останах там…“
	Такива работи пише Рамче.
	И сега ви питам: нима не съм за съжаление?
	Аз плача. Плача.
	Една обикновена тетрадка плаче като малко дете.
	И защо? Кажете ми защо?
