	Детето заспа по корем.
	Нощта се обърна. Очите й — звездите — изгряха в изворите.
	Луната забрави своя път и се гмурна в реката.
	Небето слезе на земята по невидими стълби.
	Възглавничката на детето разбра какво се е случило и разпери криле. Патето, избродирано на нея, летеше с главата надолу.
	И юрганът изхвръкна навън, но с чаршафа отгоре.
	И играчките от стаята направиха същото.
	Но сега не бяха играчки, с които децата си играят, а играчки, които си играят с децата.
	Телевизорът, в който хората гледаха, започна да гледа в тях.
	Учениците слагаха двойки на учителите.
	Чиновете сядаха в скутовете на децата и ги драскаха като котета.
	И още много и много подобни неща се случиха, докато детето сънуваше по корем.
