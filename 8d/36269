	На плажа две деца се пръскат с вода.
	Едното звънко се смее и изпраща дъга от капки към другото, което още по-звънко се смее.
	Във въздуха се разминават две дъги. Слънцето милва мънистените водни капки.
	— Не ми се играе вече — казва първото.
	— Искаш ли да си играем на дворец? — предлага второто.
	На плажа две деца строят дворец от пясък.
	Слънцето наднича в тъмните коридори, но те са неприветливи. Една палава вълна иска да си отпочине в големия дворец. Децата я отблъскват с длани. Дворецът едрее. Извишава се над морското равнище. Морето се сърди. Дворецът, макар и от пясък ще му закрие хоризонта.
	Морето повиква своите съветници.
	Двете деца градят пясъчния дворец. В него има много коридори, стаи, големи врати и малки прозорчета.
	Първото казва:
	— Ще трябва да предвидим място за един голям салон. Там ще си играем с всички деца от плажа.
	— И ще гледаме рисувани филми.
	Морето каза:
	— Не!
	Една голяма вълна се изви във въздуха, но някой я повлече и тя не стигна до брега.
	Морето разтвори ветрилото си.
	Слънцето угасна. На небето имаше черна дупка.
	После ветрилото изгони топлия въздух и той като балон полетя към простора. Планината настръхна и се облече в топла дреха.
	Заваля сняг.
	Първото дете възкликна:
	— Летен сняг! Топъл сняг!
	Другото каза:
	— Дворецът ще бъде още по-красив!
	Задуха леден вятър. Хората напуснаха плажа. На брега останаха двете деца и дворецът.
	— Не ми се играе вече — каза второто.
	— И на мен — каза първото. — Искаш ли да правим нещо друго?
	— Книжни параходчета?
	Децата се впуснаха в своята нова игра. Морето сви ветрилото си. Слънцето хвърли топлина.
	На брега имаше хора, един дворец и две деца.
	В простора лятото свиреше на електрическа китара.
