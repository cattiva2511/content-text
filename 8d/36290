	_Поемата за моя Сид_, издадена от Българската академия на науките в своя цялостен обем (увод, текст с насрещен превод, бележки, речник и библиография) за пръв път в България, е от особено значение за българската културна общественост.
	Подобно на своята посестрима _Песента за Роланда_, издадена от Софийския университет преди 40 години,* сега _Поемата за моя Сид_ излиза на бял свят и се явява в своя пълен облик.
	[* _Песента за Роланда според Оксфордския ръкопис Dygby_ 23. Увод, текст и превод с 12 факсимилета, бележки, речник и показалец на собствените лични и местни имена, от проф. Тома Ст. Томов. С, 1942. 480 с. Жалко, че това добре стъкмено и пълно издание на прекрасната старофренска поема не видя своето второ появяване пред любознателната публика.]
	Обширният историко-литературен увод към поемата излезе в отделна книжка през 1980 г.* Затова в сегашното издание този увод е даден в съкратена форма.
	[* Поемата за Сид. Историко-литературен очерк. С, 1980. 100 с.]
	_Поемата за моя Сид_ заедно с _Песента за Роланда_ откриват бляскаво епохата на романския героичен епос. Създали литература в многобройни издания, изследвания, тълкуване и разпространение (вж. библиографията на това издание), те и досега са предмет на нови занимания. Тяхната слава е неувяхваща, както е неувяхващ споменът за техните герои.
	България обича и цени старинните епични поеми и, като представя сега на българския читател испанската _Поема за моя Сид_, тя се приобщава така към световната култура.
