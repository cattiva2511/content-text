>
#	Лица в трагедията

	__ДОН ФЕРДИНАНД I__, кастилски крал
	__ДОНА УРАКА__, кастилска инфанта
	__ДОН ДИЕГО__, баща на дон Родриго
	__ДОН ГОМЕС__, граф дьо Гормас, баща на Химена
	__ДОН РОДРИГО__, любовник на Химена
	__ДОН САНЧО__, влюбен в Химена
	__ДОН АРИАС__, кастилски благородник
	__ДОН АЛОНЗО__, кастилски благородник
	__ХИМЕНА__, дъщеря на дон Гомес
	__ЛЕОНОРА__, възпитателка на инфантата
	__ЕЛВИРА__, възпитателка на Химена
	__ПАЖ__ на инфантата

	_Място на действието — Севиля, 1636 г._


>	Първо действие

>>	Първа поява

N	ХИМЕНА, ЕЛВИРА

	__ХИМЕНА__
	Елвира, искрено ли ми разказа всичко?
	Не скри ли нищо ти от бащините думи?

	__ЕЛВИРА__
	От тия думи аз съм още възхитена:
	тъй силно, както вий обичате Родриго,
	баща ви го цени — дори, ако сега
	прочела съм добре в душата му, ще иска
	да откликнете.

	__ХИМЕНА__
				Кажи, какво те кара
	да мислиш, че е той съгласен с моя избор?
	Надежда мога ли да имам — научи ме,
	такива думи днес се чуват не тъй често;
	нима предричаш ти за нашата любов
	такава свобода — да се яви открито!
	Какво ти каза той за тайните, пред тебе
	разкривани от тях, от Санчо и Родриго?
	Ти не изтъкна ли каква неравност има —
	и аз защо клоня към едного от тях?

	__ЕЛВИРА__
	Не, вашето сърце представих безразлично,
	че не тупти за тях, нито руши надежди,
	че без да гледа то студено или мило,
	ще избере съпруг по бащина повеля.
	Остана възхитен от тая почит той —
	ликът му, думите показваха това —
	и тъй като пред вас ще трябва да повторя,
	послушайте, какво ми каза той набързо:
	„Тя има право; те достойни са за нея,
	от благородна кръв, кръв храбра, вярна те са,
	и двама млади са, но лесно доблестта
	на смели прадеди в очите им възпламва.
	Особено в лика на дон Родриго всяка
	черта издава мъж от знатен произход
	и неговият дом е тъй богат с военни,
	че те се раждат там всред лаври. На баща му,
	догдето в сила бе, безпримерната храброст
	бе чудо истинско; и на това чело
	изрязаните бръчки още ни говорят
	за подвизи, за туй, що някога е бил.
	Аз чакам у сина да видя пак бащата.
	Харесва ми се туй, че него дъщеря ми
	обикнала е днес.“ И тръгна към съвета.
	От времето възпрян, прекъсна той речта си,
	започната едвам. Но аз разбрах, че много
	между двамината не ще се колебае.
	Ще трябва възпитател за сина на краля —
	и този избор, тая чест висока нему
	без друго ще се падне; никакъв съперник
	не застрашава рядката му храброст, както
	високи подвизи го правят несравним,
	в надеждата си той не ще познае равен;
	и тъй като склонил е дон Родриго своя
	баща; да му предложи след съвета — вам
	оставям да отсъдите сама дали
	ще бъдат вашите желания така
	изпълнени.

	__ХИМЕНА__
			Сякаш моята душа
	не смее да приеме тая радост. Само
	един миг би могъл да измени съдбата,
	боя се от беда всред туй голямо щастие.

	__ЕЛВИРА__
	Ще видите, страхът щастливо че ви мами.

	__ХИМЕНА__
	Да чакаме тогаз какъв ще бъде краят.


>>	Втора поява

N	ИНФАНТАТА, ЛЕОНОРА, ПАЖЪТ

	ИНФАНТАТА
	Идете, паже, и кажете на Химена,
	че се забави днес да се яви пред мене,
	и с леността си тъй ранява мойта обич.

	ПАЖЪТ излиза.

	__ЛЕОНОРА__
	Госпожо, всеки ден все същото желание,
	все същия въпрос аз чувам всеки ден —
	догде е стигнала към него любовта й.

	__ИНФАНТАТА__
	Не без причина е: принудих я почти
	стрелите, що я нараниха, да приеме.
	Родриго люби тя, представих й го аз,
	Родриго победи чрез мене гордостта й;
	щом тия влюбени така ги свързах, трябва
	сама да туря край на техните страдания.

	__ЛЕОНОРА__
	Госпожо, но все пак всред техните сполуки
	издавате една безкрайна скръб. Нима
	в това сърце велико — любовта, която
	изпълня с радост тях — печал дълбока буди,
	и туй внимание, което им дарите,
	щастливи щом са те, нещастна ли ви прави?
	Но аз, нескромната, си позволявам много.

	__ИНФАНТАТА__
	Прикрита, двойно по-голяма е скръбта ми.
	Най-сетне чуй ме, чуй ме как се борих, чуй
	от пристъпи как браня свойта добродетел.
	Тиран е любовта — тя никого не жали:
	аз любя тоя млад любовник, тоя рицар,
	на друга подарен.

	__ЛЕОНОРА__
					Вий го обичате!

	__ИНФАНТАТА__
	Сложи ръка на туй сърце и виж как бие
	и как познава своя победител то!

	__ЛЕОНОРА__
	Простете ми, ако похуля тази обич.
	Великата княгиня тъй да се забрави,
	че в своето сърце да пусне тоя рицар!
	А кралят, а Кастилия — какво ще кажат?
	Не си ли спомняте, чия сте дъщеря?

	__ИНФАНТАТА__
	Аз помня, но кръвта си бих проляла още
	преди да унижа високото си име.
	Бих ти отвърнала: достойнството само
	в прекрасните души любовен пламък буди;
	и ако мойта страст би молила за прошка,
	стотици примери могла бих да намеря.
	Но свойта слава аз не искам да изложа,
	от моята любов по-силен е духът ми;
	и казвам си, че кралска дъщеря съм — крал,
	и само крал за мене е достоен; щом
	видях, че моето сърце е беззащитно,
	сама дарих, което не посмях да взема.
	Химена, вместо себе си, аз свързах с него,
	запалих огън в тях, за да угасне моят.
	И тъй не се чуди, с измъчена душа,
	че техният съюз нетърпеливо чакам:
	спокойствието ми от тоя брак зависи.
	С надежда любовта живее, с нея гине,
	тя огън е, що без гориво бързо гасне;
	и ако въпреки печалната ми орис
	Химена стане дон Родригова съпруга,
	надеждата е мъртва и духът е здрав.
	Ала нечувано аз страдам, че Родриго
	до сватбата ще бъде скъп за мене; гледам
	да го изгубя, но със жал го губя. Ето
	отгде извира скрита мойта скръб. С тъга
	аз виждам любовта от мене как изтръгва
	въздишки по това, което ненавиждам;
	усещам раздвоена своята душа:
	лети ли моят дух, сърцето ми е в пламък;
	боя се и желая тоя кобен брак:
	непълна радост само чакам аз от него.
	И слава, и любов тъй скъпи са за мене,
	че ще умра, ако се свърже той — или
	ако не стане.

	__ЛЕОНОРА__
				Мога само да ви кажа
	след всичко туй, че с вас и аз въздишам горко:
	осъждах ви преди, оплаквам ви сега;
	но тъй като против и силата, и чара
	на зло тъй сладостно — и тъй горчиво зло —
	се бори добродетелта ви и примамки
	отхвърля, пристъпи отблъсва, тя ще знае
	покой да влее пак в смутения ви дух.
	На нея се надявайте и на небето,
	то добродетелта не ще остави в мъка.

	__ИНФАНТАТА__
	Надежда имам само в безнадеждността.

	__ПАЖЪТ__
	По ваша заповед Химена иде тук.

	__ИНФАНТАТА__
N	(на Леонора)
	В преддверието вън идете я срещнете.

	__ЛЕОНОРА__
	А вий оставате с мечтите си, нали?

	__ИНФАНТАТА__
	О не, спокоен израз искам да придам
	на своето лице, макар да съм печална.
	След малко ида.
	О, небе, отгдето чакам
	за болката си лек, сложи най-сетне край:
	спокойствие ми дай — и щастие ми дай.
	Във чуждото аз диря свойто щастие;
	и трима ни вълнува тоя брак; по-скоро
	да се извърши той — или стори духа ми
	по-силен. Двамата любовници свържи,
	строши оковите, да свършат моите мъки.
	Но аз се бавя много: при Химена вече
	да ида, в разговор да облекча скръбта си.


>>	Трета поява

N	ГРАФЪТ*, ДОН ДИЕГО
	[* __Графът__ е дон Гомес, бащата на Химена. — Бел. NomaD.]

	__ГРАФЪТ__
	И тъй, вий победихте, милостта на краля
	издига ви до чин, на мене що дължеше:
	на княза на Кастилия сте възпитател.

	__ДОН ДИЕГО__
	О, тоя знак на почит към рода ми сочи,
	че справедлив е той, че минали заслуги
	умее да цени.

	__ГРАФЪТ__
				Но колкото велики
	кралете и да са, те всички като нас са
	и могат да се мамят като нас; на всички
	придворни този избор днес доказва, лошо
	сегашните заслуги че се плащат.

	__ДОН ДИЕГО__
								Стига
	за този избор, що ви дразни; той могъл би
	на милост и достойнство да бъде дело;
	но почит пред властта върховна ний дължим,
	безсилни сме да съдим волята на краля.
	Към тая чест на краля прибавете друга —
	да свържем със свещени връзки моя род
	и вашия: аз имам син, вий — дъщеря;
	завеки с тоя брак приятели ще бъдем:
	благоволете зет синът ми да ви стане.

	__ГРАФЪТ__
	За по-възвишен род той трябва да мечтае;
	и тоя блясък нов на честното ви име
	навярно е вселил у него нова гордост.
	Да възпитавате, това е ваше право
	на княза покажете как да управлява,
	в подвластния народ да всява всъде трепет,
	да вдъхва у добрите обич — страх у злите.
	Да има добродетели на пълководец:
	учете го в беди да се кали, да няма
	в изкуството на Марса равен, да прекарва
	и ден, и нощ на кон. Въоръжен да си
	почива, както крепостта превзема, сам
	победата всред боя да печели. С пример
	учете го да бъде съвършен, като
	с дела му поясните своите уроци.

	__ДОН ДИЕГО__
	Ще се поучи с пример той, макар да не
	желаете; от тая хубави дела,
	които са живота ми, ще види как
	народите да покорява, как ще може
	да взема крепости, войски да води — с подвиг
	велик безсмъртната си слава да изгражда.

	__ГРАФЪТ__
	По-друга сила имат примерите живи;
	по книга зле князете учат своя дълг.
	И сетне, що е тоя брой години, който
	не може се сравни с един от моите дни?
	Ако сте храбър бил — аз храбър съм сега;
	в ръката ми, за кралството добра опора,
	щом блесне меч, Гренада, Арагон треперят;
	стена е мойто име за Кастилия:
	без мене друг закон тук щеше да владее,
	врагът ви лесно щеше да ви стане крал.
	Множи се мойта слава и всеки миг ми носи
	победа след победа, лавър подир лавър.
	Под сянката на моята ръка, всред боя,
	до мене князът би опитал смелостта си;
	като ме гледа победител, би научил
	да побеждава и със свойто благородство
	би видял…

	__ДОН ДИЕГО__
	Знам, вий вярно служите на краля:
	началник съм ви бил, в сражение ви зная
	щом старостта преля леда си в моите жили,
	замести ме напълно рядката ви храброст;
	и тъй да не хабим слова излишни вече,
	аз нявга бях това, което днес сте вие.
	Но вие виждате; че в тая надпревара
	монархът между нас различие намира.

	__ГРАФЪТ__
	Отнехте ми това, което аз заслужвах.

	__ДОН ДИЕГО__
	Спечелил го е той заслужено от вас.

	__ГРАФЪТ__
	Способен който е, достоен също бива.

	__ДОН ДИЕГО__
	Но отказът тогаз е белег недобър.

	__ГРАФЪТ__
	Спечелихте, защото стар сте царедворец.

	__ДОН ДИЕГО__
	Делата бляскави застъпници ми бяха.

	__ГРАФЪТ__
	Кажете си, почете кралят старостта ви.

	__ДОН ДИЕГО__
	За мярка в случая той взел е смелостта.

	__ГРАФЪТ__
	Затуй се падаше на мене тая чест.

	__ДОН ДИЕГО__
	Отказали му — значи, не заслужвал чест.

	__ГРАФЪТ__
	Как, не заслужвал! Аз?

	__ДОН ДИЕГО__
						Да, вие.

	__ГРАФЪТ__
								Дръзко старче,
	безсрамието ти ще се възнагради.

N	(Удря му плесница.)

	__ДОН ДИЕГО__
N	(изважда сабята си.)
	0, довърши, вземи живота ми след тоя
	позор, от който моят род ще се срамува.

	__ГРАФЪТ__
	Щом толкова си слаб, що мислиш ти да правиш?

	__ДОН ДИЕГО__
	О, Боже, немощен оставам в тая нужда!

	__ГРАФЪТ__
	Чуй, тоя меч е мой; но гордост е за тебе
	да взема аз в ръка такъв трофей позорен.
	Прощавай! — и макар да не желая, нека
	от твоите подвизи да се поучи князът —
	туй наказание, за твойта реч достойно,
	не ще им бъде малко украшение.


>>	Четвърта поява

	__ДОН ДИЕГО__
	О, бяс! О, безнадеждност! О, противна старост!
	Нима за тоя срам тъй дълго аз живях?
	И побелях всред бран, да видя толкоз лаври,
	увехнали за миг? Ръката ми, която
	Испания в почуда уважава, често
	спасявала е кралството, и толкоз пъти
	е трона затвърдявала на своя крал —
	изменя ли ми тя, че нищо не извърши?
	На миналата слава горък спомен! Дело
	на толкоз дни, погинало заден! Злокобно
	отличие за мойто щастие! Висок
	и стръмен връх, отгдето пада мойта чест!
	Да гледам ли над вас как тържествува графът
	или да гина срамно, без да отмъстя?
	О, графе, възпитател отсега бъди
	на моя княз. Такъв човек със чест е нужен
	за тоя чин. Обидата на твойта завист,
	макар да съм избран, ме прави недостоен.
	И ти, оръжие на моите дела,
	за вледенено тяло безполезен накит,
	о меч, тъй страшен някога, но който беше
	украса днес за мене само, не — защита,
	върви в ръце достойни, напусни ме вече
	и отмъсти за най-нещастния от всички.


>>	ПЕТА ПОЯВА

N	ДОН ДИЕГО, ДОН РОДРИГО

	__ДОН ДИЕГО__
	Родриго, смел ли си?

	__ДОН РОДРИГО__
						Веднага всеки друг,
	освен баща ми, би опитал.

	__ДОН ДИЕГО__
							Хубав гняв!
	За моята печал достойно, сладко чувство!
	Познавам свойта кръв, избухва бързо тя,
	и в тая пламенност възкръсва младостта ми.
	О, синко, моя кръв, ела — измий срама ми;
	ела да отмъстиш за мене.

	__ДОН РОДРИГО__
							За какво?

	__ДОН ДИЕГО__
	За тъй жестоката обида над честта ни,
	за двама смъртен удар: за една плесница.
	Безсрамникът сега не би останал жив,
	но измени ми старостта: и тоя меч,
	за който аз съм слаб, ти давам да наказваш.
	Иди, с надменника изпитай смелостта си:
	такваз обида само с кръв се мий — върви,
	умри или убий. Но знай, не се мами,
	с такъв опасен враг те пращам да се биеш:
	аз съм го виждал, цял потънал в кръв и прах,
	навред да сее страх, всред цялата войска,
	от храбростта му сам съм виждал ескадрони,
	разбити със стотици; още нещо чуй,
	не е той само воин, пълководец славен,
	той…

	__ДОН РОДРИГО__
		Довършете.

	__ДОН ДИЕГО__
				Той — баща е на Химена.

	__ДОН РОДРИГО__
	Баща…

	__ДОН ДИЕГО__
		Не отговаряй, зная любовта ти;
	безсрамният не е достоен за живот.
	Обидата по-тежка е, когато иде
	от оскърбител скъп. Ти знаеш вече всичко,
	за двама би могъл сега да отмъстиш;
	о, покажи, че си достоен за баща си!
	Аз ще оплаквам сам печалните си дни,
	а ти върви, лети — и отмъсти за нас!


>>	Шеста поява

	__ДОН РОДРИГО__
	Пронизано е моето сърце
	от удар неочакван, удар смъртоносен,
	на справедлива свада жалък отмъстител,
	и на несправедлива строгост клет прицел,
	стоя бездвижен аз, душата ми се вие
		под удар, който я убива.
		Аз виждах увенчана обичта си.
			О, Боже, чудна мъка!
		В обидата баща ми оскърбен е,
		бащата на Химена — оскърбител!
			Каква борба в душата ми кипи!
	Въстава моята любов против честта ми;
	послушам ли баща си, губя свойта мила:
	сърцето пали той, ръката тя задържа.
	Да измениш на своята любов или
			живот безсрамен да живееш —
			печален избор! Безпределно зло!
			О, Боже, чудна мъка!
		Да премълча обидата или
		бащата на Химена да накажа?
		Баща, любима, чест, любов — суров
	и благороден дълг, принуда сладка, всички
	наслади мои мъртви са — или помръква
	и славата за мен — злочест, или ще бъда
	ненужен на света. Надежда страшна, скъпа
		на честната, но влюбена душа,
	достоен враг на щастие безкрайно,
			о, меч, о, моя мъка,
	дали си ми дарен да отмъстя —
	или дарен Химена да погубя?
		Да избера смъртта е по-добре.
	Аз длъжен съм пред свойта мила, пред баща си:
	ако си отмъстя, гневът й ще ме стигне,
	ако не отмъстя, ще ме презре и тя.
	Или ще изменя на своята надежда,
			или за нея ставам недостоен.
		За болката ми няма лек — расте,
				когато я лекувам.
		И щом смъртта ме чака, да умра,
		без да съм оскърбил поне Химена.

		Но да умра, преди да отмъстя!
	Да диря смърт тъй гибелна за свойта слава!
	С такъв позор Испания да ме запомни,
	че зле съм защитил честта на своя дом!
	И то за любовта, която чезне вече
				пред моята изгубена душа!
		Но стига тая мисъл ме примамва,
				усилва тя скръбта ми.
		Ръката да спаси поне честта,
		най-после щом Химена ще изгубя.
				Да, моят дух се беше заблудил.
	Най-първо на баща си аз дължа. И в бой ли
	или от скръб загина, чиста ще предам
	кръвта си, както съм я някога получил.
	Аз вече се виня за своята небрежност.
			Да отмъстя по-скоро;
		и засрамен, че тъй се двоумих,
			да ме не спира мисълта,
		че оскърбен баща ми е сега,
		че оскърбител е бащата на Химена.


>	Второ действие

>>	Първа поява

N	ДОН АРИАС, ГРАФЪТ

	__ГРАФЪТ__
	Признавам между нас, щом тия думи чух,
	кръвта ми закипя и взе да се бунтува;
	но станалото днес не може се поправи.

	__ДОН АРИАС__
	Пред краля смелостта ви трябва да отстъпи;
	с участие той случката следи, гневът му
	над вас ще се излее властно. Па и вие
	не можете се защити законно: санът
	на оскърбения, голямата обида
	изискват подчиненост — тя не е
	обикновено удовлетворение.

	__ГРАФЪТ__
	Животът ми е в кралските ръце.

	__ДОН АРИАС__
								Много
	след грешката сте се увлекли. Кралят още
	обича своя граф; гнева му успокойте.
	Той казва: „Искам туй“; бъдете вий покорен.

	__ГРАФЪТ__
	За да запазя аз честта си, господине;
	не ще е грях голям да бъда непокорен;
	па и да е голям, заслуги имам много,
	за да го изличат.

	__ДОН АРИАС__
					Каквото дело славно
	и важно да извършиш, никога не е
	пред своя поданик за нещо длъжен кралят.
	Вий мамите се много — който служи честно
	на своя крал, дълга си само изпълнява.
	Погубвате се с тая самовяра.

	__ГРАФЪТ__
								Бих ви
	повярвал, след като опитам.

	__ДОН АРИАС__
								Вие трябва
	да се боите от властта на краля.

	__ГРАФЪТ__
									Само
	един-едничък ден не може ме погуби.
	С величието си той нека ме накаже,
	загина ли, загива цялата държава.

	__ДОН АРИАС__
	Как! Вий не се боите от властта върховна…

	__ГРАФЪТ__
	От скиптъра, без мене който в миг би паднал!
	Живота ми скъпи безмерно той — ще падне
	с главата ми и кралската корона.

	__ДОН АРИАС__
									Дайте
	на разума възможност мъдро да обмисли
	решението ви.

	__ГРАФЪТ__
				Обмислено е вече.

	__ДОН АРИАС__
	Но що да кажа? Все пак трябва да доложа.

	__ГРАФЪТ__
	Че тоя срам съвсем не мога да приема.

	__ДОН АРИАС__
	Но чуйте ме, кралете имат пълна власт.

	__ГРАФЪТ__
	Да не говорим, стига — жребият е хвърлен.

	__ДОН АРИАС__
	Прощавайте, напразно щом ви убеждавам;
	все пак всред лаврите очаквайте и гръм.

	__ГРАФЪТ__
	Без страх очаквам тоя гръм.

	__ДОН АРИАС__
								Но не напусто.

	__ГРАФЪТ__
	Задоволен така ще видим дон Диего.
N	(Остава сам.)
	Не плаши ме смъртта, заплахи ме не стряскат,
	над вси немилости сърцето ми стои;
	нещастен бих могъл все още да живея,
	ала не бих живял без чест на този свят.


>>	Втора поява

N	ГРАФЪТ, ДОН РОДРИГО

	__ДОН РОДРИГО__
	Две думи, графе.

	__ГРАФЪТ__
					Говори.

	__ДОН РОДРИГО__
						Разсей това
	съмнение. Познаваш ли Диего?

	__ГРАФЪТ__
								Да.

	__ДОН РОДРИГО__
	По-тихо! Знаеш ли, че тоя старец беше
	честта и доблестта, самата добродетел
	на свойто време?

	__ГРАФЪТ__
					Може би.
	__ДОН РОДРИГО__
							Ти знаеш ли,
	че неговата кръв в очите ми пламти?

	__ГРАФЪТ__
	Какво от туй?

	__ДОН РОДРИГО__
				На четири оттука крачки
	ще те науча.

	__ГРАФЪТ__
				Млад високомерен момък!

	__ДОН РОДРИГО__
	Да, аз съм млад; но благородните души
	годините не чакат, за да бъдат храбри.

	__ГРАФЪТ__
	Да се сравняваш с мен! Суетен кой те прави,
	ти никога не си оръжие видял.

	__ДОН РОДРИГО__
	Подобните на мен веднага се познават,
	за своите опити те искат своя майстор.

	__ГРАФЪТ__
	Ти знаеш ли ме кой съм?

	__ДОН РОДРИГО__
							Да, и всеки друг
	от ужас би примрял, щом чуе твойто име.
	На тия палми, що главата ти покриват,
	изписана прочитам сякаш свойта гибел.
	Безумец, аз нападам вечен победител;
	но смелото сърце и сила ще ми вдъхне.
	Че който отмъщава за баща си — няма
	за него невъзможно. Твоята ръка
	непобедена е, но не — непобедима.

	__ГРАФЪТ__
	Откривах всеки ден това сърце велико,
	аз виждах в тебе на Кастилия честта
	и свойта дъщеря със радост ти обричах.
	Познавам твоята любов и възхитен,
	аз виждам я, че гасне пред дълга; че тоя
	великодушен плам пред нея не бледнее;
	заслужва мойта почит твойта добродетел
	и аз не съм се лъгал в избора, като
	за зет съм пожелал такъв отличен рицар;
	но чувствувам към тебе жалост в тоя миг;
	аз твоя дух ценя, оплаквам младостта ти.
	Злокобен удар не опитвай — от неравна
	борба освободи ми храбростта; от тая
	победа ми се пада много малко чест:
	победа без опасност — тържество без слава.
	Ще мислят винаги, че лесно съм надвил
	и само жал за твойта смърт ще ми остане.

	__ДОН РОДРИГО__
	Сменява твойта дързост недостойна жал:
	честта ми ти отне — боиш се за живота?

	__ГРАФЪТ__
	Махни се!

	__ДОН РОДРИГО__
			Да вървим! Без приказки.

	__ГРАФЪТ__
									Нима
	не искаш ти живот?

	__ДОН РОДРИГО__
					От смърт ли се боиш?

	__ГРАФЪТ__
	Ела, ти имаш право: който преживява
	за миг чест бащинска, позорен син е той.


>>	Трета поява

N	ИНФАНТАТА, __ХИМЕНА__, ЛЕОНОРА

	__ИНФАНТАТА__
	Смири, Химена, свойта скръб смири. Бъди
	в нещастието твърда. Пак покой ще видиш
	след тая лека буря; малък облак крие
	на твойто щастие лика — и нищо ти
	не си изгубила от туй, че закъснява.

	__ХИМЕНА__
	Тревожното сърце не смей да се надява.
	Заспалото море внезапна буря стряска
	и носи ни страха от сигурна разруха —
	в пристанището аз, не се съмнявам, гина.
	Аз любех, бях любима, нашите бащи
	съгласни бяха — туй разказвах ви през оня
	нещастен миг, когато пламвала враждата —
	и тая съдбоносна вест, която чухте,
	навеки разруши утехата да чакам.
		Омразно себелюбие, проклета страст,
	най-благородните изпитват твойта власт!
	Неумолима чест, какви въздишки, сълзи
	на моите желания ще струваш ти!

	__ИНФАНТАТА__
	Защо се ти боиш от тяхната вражда:
	за миг се тя роди, за миг пак ще угасне.
	Тя вдигна толкоз шум, че ще се уреди,
	щом кралят иска да ги помири; а знаеш,
	че извора на твойта скръб ще присуша
	могла бих невъзможното да сторя.

	__ХИМЕНА__
	Не могат с помирение такива смъртни
	обиди се изглади; разум, сила тука
	напразно действуват: лекува ли се злото,
	привидно само ще се изцери. Отвътре
	омразата, сърцата що запазват, храни
	прикрит, но затова и по-разискрен огън.

	__ИНФАНТАТА__
	Светата връзка на Родриго и Химена
	омразата между бащите ще разпръсне.
	И ний ще видим как властта на любовта ви
	чрез брак туй несъгласие ще потуши.

	__ХИМЕНА__
	Желая, но не се надявам; горд е много
	Диего, а баща си зная. Виждам сълзи
	несдържани текат. Измъчва миналото,
	а бъдещето ми навява страх.

	__ИНФАНТАТА__
							Боиш се
	какво те плаши? Немощта на старец?

	__ХИМЕНА__
									Смел е
	Родриго.

	__ИНФАНТАТА__
			Много млад е.

	__ХИМЕНА__
						Храбрите са храбри
	от първия си още удар.

	__ИНФАНТАТА__
						Все пак много
	не трябва ти да се боиш от него — влюбен,
	тъй както е, би искал да ти се харесва,
	две твои думи и гневът му ще утихне.

	__ХИМЕНА__
	Каква тъга за мен, ако не ме послуша!
	Послуша ли, какво за него ще се каже?
	Да претърпи такваз обида благородник!
	Отстъпи ли, презре ли своята любов,
	душата ми ще се срами или смущава
	от почитта или от неговия отказ.

	__ИНФАНТАТА__
	Химена е с възвишена душа; макар
	сама участница, тя няма низки мисли;
	ала, ако от тоя прелестен любовник,
	докле се помирят, направя пленник свой,
	та смелостта си да не прояви, не щели
	да се засени твойта влюбена душа?

	__ХИМЕНА__
	Щом мислите така, аз вече нямам грижи.


>>	Четвърта поява

N	ИНФАНТАТА, ХИМЕНА, ЛЕОНОРА, ПАЖЪТ

	__ИНФАНТАТА__
	Идете, паже, и Родриго доведете.

	__ПАЖЪТ__
	Граф дьо Гормас и той…

	__ХИМЕНА__
						О, Боже! Аз треперя.

	__ИНФАНТАТА__
	Кажете!

	__ПАЖЪТ__
		Заедно излезли от двореца.

	__ХИМЕНА__
	Сами?

	__ПАЖЪТ__
		Сами, препирали се, чух, за нещо.

	__ХИМЕНА__
	Без друго те се бият, стига вече думи!
	Загдето бързам тъй, простете ми, госпожо.


>>	Пета поява

N	ИНФАНТАТА, ЛЕОНОРА

	__ИНФАНТАТА__
	Уви! Не е спокоен моят дух — оплаквам
	нещастията й, любовника й любя;
	покой не зная, пак възпламва любовта ми.
	Разлъката между Родриго и Химена
	и мъка, и надежда в мене ще събуди;
	за тяхната раздяла аз скърбя, но тя
	наслада тайна хвърля в моята душа.

	__ЛЕОНОРА__
	Не, добродетелта, която ви издига,
	тъй скоро ли изпада в тая низка страст?

	__ИНФАНТАТА__
	Не я наричай низка, тя сега с победа
	и с блясък властвува над моята душа:
	почитай я, тъй скъпа ми е тя. Макар
	у мене всичко с нея да се бори — вярвам;
	и моето сърце лети с надежда луда
	и дири момъка, изгубен за Химена.

	__ЛЕОНОРА__
	И тъй, угасва славната ви смелост; нищо
	гласът на разума не ви ли днес говори?

	__ИНФАНТАТА__
	Ах! Колко малко слушаш разума, когато
	сърцето ти коси такваз отрова сладка!
	И болният, щом сам обича болестта си,
	не се оставя тъй да го лекуват лесно!

	__ЛЕОНОРА__
	Надеждата ви мами, сладка е скръбта ви,
	но все пак той не е за вас достоен.

	__ИНФАНТАТА__
									Зная,
	но добродетелта, ако отстъпи, чуй
	как любовта ласкай едно сърце подвластно.
			Ако Родриго само победи, ако
	сломи прославения воин с храбростта си,
	ще мога, без да се срамя, да го обичам.
	Ако ли победи, какво не би направил?
	Под неговата власт, пред неговия подвиг
	ще падат, смея туй да вярвам, цели кралства,
	и моята любов ме вече уверява,
	че на престола на Гренада той седи,
	че покорени, маврите го обожават,
	че Арагон посреща нов завоевател,
	че се предава Португалия, отвъд
	морета че се носи неговата слава,
	че лаврите му африканска кръв пои:
	да, всичко, що се казва за герой прославен,
	от дон Родриго аз очаквам, и след тая
	победа горда аз ще бъда с любовта му.

	__ЛЕОНОРА__
	Но боят може би все още не е почнал,
	а вижте докъде възнасяте го вие!

	__ИНФАНТАТА__
	От графа дон Родриго оскърбен е; двама
	излезли заедно: не стига ли това?

	__ЛЕОНОРА__
	Добре! Така да бъде, ще се бият, но
	дали ще стигне тъй далече дон Родриго?

	__ИНФАНТАТА__
	Безумна аз! Блуждай душата ми. Ти виждаш,
	какви горчивини ми готви тази обич.
	Ела да утешиш скръбта ми в мойта стая
	и в тоя страх сама недей ме ти оставя.


>>	Шеста поява

N	ДОН ФЕРДИНАНД, ДОН АРИАС, ДОН САНЧО

	__ДОН ФЕРДИНАНД__
	Все тъй суетен ли, неразсъдлив е графът,
	да вярва, че греха му ще простя?

	__ДОН АРИАС__
									Говорих
	от ваше име дълго с него, сир, направих,
	каквото смогнах сам, и нищо не сполучих.

	__ДОН ФЕРДИНАНД__
	О, небеса! Тъй малко почит ли и грижа
	показва тоя дързък поданик към мене!
	Диего оскърби, презира своя крал!
	Всред моя собствен двор той заповед ми дава!
	Макар и воин смел, и пълководец славен,
	ще смогна тая гордост да сломя; макар
	самата храброст, бог на битките да бъде,
	ще види той що значи непокорство; исках
	най-първо с кротост да се отнеса, каквото
	и да заслужваше такваз безсрамна дързост;
	но той злоупотреби — още днес идете
	и, противи ли се или не противи,
	хванете го.

	__ДОН САНЧО__
			След малко може да утихне:
	от разпрата доведоха го още гневен;
	сир, в пламъка на първия кипеж едно
	сърце великодушно мъчно се предава.
	Той вижда, че греши, но гордата душа
	не може скоро да признае свойта грешка.

	__ДОН ФЕРДИНАНД__
	Дон Санчо, замълчете, и да знайте — става
	престъпник, който взема негова страна.

	__ДОН САНЧО__
	Покорно аз мълча; но, сир, две думи само,
	за да го защитя.

	__ДОН ФЕРДИНАНД__
					Какви са тия думи?

	__ДОН САНЧО__
	Че дух, привикнал на дела високи, низко
	не би могъл да слезе до покорност; срам
	изпитвал би от тая подчиненост; Само
	пред тая дума се възпира графът. Строг
	за него е подобен дълг; ако не беше
	тъй доблестен, той би се подчинил. Калена
	в сражения, ръката му би изличила,
	по ваша заповед, обидата със меч;
	ще се яви той, сир; да дойде, който иска,
	догдето той узнай, ще отговарям аз.

	__ДОН ФЕРДИНАНД__
	Увлечен сте, но аз на възрастта прощавам
	и извинявам пламъка на младостта.
		Крал, мъдри цели който гони, по-добре
	на подчинените кръвта пести: Аз бдя
	за своите, за тях се грижа, също както
	за членовете, що й служат, бди главата.
	И правото за вас не е за мене право:
	вий сте войник, а като крал аз действувам.
	Каквото и да казват, както и да мисли,
	на мене подчинен, не губи свойта слава;
	но графът оскърби и мене: той честта
	на възпитателя на моя син погази;
	от избора ми недоволен — и от мене,
	то значи да посегнеш на върховна власт.
	Но стига толкоз. Десет кораба видели
	на старите ни врагове със знамената;
	към устието на реката се явили.

	__ДОН АРИАС__
	Заставихте вий маврите да ви познават,
	и толкоз пъти побеждавани, те нямат
	сърце с тъй славен победител да се бият.

	__ДОН ФЕРДИНАНД__
	Те винаги ще гледат с ревност моя скиптър
	как управлява Андалузия. И тая
	тъй хубава земя, що дълго са владели,
	ще гледат те с око на завист. Ето що
	преди години още ме накара тук,
	в Севилия, да бъде тронът на Кастилия:
	да ги следя отблизо и да мога бързо,
	каквото предприемат, да руша.

	__ДОН АРИАС__
								Те знаят
	с цената на най-личните си хора колко
	зависи вашият успех от близостта ви.
	Опасност няма.

	__ДОН ФЕРДИНАНД__
				Всичко трябва да предвидя:
	опасност крие прекаленото доверие;
	а вие знаете, че приливът най-лесно
	изважда ги на бряг. И все пак бих сгрешил,
	като не вярвам сам напълно в тоя слух,
	ако вселя в сърцата ужас. И такава
	безсмислена тревога би смутила силно
	града в нощта, която иде. Да удвоят
	в пристанището стражата — и при стените.
	За тая вечер стига.


>>	Седма поява

N	ДОН ФЕРДИНАНД, ДОН САНЧО, ДОН АЛОНЗО

	__ДОН АЛОНЗО__
						Графът, сир, почина:
	чрез своя смел син отмъсти Диего.

	__ДОН ФЕРДИНАНД__
									Всичко
	предвидих, щом узнах, и в тоя миг поисках
	нещастието да предотвратя.

	__ДОН АЛОНЗО__
							Химена —
	пред вашите нозе тя слага свойта скръб;
	обляна в сълзи, проси правосъдие.

	__ДОН ФЕРДИНАНД__
	Но колкото да й съчувствувам, аз мисля,
	достойно наказание получи графът
	за дръзката обида. И макар да е
	заслужено това, без съжаление
	не мога да изгубя пълководец славен,
	След тая дълга служба в моята държава,
	след неговата кръв, проливана за мене,
	каквито чувства и да буди гордостта му,
	безсилен аз скърбя пред неговата смърт.


>>	ОСМА ПОЯВА

N	ДОН ФЕРДИНАНД, ДОН ДИЕГО, ХИМЕНА, ДОН САНЧО, ДОН АРИАС, ДОН АЛОНЗО

	__ХИМЕНА__
	Сир, правосъдие.

	__ДОН ДИЕГО__
					Сир, чуйте ни.

	__ХИМЕНА__
								Аз падам
	в нозете ви.

	__ДОН ДИЕГО__
				Прегръщам коленете ви.

	__ХИМЕНА__
	Аз искам справедливост.

	__ДОН ДИЕГО__
						Чуйте моята
	защита.

	__ХИМЕНА__
		Накажете дръзкия младеж:
	събори той опората на трона ви,
	уби баща ми.

	__ДОН ДИЕГО__
				Отмъсти за своя.

	__ХИМЕНА__
								Кралят
	дължи възмездие за неговата кръв.

	__ДОН ДИЕГО__
	За справедлива мъст не се наказва никой.

	__ДОН ФЕРДИНАНД__
	Станете двамата, спокойно говорете.
	Химена, аз споделям вашата печал;
	и в моята душа е тая скръб. — Недейте
	смущава жалбата й — после говорете.

	__ХИМЕНА__
	Баща ми мъртъв е. Видях кръвта му как
	от благородната му гръд поройно блика;
	кръвта, която често вашите стени
	закриляше, която толкоз пъти битки
	печелеше за вас — проляна тая кръв
	от гняв дими се, че за други — не за вас
	сега се лее, с тая кръв, която в бой
	не се проля, Родриго напои пръстта
	на вашия дворец. Към мястото безсилна
	и бледна се затекох, мъртъв го намерих.
	Простете, сир, скръбта ми, глас ми не достига
	за тоя мрачен разказ; сълзи и въздишки
	ще ви разкажат всичко.

	__ДОН ФЕРДИНАНД__
						Смелост, твоят крал
	като баща, о, дъще, иска да ти служи.

	__ХИМЕНА__
	След туй нещастие голяма чест, о, сир!
	Аз вече ви казах, че го намерих мъртъв,
	с разкрита гръд, кръвта му, за да ме покърти,
	дълга ми пишеше върху праха; или,
	така низвергната, по-скоро ме зовеше
	за мъст през раната му храбростта, и тя,
	най-справедливий крал, за да я долови,
	си служи с моя глас през скръбните уста.
		Не позволявайте пред вашите очи,
	при ваша власт такава волност да царува —
	най-храбрите на смели удари да бъдат
	излагани, и дръзкият младеж да може
	над славата им да ликува, да се къпе
	в кръвта им, да се гаври с паметта им. Воин
	тъй доблестен ви се отне, ако за него
	не отмъстите, пламъкът да ви се служи
	угасва. И така, аз чакам мъст за своя
	баща — за вас по-скоро, не да облекча
	скръбта си. Загуба за вас е тая смърт,
	за нея с друга отмъстете — кръв за кръв.
	Пожертвувайте за короната си всичко,
	за своята особа й величие,
	за благото държавно дайте в жертва туй,
	с което се гордей таквоз безславно дело.

	__ДОН ФЕРДИНАНД__
	Отговорете, дон Диего.

	__ДОН ДИЕГО__
						Свиден дял,
	когато губиш сили, и живот да губиш,
	каква злочеста орис готви възрастта
	преклонна на достойните към краля,
	на попрището им! Аз, който бях прославен
	за дълговремен труд, аз, който вред печелех
	победи някога, се виждам днес, загдето
	премного съм живял, осмян и победен.
	Това, що нивга в бой, в обсада и засада
	не стори Арагония, нито Гренада,
	нито завистници, нито врази, почти
	пред вас, в двореца ви, го стори графът, горд
	от превъзходството, що немощната възраст
	му даваше над мен, от завист поради
	от вас направения избор.
							Сир, косите,
	под шлема побелели, и кръвта, тъй често
	проливана за вас, ръката, някогашен ужас
	за вражеската рат, опозорени щяха
	да слязат в гроба, да не бях отгледал син,
	за мен достоен, за страната и за краля:
	подаде ми ръка и графа той уби;
	възвърна ми честта, изми срама ми той.
	Ако да бъдеш смел и за една плесница
	да отмъстиш е нужно наказание,
	гърмът на бурята ще трябва мене само
	да порази: когато прегреши ръката,
	главата се наказва. Нека престъпление,
	сир, разпрата ни назоват, главата аз съм,
	ръката само — той. Химена се оплаква,
	че е убил баща й — никога не би го
	извършил, аз да бих могъл. Пожертвувайте
	главата старческа, ръката пощадете —
	тя може да послужи. С мойта кръв Химена
	задоволете, аз наказан нека бъда,
	и без да съм роптал пред строгата присъда,
	умиращ без позор, аз ще умра без жал.

	__ДОН ФЕРДИНАНД__
	Въпросът важен е, да се разгледа трябва
	от целия съвет.
					Дон Санчо, придружете
	Химена до дома й. Честната му дума
	и моят дом за дон Диего нека бъде
	затвор. Повикайте сина му. Аз ще съдя.

	__ХИМЕНА__
	Убиецът, царю, ще трябва да погине —
	и с право.

	__ДОН ФЕРДИНАНД__
			Дъще, отдъхни, смири скръбта си.

	__ХИМЕНА__
	Нещастията ми всред отдиха ще раснат.


>	Трето действие

>>	Първа поява

N	ДОН РОДРИГО, ЕЛВИРА

	__ЕЛВИРА__
	Нещастнико, какво направи? Где отиваш?

	__ДОН РОДРИГО__
	Следя печалния поток на свойта орис.

	__ЕЛВИРА__
	Отгде е тая смелост, тая нова гордост
	да се явяваш там, где скърби си посял?
	Как? Идеш да скверниш тук сянката на графа?
	Не го ли ти уби?

	__ДОН РОДРИГО__
					За мене беше срам
	животът му: честта ръката ми принуди.

	__ЕЛВИРА__
	Ала подслон в дома на мъртвия да дириш!
	Нима е някога убиец спирал там?

	__ДОН РОДРИГО__
	И тъкмо ида аз на съд да се предам.
	С учудено лице недей така ме гледа;
	самин я причиних и диря аз смъртта.
	Мой съд е любовта, мой съдник е Химена;
	заслужих й гнева, сега заслужвам смърт
	и удар, и присъда ида да приема
	от нейната ръка като последен дар.

	__ЕЛВИРА__
	Избягай по-добре и скрий се ти от нея,
	от нейните очи, от буйния й гняв:
	не се излагай сам на първите вълни,
	които пламенна скръбта й ще извика.

	__ДОН РОДРИГО__
	Не, милото дете, което огорчих,
	не може с буен гняв да ме наказва строго;
	но бих го удвоил, за да умра по-рано,
	да можех да избягна всяка друга смърт.

	__ЕЛВИРА__
	Химена е в двореца, потопена в сълзи,
	и придружавана оттам ще се завърне.
	Родриго, моля те, не ме мъчи — избягай!
	Какво ще кажат, тук ако те види някой?
	Всред туй нещастие нима ще трябват хули,
	че тук убиеца на татка си търпи?
	Тя скоро ще се върне; виждам я, че иде:
	поне за нейна чест, Родриго, скрий се!


>>	Втора поява

N	ДОН САНЧО, ХИМЕНА, ЕЛВИРА

	__ДОН САНЧО__
										Да,
	отплата кървава за вас е нужна днес:
	гневът ви е правдив, а сълзите — законни;
	и с думи аз не гледам да ви утеша,
	нито да ви смиря. Ала, ако могъл бих
	достойно да ви служа, моя меч вземете,
	виновният да се накаже, любовта ми
	да отмъсти за тая смърт. Ще вдъхне сила
	на моята ръка заповедта ви.

	__ХИМЕНА__
							Аз
	нещастна!

	__ДОН САНЧО__
			Приемете моята услуга.

	__ХИМЕНА__
	Бих оскърбила краля, справедливост който
	ми обеща.

	__ДОН САНЧО__
			Вий знайте, тя върви тъй бавно,
	че много често ненаказан си остава
	престъпникът; и тая нейна бавност бива
	причина тук за много сълзи. Позволете
	по-бързо да накаже рицаря за вас.

	__ХИМЕНА__
	Последен лек; ако потрябва — и все още
	към моята беда, ако сте милостив —
	свободен сте тогаз да отмъстите.

	__ДОН САНЧО__
	Едничко щастие за моята душа;
	надявам се — и тъй доволен си отивам.


>>	Трета поява

N	ХИМЕНА, ЕЛВИРА

	__ХИМЕНА__
	Свободна съм най-сетне, мога без принуда
	да ти разкрия живите си болки, мога
	на своите въздишки тъжни път да дам;
	душата си и мъките си да отбуля.
		Баща ми мъртъв е; въоръжен Родриго
	със първия си меч прекъсна му живота.
	Плачете вий, очи, залейте ме със сълзи!
	Погреба другата едната половина
	на моя клет живот и кара ме сега
	да отмъстя за туй, което нямам вече,
	на туй, което имам.

	__ЕЛВИРА__
					Успокойте се!

	__ХИМЕНА__
	Ах! Колко ненавреме за покой говориш
	в голямото нещастие! Какво скръбта ми
	ще усмири, ако не бих могла да мразя
	ръката, що я причини? И вечна мъка
	ме чака, престъплението щом преследвам
	— престъпника обичам.

	__ЕЛВИРА__
						Той уби баща ви
	и още го обичате!

	__ХИМЕНА__
					Елвира, малко
	е да обичам: аз го обожавам; обич
	и гняв се в мене борят; виждам своя враг
	в любовника си; чувствувам, макар и гневна,
	в сърцето ми борба с баща ми води
	Родриго: и ту слаб, ту силен, ту възторжен,
	напада го, притиска, брани се, отстъпва;
	но в тежката борба между любов и гняв
	сърцето ръфа той, но не дели душата;
	и власт, каквато и да има любовта
	над мене, своя дълг все пак ще следвам: бързам
	натам, където днес честта ме задължава.
	Родриго ми е скъп, за неговата орис
	скърбя; и негова страна сърцето взема;
	но знам коя съм и че мъртъв е баща ми.

	__ЕЛВИРА__
	Ще го преследвате?

	__ХИМЕНА__
						Каква ужасна мисъл!
	Какво принудено преследване! Аз искам
	главата му и се боя — ще я получа:
	загине ли, и мене чака смърт, а искам
	да го накажа!

	__ЕЛВИРА__
				Оставете тая мисъл;
	не се обвързвайте с такъв жесток закон.

	__ХИМЕНА__
	Как! В моите ръце нали умря баща ми,
	кръвта му иска мъст и аз да я не чуя!
	Сърцето ми, без срам от други чар пленено,
	нима безсилни само сълзи му дължи!
	И как ще изтърпя, любов подкупна е подло
	мълчание честта у мен да заглуши!

	__ЕЛВИРА__
	Повярвайте ми вий, простено ще ви бъде,
	тъй гневна че не сте били към своя мил,
	към скъпия любим: говорихте със краля —
	и стига ви това; не бързайте тогава,
	не се отдавайте на странното си чувство.

	__ХИМЕНА__
	Честта ми е засегната, ще отмъстя;
	и както и да ни примамва любовта,
	за благородните е срамна всяка прошка.

	__ЕЛВИРА__
	Но вий обичате и той ви се харесва.

	__ХИМЕНА__
	Признавам.

	__ЕЛВИРА__
			Но какво ще правите тогава?

	__ХИМЕНА__
	Честта си да спася и с мъката да свърша,
	ще го преследвам и след него ще умра!


>>	Четвърта поява

N	ДОН РОДРИГО, ХИМЕНА, ЕЛВИРА

	__ДОН РОДРИГО__
	Да ме преследвате, напразно! — запазете
	честта си, за да ми отнемете живота.

	__ХИМЕНА__
	Елвира, где сме ний какво аз виждам тука?
	Родриго в моя дом! Родриго е пред мене!

	__ДОН РОДРИГО__
	Кръвта ми не щадете; сладостта вкусете
	на мойта смърт и на мъстта си.

	__ХИМЕНА__
								Ах!

	__ДОН РОДРИГО__
									Но чуй ме!

	__ХИМЕНА__
	Умирам аз.

	__ДОН РОДРИГО__
			Минута само.

	__ХИМЕНА__
						Да умра
	ме остави, иди си.

	__ДОН РОДРИГО__
					Само две слова:
	след туй отговори ми с тоя меч.

	__ХИМЕНА__
								Как! Още
	с кръвта на татка напоен!

	__ДОН РОДРИГО__
							Химена моя…

	__ХИМЕНА__
	Махни ужасния си меч, за мене станал,
	за твоята вина и за живота — укор.

	__ДОН РОДРИГО__
	Не, погледни, омразата си да разпалиш,
	и да увеличиш гнева си, и смъртта ми
	да ускориш.

	__ХИМЕНА__
			Обагрен е от моя кръв.

	__ДОН РОДРИГО__
	За да изгуби тая багра, потопи го
	в кръвта ми.

	__ХИМЕНА__
				О, жестокост, да убиеш само
	в един ден с меч бащата, дъщерята — с поглед!
	Не мога да търпя, махни го скоро: искаш
	да те изслушам, а ме караш да умра!

	__ДОН РОДРИГО__
	Аз върша туй, което искаш, но желая
	на моя клет живот сама да туриш край;
	не чакай за това от моята любов
	да се разкайва подло за доброто дело.
	Непоправимата последица набързо
	избухване баща ми позореше, мене
	покриваше със срам. Плесница знаеш що е
	за храбрия; засегнат бях и аз — подирих,
	открих виновния и отмъстих за двама;
	ако потрябваше, аз пак го бих извършил.
	Но туй не ще рече, че се не бори дълго,
	и с мене, и с баща ми, моята любов
	за тебе. Силата й виж: такваз обида,
	а аз се двоумях дали да отмъстя!
	Да понеса обидата или да стана
	за тебе нетърпим! Разбрах, била е бърза
	ръката ми; бях много буен; твойта хубост
	би надделяла, знам, ако пред твоя чар
	не трепна мисълта, че който е без чест,
	не те заслужва — и че ти, която бе
	за благородния сърце разкрила, щеше
	опозорения тозчас да намразиш.
	Че подчиня ли се на твоята любов,
	за твоята ръка ще бъда недостоен.
	Аз пак ти казвам — и до сетния си дъх
	не ще престана, знам, това да ти повтарям:
	Обидих те, но туй аз сторих, за да мога
	да излича срама и тебе да заслужа;
	но след като спасих честта си и баща си,
	сега съм аз готов и тебе да спася.
	При тебе ида аз, кръвта си да ти дам.
	Изпълних и сега пак върша своя дълг.
	Знам, мъртвият баща отплата чака днес:
	не исках жертвата от тебе аз да скрия.
	Убий за тая кръв, която той изгуби,
	тогова, който горд без жал я бе пролял.

	__ХИМЕНА__
	Макар да съм твой враг, Родриго — аз не мога
	да хуля, че си ти избягал от позора;
	и както да гори дълбоката ми болка,
	не те осъждам аз, а горко се оплаквам.
	Аз знам — от твоята великодушна смелост
	какво е искала покрусената чест:
	изпълнил си дълга на честния човек
	и ме научи как аз своя да изпълня —
	за мене бе урок печалната победа;
	баща ти е спасен и твойта слава крепне —
	сега е моят ред и грижата — за своя
	баща да отмъстя и да спася честта си.
	Заради тебе, ах, отчаяна съм аз
	и ако друго зло баща ми би отнело,
	за моята душа утеха би била
	едничка радостта, че мога да те виждам —
	и, въпреки скръбта, блажена щях да бъда,
	че скъпата ръка изтрива моите сълзи.
	Но ето, че и тебе губя аз след него:
	пред моята любов честта ще надделее
	и тоя страшен дълг ми повелява днес
	да действувам сама за твоята погибел.
	От любовта ми ти не чакай низки чувства
	за наказание. Каквото любовта ни
	и да мълви за тебе, трябва с благородство
	да ти отвърна аз — ти прояви към мене
	достойнство, като ме оскърби, достойна
	чрез твойта смърт и аз ще трябва днес да бъда.

	__ДОН РОДРИГО__
	Каквото иска твойта чест — не го отлагай!
	Тя иска моята глава, аз ти я давам
	за тая благородна цел да стане жертва!
	Присъдата, смъртта — за мен ще бъдат сладки;
	да чакам бавно правосъдие — то значи
	отплатата и твойта слава да забавя.
	Аз ще умра щастлив от толкоз хубав удар!

	__ХИМЕНА__
	О, не, аз твой съм враг, но не — и твой палач!
	Така да взема твоята глава! — Ще трябва
	да я нападам аз, но да я браниш ти;
	сама от другиго да я получа; трябва
	да те преследвам аз; а не — да те наказвам!

	__ДОН РОДРИГО__
	Каквото любовта ни и да ти говори,
	с великодушие ти трябва да отвърнеш
	и за баща си ти да отмъстиш със чужди
	ръце — повярвай ми, това не е отплата;
	със своята ръка аз отмъстих за всичко,
	с ръката си и ти ще трябва да мъстиш.

	__ХИМЕНА__
	Защо, жестоки, настояваш? Отмъстил си
	без помощ ти, а мене искаш да помагаш!
	Ще следвам твоя пример, имам доста смелост
	да не споделям с тебе свойта слава. Нищо
	баща ми, мойта чест не искат да дължат
	на твоята любов и отчаяние.

	__ДОН РОДРИГО__
	О, строга чест! Какво да сторя, та най-сетне
	да имам тая милост? В името на своя
	баща или на нашето приятелство
	ти отмъсти или от жал ме накажи!
	От твоята ръка желал бих да умра,
	но не и с твоята ненавист да живея.

	__ХИМЕНА__
	Не мога да те мразя.

	__ДОН РОДРИГО__
						Трябва.

	__ХИМЕНА__
							Аз не мога.

	__ДОН РОДРИГО__
	Нима не се боиш от укор, от мълва?
	Когато престъплението се узнае
	и твоята любов, какви ли клевети
	злосторниците ще измислят? Застави ги
	да млъкнат! Запази доброто свое име
	чрез мойта смърт!

	__ХИМЕНА__
	Сияе то, щом ти живееш!
	Аз искам тая чест гласът на черна завист
	да възвиси и мойта болка да оплаче,
	като узнай, че аз те любя и преследвам.
	Иди си, не показвай пред скръбта ми туй,
	което любя аз, а трябва да изгубя!
	Всред мрака на нощта укривай свойта сянка!
	Ако те видят тук, честта ми се излага.
	Едничък повод за мълвата да узнае,
	че съм търпяла твоето присъствие —
	не я оставяй да петни честта ми!

	__ДОН РОДРИГО__
									Нека
	умра!…

	__ХИМЕНА__
			Върви си!

	__ДОН РОДРИГО__
					Що реши?

	__ХИМЕНА__
							Ще сторя всичко
	за своя клет баща да отмъстя, макар
	тъй хубава любов гнева ми да смущава,
	но въпреки дълга суров и безсърдечен
	желала бих едно: да не извърша нищо.

	__ДОН РОДРИГО__
	О, чудеса на любовта!

	__ХИМЕНА__
						О, кръстна мъка!

	__ДОН РОДРИГО__
	И сълзи, и тъги бащите ще ни струват!

	__ХИМЕНА__
	Би ли повярвал някой?…

	__ДОН РОДРИГО__
						Би ли казал някой?

	__ХИМЕНА__
	Че щастието бе тъй близко и отлитна!

	__ДОН РОДРИГО__
	Че близко до брега внезапна буря мигом
	надеждите разби!

	__ХИМЕНА__
					О, смъртоносна болка!

	__ДОН РОДРИГО__
	О, лишни съжаления!

	__ХИМЕНА__
						Върви си, казвам —
	не ще те слушам вече!

	__ДОН РОДРИГО__
						Сбогом! — Ще влека
	живот мъртвешки аз, догдето за разплата
	не го отнемеш ти.

	__ХИМЕНА__
					Успея ли в това,
	повярвай, нито миг не ще остана аз
	след тебе да живея на земята. Сбогом!
	Излез — и гледай, моля, никой да не види!

	__ЕЛВИРА__
	Каквито и беди небето да ни праща…

	__ХИМЕНА__
	Не ме измъчвай — остави ме да въздишам:
	аз диря тишина и мрак за свойта скръб.


>>	Пета поява

	__ДОН ДИЕГО__
	Напълно никога не знаем ние радост
	и нашият успех примесен е с печал:
	помътен е от скръб най-чистият кристал
	на нашата душа. От тая скръб смутена
	простенва тя всред щастието. В радост цял
	аз плувам, а треперя от боязън; мъртъв
	видях врага, от който бях ранен; ръката,
	която отмъсти за мен, не съм видял.
	Напразно, изнурен от безполезна грижа,
	залутан из града, по цял ден аз се движа:
	от старините ми забравената мощ
	безплодно се хаби да диря в тая нощ
	и всякога, и вред все тоя победител.
	На бягството му тук не виждам аз следите —
	прегръщам сянката на своя син. И страх,
	и подозрения обсаждат обичта ми —
	тя с призраци дружи и всичко тук я мами, —
	боя се от кръга на тоя мъртъв граф —
	пред мене броят им надига се и расне.
	Родриго мъртъв е или в тъмница гасне.
	О, небеса! Дали се мамя в тоя час,
	или наистина сина си виждам аз?
	Молбите ми са чути — той е без съмнение!
	Разпръснат е страхът и мъките ми спрени!


>>	Шеста поява

N	ДОН ДИЕГО, ДОН РОДРИГО

	__ДОН ДИЕГО__
	Родриго! Най-подир небето те изпраща.

	__ДОН РОДРИГО__
	Уви!

	__ДОН ДИЕГО__
		Въздишки в радостта ми ти не смесвай;
	да си поема дъх ми позволи; честта ми
	причини няма днес да бъде недоволна;
	достоен неин подражател, твойта смелост
	героите на моя род пак възкреси!
	От тях изтичаш ти, от мене идеш ти;
	и твоят удар пръв е като всички мои,
	и хубавият плам на твойта буйна младост
	чрез този опит, знай, достига мойта слава!
	Опора в старостта и мое висше благо,
	ела до белите коси — на тях честта
	ти връщаш! — целуни страната, от която
	ти смело изличи печата на срама!

	__ДОН РОДРИГО__
	Честта се пада вам; отгледан с ваши грижи,
	ваш син — как можех аз да не постъпя тъй?
	Щастлив съм, възхитен, че ме харесва тоя,
	комуто аз дължа живота; но ревнив
	не бивайте, ако всред радостта след вас
	се осмеля за себе си да мисля; доста
	ласкахте с думи мойто отчаяние,
	свободно позволете ми да го излея!
	Не се разкайвам аз, че съм ви служил, но
	върнете благото, което похитих!
	Въоръжена днес за вас да отмъсти,
	ръката ми отне най-скъпото за мене
	чрез тоя славен удар; замълчете; всичко
	за вас изгубих; върнах ви напълно туй,
	което ви дължах.

	__ДОН ДИЕГО__
					Високо възвиси
	плода на своята победа — аз ти дадох
	живот, а ти честта ми връщаш; и сега
	за тая чест, по-скъпа от живота, аз
	дължа ти много. Но благородното сърце
	от слабости освободи — честта една е,
	любовниците много; любовта е само
	наслада, дълг — честта!

	__ДОН РОДРИГО__
						Що думате?

	__ДОН ДИЕГО__
								Това,
	което трябва ти да знаеш.

	__ДОН РОДРИГО__
							Мойта чест —
	обидена си отмъщава тя на мене!
	Позорът е един — еднакво съпровожда
	и плахия войник, и подлия любовник.
	Недейте верността ми съди; позволете
	да бъда благороден, не — клетвопрестъпник!
	Не могат лесно тъй да падат моите връзки;
	държи ме думата, макар да съм без вяра;
	и тъй като не би могла да бъде моя
	Химена — чакам аз за себе си смъртта!

	__ДОН ДИЕГО__
	Да дириш сам смъртта — не е дошло туй време.
	И кралство, и народ на тебе гледат днес:
	в голямата река е влязла страшна флота —
	и щяла тя града, страната да нападне.
	След малко маврите ще слязат и с нощта,
	и с прилива завчас ще стигнат до стените.
	В безреда дворът е; народът — всред тревога;
	навред се врява чуй, навред се виждат сълзи!
	Но в общата беда помогна ми съдбата
	да срещна в своя дом приятели, които
	узнали за срама, запалени от ревност,
	дошли са да мъстят и те за моя срам.
	Преварил си ги ти, но смелите ръце
	жадуват в тоя миг за африканска кръв.
		Иди при тях, честта сега те там зове,
	да бъдеш вожд желан на храбрата дружина.
	Иди и отблъсни вековния си враг:
	и искаш ли да мреш, умри от славна смърт;
	използувай поне представения случай;
	спаси със свойта смърт живота днес на краля;
	но по-добре оттам с победа се върни!
	Не спирай озарен от тая слава само,
	че ти си отмъстил: от краля искай силом
	да ти прости, а от Химена — да мълчи;
	щом я обичаш ти, върни се победител —
	и знай, че само тъй сърцето й печелиш!
	Но хвърка времето, за да се губи в думи,
	аз те задържам с тях, а искам да летиш —
	ела, тръгни след мен и покажи на краля,
	че му възвръщаш ти това, що губи с графа.


>	Четвърто действие

>>	Първа поява

N	ХИМЕНА, ЕЛВИРА

	__ХИМЕНА__
	Дали не е лъжлив слухът, Елвира?

	__ЕЛВИРА__
									Вие
	не бихте никога повярвали, че всички,
	като един човек, възнасят в небеса
	на тоя млад герой нечуваното дело.
	Пред него маврите били опозорени;
	едва настъпили, и търтили на бяг.
	Удържат нашите в тричасов бой напълно
	победа, двамата крале залавят в плен.
	За храбрия им вожд е нямало прегради.

	__ХИМЕНА__
	И тия чудеса са дело на Родриго?

	__ЕЛВИРА__
	Награда негова са двамата крале:
	той сам ги победил и сам ги взел във плен.

	__ХИМЕНА__
	Но тая странна вест отгде си ти узнала?

	__ЕЛВИРА__
	От целия народ — навсъде той възславя
	делата му и свой спасител го зове;
	зове го ангел свой и свой освободител.

	__ХИМЕНА__
	А кралят — как ли той на тая храброст гледа!

	__ЕЛВИРА__
	Родриго не посмя да се яви пред него,
	но дон Диего сам представи оковани
	пленените крале — и като милост проси
	благоволение от тоя мъдър крал
	на своята страна спасителя да види.

	__ХИМЕНА__
	Ранен не е ли той?

	__ЕЛВИРА__
					Не знам подобно нищо.
	Но вий сте бледна! Съвземете се!

	__ХИМЕНА__
									Гневът ми
	отслабнал нека също се съвземе! Нима,
	загрижена за него, аз да се забравя?
	Възславят, хвалят го, все одобрявам аз!
	Безгласна е честта, безсилен е дългът!
	Млъкни, любов, дай път на моя гняв: крале
	ако е победил, убил е той баща ми.
	И тоя траур, знак за моето нещастие,
	е първата следа от неговата храброст.
	О, нека другаде мълвят за благородство,
	за престъпление тук всичко ми говори.
		Воали, крепове, украси, облекло,
	предписани от първата победа — вие,
	които будите отново мойта мъст,
	против страстта ми подкрепете мойта чест;
	и моята любов, когато надделее,
	напомняйте ми вий за скръбния ми дълг,
	нападайте без страх ръката победила.

	__ЕЛВИРА__
	Смирете свойта скръб, инфантата тук иде.


>>	Втора поява

N	ИНФАНТАТА, ХИМЕНА, ЛЕОНОРА, ЕЛВИРА

	__ИНФАНТАТА__
	Не ида тука аз да утеша скръбта ти,
	а по-скоро — да слея сълзите с въздишки.

	__ХИМЕНА__
	Вземете по-добре дял в тази обща радост,
	вкусете радостта, небето що ви праща,
	друг няма право тук да плаче и въздиша.
	Родриго отстрани опасността и с меч
	народното спасение възвърна, само
	за мене още днес остават тия сълзи:
	града избави той, на своя крал услужи,
	за мене само смърт донесе храбростта му.

	__ИНФАНТАТА__
	Химена, вярно е — той чудеса извършил.

	__ХИМЕНА__
	За жалост, тоя слух до мене стигна вече;
	и чувам аз навред да го провъзгласяват
	за воин несравним и за злочест любовник.

	__ИНФАНТАТА__
	С какво народната мълва те наранява?
	Туй Марсово дете харесваше и ти:
	за него биеше сърцето ти — и него
	да славиш, ще рече да хвалиш своя избор.

	__ХИМЕНА__
	О, всеки би могъл да го похвали с право!
	Ала похвалата събужда в мене мъка,
	изостря ми скръбта, като го величае:
	аз виждам кой е той и виждам що аз губя.
	Каква жестока скръб за моята душа!
	С достойнството му расте и любовта ми;
	но все пак моят дух по-силен си остава
	и той ще се стреми към неговата смърт.

	__ИНФАНТАТА__
	До вчера тоя дълг за тебе беше почит,
	усилието ти — достойно за възторг!
	И всеки, възхитен от твойта чудна смелост,
	за твоята любов скърбеше. Но дали
	повярвала би ти на вярната ми дружба?

	__ХИМЕНА__
	Престъпник бих била, ако не те послушам.

	__ИНФАНТАТА__
	Тогава туй, що бе правдивост, днес не е.
	Родриго е за нас единствена опора,
	надежда и любов на целия народ,
	крепи Кастилия и маврите заплашва.
	И с тази истина съгласен е и кралят,
	че сам баща ти е възкръснал в него днес:
	и ако искаш с две слова да се изкажа,
	ти с неговата смърт преследваш обща гибел.
	И за да отмъстиш, в ръцете на врага
	нима ще предадеш родината си ти?
	Законно ли е туй да бъдеш против нас,
	виновни ли сме ний наказани да бъдем?
	И длъжна ли си ти най-сетне да се жениш
	за тоя, който скръб в сърцето ти всели:
	изтръгнала бих аз сама това желание;
	лиши го от любов, но му спаси живота!

	__ХИМЕНА__
	Ах! Толкова добра не мога аз да бъда;
	предели никакви не знае моят дълг.
	Макар да се стреми сърцето ми към него,
	макар народ и крал с любов да го възнасят,
	макар и ограден с войска — все пак ще ида
	да скрия лаврите под свойте кипариси.

	__ИНФАНТАТА__
	О, благородно е една глава тъй скъпа
	да жертвуваш за мъст на своя клет баща,
	но по-достойно е за благото народно
	да жертвуваш кръвта на своя род. Повярвай,
	без твоята любов наказан той ще бъде;
	и друга казън днес не му е нужна вече.
	Знай, родната страна това ти повелява!
	Как мислиш ти, дали ще позволи туй кралят?

	__ХИМЕНА__
	Откаже ли ми той, аз няма да мълча.

	__ИНФАНТАТА__
	Химена, обмисли какво сега ще вършиш!
	Прощавай! И сама спокойно обсъди!

	__ХИМЕНА__
	След бащината смърт за мене няма избор.


>>	Трета поява

N	ДОН ФЕРДИНАНД, ДОН ДИЕГО, ДОН АРИАС, ДОН РОДРИГО, ДОН САНЧО

	__ДОН ФЕРДИНАНД__
	Наследнико велик на знатен род, велик —
	род, който винаги бе слава за Кастилия,
	дал толкоз прадеди, прочути с храбростта си,
	що още с първия свой опит ти достигна,
	аз чувствувам се слаб да те възнаградя:
	властта ми малка е за твоите заслуги.
	Страната да спасиш от враг неукротим,
	под твоята ръка да крепне моят скиптър
	и маврите да спреш, преди да съм успял
	в тревогата да дам повеля да се спрат —
	това са подвизи, които ми отнемат
	надеждата дори да ти се отплатя.
	Но двамата крале пленени ще ти бъдат
	награда; аз ги чух, нарекоха те СИД,
	а сид на техния език е повелител.
	За тебе титла днес не виждам по-достойна,
	не ми е свидна тя, носи я занапред!
	И нека буди страх това велико име
	в Гренада и навред — и да показва то
	какво си ти за мен, какво ти аз дължа!

	__ДОН РОДРИГО__
	О, господарю мой, щадете скромността ми!
	Не давайте такваз цена за мойто дело,
	не ме заставяйте пред вас да се червя —
	дарявате ми чест, която не заслужвам.
	Аз зная, че кръвта, живота си съм длъжен
	да жертвувам дори за благото народно;
	изгубя ли ги днес за тъй достойна цел,
	изпълнил бих дълга на поданик към краля.

	__ДОН ФЕРДИНАНД__
	Не всички, своя дълг които изпълняват,
	отплащат се така, с такава чудна смелост;
	когато храбростта до крайност не отива,
	успехи бляскави не може да даде.
	Затуй ни позволи сега да те възхвалим
	и всичко разкажи за своята победа.

	__ДОН РОДРИГО__
	О, господарю, вам известно е било,
	че пред опасността, слетяла над града,
	добри приятели, събрани у баща ми,
	предложиха за вожд да бъда аз избран…
	Но, господарю мой, простете смелостта ми,
	без ваше знание, която проявих:
	отредът бе готов, опасността — наблизо,
	покажех ли се вън, главата си излагах;
	а трябваше ли туй, по-сладко бе за мене
	в сражение за вас да срещна аз смъртта.

	__ДОН ФЕРДИНАНД__
	Усърдието ти да отмъстиш прощавам
	и защитената страна възславя тебе:
	напразно занапред Химена ще говори,
	ще я изслушвам аз, но само за утеха.
	Но продължи!

	__ДОН РОДРИГО__
				И тъй, предвождана от мене,
	самоуверено дружината върви.
	Петстотин тръгнахме, три хиляди там бяхме,
	когато стигнахме пристанището ний.
	Като ни гледаха, че стъпваме тъй смело,
	безстрашни ставаха най-плахите дори.
	Щом стигаме, завчас аз скривам двете трети
	вдън корабите, що намерихме тогаз;
	а другите — на тях растеше бързо броят —
	нетърпеливо те стоят около мене
	и лягат наземи, и без да вдигат шум,
	така голяма част прекарват от нощта.
	По моя заповед и стражата се скрива,
	и тъй помага тя на моя хитър план.
	Преструвам се пред тях, че заповед от вас
	получил съм сега и нея изпълнявам.
		Най-сетне приливът и мрачината звездна
	помагат да съзрем до тридесет платна;
	надига се вълна, с морето към брега
	прииждат маврите. Пропущаме ги ние;
	и всичко в тоя миг спокойно им изглежда;
	и никакъв войник — покрай брега, нито
	по градските стени — мълчание навред,
	и вярват вече те: издебнат е врагът;
	те стигат до брега — и спущат котва, слизат,
	понесени без страх към тия, що ги чакат.
	Ний ставаме тогаз и всички изведнъж
	с хилядогласен вик огласяме небето.
	Откликват нашите от корабите; идат
	въоръжени те, и маврите смутени,
	едва-що слезли на брега, обзема страх;
	преди да ги сразим, те вече са сразени.
	За плячка тичаха, а среща ги войската;
	притискаме ги вред — по суша, по вода, —
	потоци тяхна кръв проливаме, преди
	да се съпротиви поне един от тях.
	Но скоро техните крале ги пак събират
	и, смелост вдъхнали, забравят те страха:
	срамът, че ще умрат, преди да са се били,
	нарежда всички в строй и връща доблестта им.
	И тръгват срещу нас с обнажен меч в ръка
	да смесят в ужаса кръвта си с наша кръв.
	И кораби, и бряг, и суша, и вода
	превръща се в поле, где властвува смъртта.
		О, колко подвизи, възвишени дела
	безславно се таят всред мрака, гдето всеки
	на свойте удари свидетел сам е бил,
	без да е знаел где ще наклони съдбата.
	При всички бивах аз, у всички всявах бодрост
	увличах ги напред или им давах помощ,
	които идеха, редях и тласках в боя
	и кой ще победи, не знаех до зори.
	Но съмна, и денят за нас разкри победа,
	за маврите — разгром; духът им ги напуща,
	щом виждат, че за нас подкрепа нова иде,
	и техният копнеж отстъпва пред страха.
	На корабите в миг отрязват те въжета,
	надават страшен вик до небесата чак —
	в безреда тръгнали, дори не виждат те
	дали са с тях могли кралете да отстъпят.
	Пред тоя силен страх забравят те дълга.
	Довя ги приливът и отливът отвя ги.
	Но техните крале, притиснати от нас,
	и още няколко ранени смело бранят
	живота си. Сам аз напразно ги подканям,
	без страх обнажил меч, дори не чуват те;
	но щом съзират вред пред своите нозе
	да падат до един войниците им храбри,
	и че сами сега напразно ще се бранят,
	за вожда питат те; обаждам се, кралете
	предават се тогаз. И двамата ви пратих
	в един и същи миг; и боя прекратих
	по липса на войска.
	Така, за да ви служа…


>>	Четвърта поява

N	ДОН ФЕРДИНАНД, ДОН ДИЕГО, ДОН РОДРИГО, ДОН АРИАС, ДОН АЛОНЗО, ДОН САНЧО

	__ДОН АЛОНЗО__
	Химена, сир е тук и проси правосъдие.

	__ДОН ФЕРДИНАНД__
	О, неприятна вест, досаден дълг! Наместо
	да ти благодаря, аз трябва да те гоня.
	Не бива тук сега да те намери тя;
	но първо позволи да те прегърна аз.

N	(ДОН РОДРИГО излиза.)

	__ДОН ДИЕГО__
	Макар че го следи, Химена би желала
	да го спаси.

	__ДОН ФЕРДИНАНД__
				Мълви се, че го люби тя —
	ще проверя. Но вид по-тъжен си придайте!


>>	Пета поява

N	ДОН ФЕРДИНАНД, ДОН ДИЕГО, ДОН АРИАС, ДОН САНЧО, ДОН АЛОНЗО, ХИМЕНА, ЕЛВИРА

	__ДОН ФЕРДИНАНД__
	Бъдете най-подир доволна, всичко стана,
	тъй както искахте: Родриго победи,
	но той умря пред нас от своите смъртни рани;
	на туй небе сега благодарете вие,
	че отмъсти за вас.

N	(На дон Диего.)

					О, вижте, побледня!

	__ДОН ДИЕГО__
	Но вижте, вече тя припада, господарю!
	О, израз на любов безпримерна и чудна!
	Скръбта й ви разкри сърдечните й тайни
	и в нейната любов повярвахте и вий!

	__ХИМЕНА__
	Родриго! Мъртъв!

	__ДОН ФЕРДИНАНД__
					Не, той жив е още, пази
	в сърцето си любов към тебе неизменна:
	скръбта си успокой, която те издава.

	__ХИМЕНА__
	О, сир, припада се не само от печал,
	голямо щастие припадък предизвиква,
	внезапно дойде ли, то чувствата гнети.

	__ДОН ФЕРДИНАНД__
	Та невъзможното да вярваме ли ние?
	Химена, твойта скръб се ясно прояви!

	__ХИМЕНА__
	Нещастието ми прелейте още, сир,
	и плод на мойта скръб припадъкът да бъде:
	раненото сърце изведе ме дотам.
	Смъртта ще го спаси, не ще го аз преследвам;
	ако от рани той за благото народно
	почине — моят план и мойта мъст пропадат:
	един тъй хубав край би ме обидил много.
	Аз искам да умре, но не така прославен
	и не тъй възвисен, от блясъци огрян,
	не в скута на честта, а там — на ешафода,
	не за родината, а — заради баща ми;
	и нека споменът за него избледнее!
	Смъртта за роден край не е печален жребий,
	една прекрасна смърт ще го обезсмърти.
		За мене радост е победата му славна;
	страната тя крепи и жертвата ми връща,
	най-знатната и най-прославена от всички,
	водачът, увенчан не със цветя, а с лаври —
	и тая жертва е достойна да изкупи
	вината за смъртта на моя клет баща…
		Каква надежда днес увлича ме, уви!
	Та за какво от мен ще се бои Родриго?
	Що могат сълзите презрени да му сторят?
	За него вашата страна е край свободен;
	там той под ваша власт свободно върши всичко;
	и както над врага, над мене тържествува.
	Във вражеската кръв удавената правда
	за победителя е нов трофей; сега
	ний правим блясъка по-силен, да вървим
	между пленените крале ни повелява
	презрението на законите…

	__ДОН ФЕРДИНАНД__
							Дете,
	голям е твоят гняв. Когато се дарява
	тук правосъдие, в блюдата слагат всичко:
	баща ти е убит, но той е предизвикал
	и справедливостта налага снизхождение.
	Преди да ме виниш, че мек изглеждам, питай
	сърцето си — и чуй как то благодари,
	че съм за тебе аз избрал такъв любовник.

	__ХИМЕНА__
	За мене! Тоя враг! Виновник за гнева ми,
	за моята печал! Убиец на баща ми!
	Тъй малко правото да моля те зачитат,
	че сякаш им дължа, загдето ме не слушат!
		Но щом отказвате на сълзите ми право,
	сир, позволете ми оръжие да взема;
	с оръжието той ме оскърби, и аз
	със същото сега ще му се отплатя.
	От всички рицари главата му аз искам.
	О, нека се сразят и щом борбата свърши,
	за оня, който тук главата донесе,
	за победителя, ще се омъжа. С ваше
	съгласие, о, сир, да разгласим това!

	__ДОН ФЕРДИНАНД__
	Установен у нас е този обичай,
	най-храбри воини страната ни да губи
	все под предлог, че са нападали без право;
	плачевният успех на злото често пъти
	виновния крепи, невинния наказва.
	Родриго ми е скъп; свободен той ще бъде,
	на лихата съдба не ще го аз оставя;
	и да е провинен прекрасният човек,
	врагът със своя бяг отнесъл е вината.

	__ДОН ДИЕГО__
	Как! Вий отхвърляте за него, сир, закони,
	които вашият дворец е изпълнявал!
	Какво народът ви ще каже, завистта,
	ако под вашето крило се той прикрива
	и дири в туй повод, за да не се яви
	там, гдето смелите умират, но със чест.
	Помътила се би победната му слава,
	и на победата плода не би опитал.
	Той отмъсти без страх за дързостта на графа,
	и днес да се държи като достоен мъж!

	__ДОН ФЕРДИНАНД__
	Добре, съгласен съм, но хиляди ще искат
	да вземат мястото. Наградата, която
	за победителя Химена обеща,
	от рицарите ми ще създаде врази.
	И грешно би било да се остави сам —
	достатъчно веднъж в борбището да влезе!
	Когото искаш ти, Химена, избери,
	но след двубоя им не искай вече нищо.

	__ДОН ДИЕГО__
	Не оправдавайте, които се боят.
	В откритото поле не ще се мерне никой.
	След туй, което днес Родриго ни показа,
	и най-суетният не би се престрашил
	с такъв юначен мъж да иде да се бие!
	Кой би бил тоя смел или по-скоро луд?

	__ДОН САНЧО__
	Открийте туй поле, и аз ще го нападна!
	О, аз съм тоя луд или по-скоро смел!
		Благословете в мен копнежа, що гори,
	вий помните, нали, какво тук обещахте?

	__ДОН ФЕРДИНАНД__
	Химена, нему ли се поверяваш ти?

	__ХИМЕНА__
	Аз обещах.

	__ДОН ФЕРДИНАНД__
			Готов бъдете вий за утре.

	__ДОН ДИЕГО__
	Не бива вече, сир, да се отлага. Който
	е храбър — винаги готов е за борба.

	__ДОН ФЕРДИНАНД__
	Едва дошъл от бой, и пак да се сражава!

	__ДОН ДИЕГО__
	Докле разказваше, Родриго си отдъхна.

	__ДОН ФЕРДИНАНД__
	Поне за час, за два аз искам да отдъхне.
	Но да не би такъв двубой да стане пример
	и всеки, за да знай, че с мъка тая разпра,
	що никога не съм харесвал, позволявам —
	на мястото ни аз, ни дворът ми ще бъде.

N	(Говори на дон Ариас.)

	Вий сам ще съдите за техните дела:
	следете двамата достойно ли се бият
	и победителя след туй ми доведете.
	За неговия труд наградата една е:
	аз искам сам да го представя на Химена,
	за да получи той ръката й в награда.

	__ХИМЕНА__
	Сир, тежка заповед налагате ми вие!

	__ДОН ФЕРДИНАНД__
	Оплакваш се, но знай, че любовта ти, щом
	Родриго победи, отхвърля твойта жалба.
	И не роптай против тъй леката присъда:
	един от двамата ще стане твой съпруг!


>	Пето действие

>>	Първа поява

N	ДОН РОДРИГО, ХИМЕНА

	__ХИМЕНА__
	Родриго, денем тук? Отгде взе тая смелост?
	Погубваш мойта чест! Послушай ме, иди си!

	__ДОН РОДРИГО__
	На смърт отивам аз и ида тук сега,
	преди да съм сразен, да кажа сетно сбогом.
	Та моята любов не смее да приеме
	смъртта, без за това да ви благодаря!

	__ХИМЕНА__
	Ти ще умреш!

	__ДОН РОДРИГО__
				Летя към оня миг, когато
	на вас ще предадат живота ми разбит.

	__ХИМЕНА__
	Ти ще умреш! Нима дон Санчо тъй е страшен,
	че вдъхва само страх в безстрашното сърце?
	Кой те направи слаб и него — толкоз силен?
	Родриго тръгва в бой, а мисли, че умира!
	Той, който победи и маври, и баща ми,
	преди да се е бил с дон Санчо, се отчайва!
	Така ли смелостта при нужда те напуща?

	__ДОН РОДРИГО__
	Аз не отивам в бой, аз диря свойта казън,
	и вярната любов ме учи да не браня
	живота си, щом вий ми искате смъртта.
		Аз все така съм смел, но сили нямам вече
	да пазя сам това, що вам се не харесва.
	И още тая нощ бих срещнал аз смъртта,
	ако бях влязъл в бой за собствена вражда:
	но аз закрилях крал, народ, страна — и бих
	им изменил, ако се защищавах зле.
	Духът ми възвисен не мрази тъй живота,
	че с вероломство днес да го напущам аз.
	Вий искате сега смъртта ми, аз приемам
	присъдата, щом тя засяга само мене.
	И тъй като не бях достоен да умра
	от вашата ръка, избирате вий друга:
	но ударите й не ще отблъсна аз;
	дължа аз почит към ръката, що се бие
	заради вас; пленен от мисълта, че тя
	избрана е от вас, честта ви за да брани,
	аз ще разкрия гръд и ще боготворя
	чрез него вашата ръка, що ме погубва.

	__ХИМЕНА__
	Ако суровостта на тоя скърбен дълг
	ме прави да преследвам твойта храброст, слага
	на твоята любов такъв жесток закон,
	че ти пред Санчо днес ще бъдеш беззащитен,
	в туй заслепение помни, че става дума
	не само за живот, а — и за чест; прославен
	макар да е живял Родриго, щом узнаят,
	че вече е умрял, ще кажат — победен е.
		По-скъпа и от мен за тебе е честта:
	ръцете ти в кръвта на татка тя потапя
	и въпреки страстта те кара да отхвърляш
	най-сладкия копнеж да бъда нявга твоя:
	но все пак не скъпиш честта си, щом желаеш
	да бъдеш ти надвит, без да си влязъл в бой.
	Какво неравенство подрива храбростта ти?
	Защо не си тъй смел или защо бе смел?
	За да ме оскърбиш, затуй ли храбър беше?
	Не си ли храбър, щом не бива да обиждаш?
	И толкоз ли жесток с баща ми ти ще бъдеш,
	та след победата да бъдеш победен?
	Не, без да искаш смърт, аз пак ще те преследвам,
	и свойта чест брани, щом искаш да умреш.

	__ДОН РОДРИГО__
	Не трябват подвизи за славата ми вече,
	щом графът е убит и маврите — разбити!
	Защо ми е сега защита? Всеки знае,
	че моят дух е смел, че мойта храброст може
	да върши чудеса, че нищо под небето
	не ми е скъпо тъй, като честта: Не, не.
	Родриго в тоя бой ще знае да умре,
	без да изложи чест, без някой да посмее
	да му припише страх, без победен да бъде
	и без над себе си да види победител:
	Ще кажат само: „Той обичаше Химена;
	без нейната любов не можеше живя;
	той сам се подчини на строгата съдба,
	която я склони главата му да иска.
	И благородното сърце, ако откаже,
	би се помислило, че върши престъпление.
	Той своята любов изгуби за честта,
	за своята любов напусна той света
	и предпочете сам честта си пред Химена
	и пред живота си — Химена.“ И така,
	в двубоя блясъкът на мойта слава още
	по-силно ще трепти и няма да угасне;
	свободната ми смърт такава чест ще следва,
	каквато никой друг не би ви подарил.

	__ХИМЕНА__
	Животът и честта щом няма да те спрат
	да дириш днес смъртта — защото те обичах,
	за тая ми любов брани се, отнеми
	от Санчо своята Химена, мой Родриго,
	та да не се предам на туй лице противно,
	тъй както обещах. Какво да кажа друго?
	Мисли за своята защита и дано
	надвиеш моя дълг, заставиш ме да млъкна
	и твоето сърце, ако обича още,
	в борбата победи и отнеси Химена!
	Прощавай! Срам ме е за тая подла дума.

	__ДОН РОДРИГО__
	Дали ще има враг непобедим за мене?
	Излезте ми сега, наварци, маври, вие,
	кастилци — все чеда на храбрата Испания!
	Сдружете се, една войска станете днес,
	за да се биете с ръката вдъхновена;
	вдигнете всички вий против една надежда
	усилията си — те пак не ще ви стигнат.


>>	Втора поява

	__ИНФАНТАТА__
	О, знатност на рода, която в престъпление
		превръщаш моята любов!
	И ти, любов, що в мен със мощ въставаш
	против законите на тоя горд тиран!
		Пред тях ли трябва днес
		да се смириш, княгиньо?
	Родриго, с тоя дух достоен си за мене,
	но кралски син не си, макар да имаш доблест.
	Безмилостна съдба, със строгост що дели
		честта от моите желания!
	Нима е писано, такава тежка скръб
	да струва изборът на рядка добродетел?
			О, небеса, сърцето
			какви въздишки чакат,
	ако не смогне то, измъчвано до смърт,
	да се смири — или любимия да срещне!
	Но, съвест моя, спри! — и разумът се чуди,
			да губя тъй достоен избор!
	Макар че моят род на властник ме обрича,
	Родриго, аз със чест живяла бих при тебе.
			След своята победа
			ти заслужаваш трон!
	И не показва ли туй славно име Сид,
	което придоби, че трябва да царуваш?
	Достоен е за мен, но той е за Химена;
			напразно го принесох дар!
	Смъртта на нейния баща не ги разделя,
	със съжаление преследва го дългът.
			Плод никакъв, нито
			от неговия грях,
	нито от мойта скръб — съдбата щом приема
	дори между врази да крепне любовта.


>>	Трета поява

N	ИНФАНТАТА, ЛЕОНОРА

	__ИНФАНТАТА__
	Що искаш, Леонора?

	__ЛЕОНОРА__
					Да ви ръкопляскам,
	загдето най-подир намерихте покой.

	__ИНФАНТАТА__
	Отгде ми би дошъл покой всред тая скръб?

	__ЛЕОНОРА__
	Ако с надеждата погива любовта,
	Родриго може ли да смайва смелостта ви?
	Вий знаете в какво Химена го увлече:
	и стане ли съпруг или умре, за вас
	надеждата гасней и вий сте здрава вече.

	__ИНФАНТАТА__
	Ах! Има още…

	__ЛЕОНОРА__
				Що? Да се надявате?

	__ИНФАНТАТА__
	Но можеш ли ми ти надеждата отне?
	Ако ли при таквиз условия се бие,
	аз бих измислила с какво да разруша
	последиците им. На много хитрини
	жестоката любов нас, влюбените, учи.

	__ЛЕОНОРА__
	Щом бащината смърт не смогна да разпали
	в душите им раздор, що можете вий стори?
	Химена, ясно е, преследва днес Родриго,
	но не с омраза — тя издействува борба
	и първата ръка, която й предлагат,
	приема изведнъж: не дири тя ръце,
	прославени в безброй възвишени дела;
	дон Санчо стигай; той избора заслужва,
	защото първи път се готви за борба.
	У него липсата на опит тя цени.
	И тъй като не е прочут, на него гледа
	с доверие сега; и тая бързина,
	с която бе избран, показва — тя че иска
	борба, що би могла да надломи дълга й,
	що би доставила победа на Родриго
	и да й позволи да се успокои.

	__ИНФАНТАТА__
	Аз чувствувам това и въпреки Химена
	сърцето ми трепти по тоя победител.
	Нещастна влюбена, на що да се реша?

	__ЛЕОНОРА__
	Да си припомните чия сте дъщеря:
	родена сте за крал, а любите Родриго!

	__ИНФАНТАТА__
	Прицел за моето сърце не е Родриго,
	аз влюбена не съм в един прост благородник,
	и моята любов не го зове така.
	Твореца любя аз на толкова прекрасни
	и доблестни дела — Сид любя аз сега.
	Аз ще се покоря, но не от страх пред хули,
	а — пред една тъй хубава любов. Дори
	заради мене той да бъде увенчан,
	пак няма аз назад дара си да приема.
	В един такъв двубой победа го очаква,
	затуй на нея пак ще го предам. А ти,
	свидетелка на туй пронизано сърце,
	завършено ела да видиш мойто дело!


>>	Четвърта поява

N	ХИМЕНА, ЕЛВИРА

	__ХИМЕНА__
	Елвира, страдам аз и колко съм нещастна!
	Надявам се и пак от всичко се боя;
	не смея благослов към нищо да отправя;
	разкайвам се завчас, щом пожелая нещо.
	Заставям двама аз оръжие да вземат,
	а всякакъв успех със сълзи ще облея;
	такваз е моята съдба: неотмъстена
	за бащината смърт или Родриго — мъртъв.

	__ЕЛВИРА__
	И в двата случая спокойствие ви чака:
	вий отмъстена сте или Родриго ваш е.
	Такваз е вашата съдба: поддържа тя
	честта ви и съпруг ви праща.

	__ХИМЕНА__
	Как! Предметът
	на моя гняв или на моята омраза!
	На татка ми или на моя мил — убиец!
	И в двата случая ми дават за съпруг
	опръскания с кръв, с най-свидна кръв за мене;
	и в двата случая душата се бунтува:
	по-силно от смъртта боя се аз от края.
	Млъкнете, мъст, любов, смущавате духа ми,
	с такваз цена не сте приятни вий за мене;
	а ти, двигателю всемощен на съдбата,
	дано завършиш днес двубоя без успех,
	да няма победен от тях, ни победител!

	__ЕЛВИРА__
	Това би значило към вас да бъде строг.
	Борбата им за вас да бъде нова мъка,
	ако ви задължи да дирите отплата,
	да проявявате ранено честолюбие
	и да очаквате Родриговата смърт.
	Ще бъде най-добре победната му смелост
	мълчание да ви наложи; пред закона
	да стихне всеки стон; с повелята на краля
	да се осъществят и вашите мечти.

	__ХИМЕНА__
	Не, победи ли той, аз няма да отстъпя!
	Дългът ми силен е и загубата страшна,
	и за това нито закон, ни кралска воля
	не са достатъчни, за да ме подчинят.
	Той лесно би могъл да победи дон Санчо,
	но не и славата на гордата Химена;
	пред обещаното от краля мойта чест
	за него врагове безброй ще създаде.

	__ЕЛВИРА__
	Внимавайте след туй за тая странна гордост
	небето да не би на вас да отмъсти.
	Как! Вий отказвате от щастие, което
	ви дава правото достойно да мълчите?
	Що иска тоя дълг, на що се той надява?
	Родриговата смърт ще върне ли баща ви?
	Едно нещастие нима за вас е малко,
	че бихте искали и нова скръб сега?
	Не, с този упорит и своеволен нрав
	вий не заслужвате Родриго; със смъртта му
	небето своя гняв заслужено ви праща,
	отрежда ли ви то дон Санчо за съпруг!

	__ХИМЕНА__
	Елвира, претърпях аз доста мъки, с мрачна
	прокоба ти недей ги удвоява! Искам
	да ги избягна двамата; ако не може, в тоя
	двубой молбите ми ще бъдат за Родриго:
	към него луда страст не ме влече сега,
	но той ако умре, очаква ме дон Санчо,
	и тоя страх у мен събужда туй желание.
	Що виждам, клета, аз? Елвира, свърши вече!


>>	Пета поява

N	ДОН САНЧО, ХИМЕНА, ЕЛВИРА

	__ДОН САНЧО__
	Пред вашите нозе аз слагам тоя меч…

	__ХИМЕНА__
	Как? Още напоен с Родриговата кръв?
	Но как си ти посмял да се явиш пред мене,
	след като ми отне най-скъпото?
	— Любов,
	ти няма от какво да се боиш: баща ми
	доволен е сега — недей се ти прикрива!
	Един и същ размах спаси честта ми, мрак
	в душата ми всели и пусна любовта ми
	на свобода.

	__ДОН САНЧО__
			Да бяхте по-спокойно…

	__ХИМЕНА__
								Как,
	убиец на любим герой, ти смееш още
	да ми говориш! Ти с измяна си надвил:
	един тъй смел войник не би се дал на тебе.
	Не чакай нищо ти за своята услуга —
	за мен не отмъсти, а ми отне живота.

	__ДОН САНЧО__
	Какъв чудат прием, наместо да ме слушат…

	__ХИМЕНА__
	Нима да слушам как се хвалиш със смъртта му
	и как мълвиш без срам за скръбната му орис,
	за моята вина, за своето геройство!


>>	Шеста поява

N	ДОН ФЕРДИНАНД, ДОН ДИЕГО, ДОН АРИАС, ДОН САНЧО, ДОН АЛОНЗО, ХИМЕНА, ЕЛВИРА

	__ХИМЕНА__
	Не е потребно, сир, по-дълго да тая,
	което не можах с усилие да скрия.
	Аз любех, знаете, но заради баща си
	смъртта поисках аз на скъп за мен човек:
	вий сам можахте, сир, да видите как в жертва
	принесох на дълга аз своята любов.
	Родриго мъртъв е най-сетне и смъртта му
	от неприятелка любовница ме прави.
	Дължах аз тая мъст на своя клет баща,
	а тия сълзи днес — на своята любов.
	Като ме защити, дон Санчо ме погуби;
	обречена съм аз на своя похитител!
		Сир, милостта ако могла би да ви трогне
	— такъв жесток закон! — аз моля за отмяна.
	Той победи и аз оставям за награда
	имота си, с молба да ме остави той
	да ида в манастир, горчиво да оплаквам
	до сетния си дъх баща си и Родриго.

	__ДОН ДИЕГО__
	О, сир, тя люби — аз не смятам туй за грях,
	пред всички че призна законната си обич.

	__ДОН ФЕРДИНАНД__
	Химена, чуй ме ти, любовникът ти жив е.
	Дон Санчо, победен, донесъл ти е криво.

	__ДОН САНЧО__
	Не съм виновен аз, а — нейната припряност:
	тук идех изхода на боя да предам.
	Достойният герой, сърцето й пленил,
	като ми снемаше оръжието, каза:
	„Не бой се ти — кръвта, що в жертва се принася
	за моята любов, аз няма да пролея;
	но тъй като дългът при краля ме зове,
	иди при нея ти и вместо мене сам
	за боя разкажи и тоя меч предай.“
	И аз дойдох, о, сир, но тоя меч излъга:
	за победител тя ме взела, щом видяла,
	че пак се връщам тук. Внезапният й гняв
	издаде нейната несдържана любов
	и невъзможно бе за миг да ме изслуша.
		Макар и победен, макар безкрайно много
	да губи туй сърце, все пак щастлив съм аз,
	че моят неуспех причина става днес
	да тържествува тук една любов прекрасна.

	__ДОН ФЕРДИНАНД__
	Недей се ти черви от любовта си, дъще,
	и средства не търси, за да я отречеш.
	Напразно хубав свян те води към това:
	спаси ти свойта чест, дълга си ти изпълни;
	ти вече отмъсти, задоволи баща си:
	на ред опасности изложен бе Родриго.
	Ти виждаш, инак е небето отредило,
	затуй за себе си най-сетне помисли
	и не въставай ти пред моята повеля,
	която ти дари един любим съпруг.


>>	Седма поява

N	ДОН ФЕРДИНАНД, ДОН ДИЕГО, ДОН АРИАС, ДОН РОДРИГО, ДОН АЛОНЗО, ДОН САНЧО, ИНФАНТАТА, ХИМЕНА, ЛЕОНОРА, ЕЛВИРА

	__ИНФАНТАТА__
	Химена, престани да плачеш — приеми
	от моите ръце достойния герой!

	__ДОН РОДРИГО__
	Не се обиждайте, ако аз падам, сир,
	от почит и любов в нозете й пред вас!
		Не ида тука аз трофея си да взема,
	а — да ви поднеса сам своята глава!
	О, чуйте, моята любов не ще си служи
	ни със законите, ни с волята на краля!
	Ако е малко туй за вашия баща,
	кажете ми, какво да сторя? Да се бия
	със още хиляди съперници? Да стигнат
	делата ми накрай света? Сам да нападна
	и лагер, и войска — и да надмина
	на баснословните герои смелостта?
	Ако вината ми ще се измие с туй,
	на всичко съм готов и всичко ще извърша!
	Но само мойта смърт, ако би усмирила
	неумолимата и горда ваша чест,
	недейте праща вий човешка власт срещу ми:
	пред вашите нозе е моята глава,
	непобедимия ще победите вие,
	не може никой друг извърши тая мъст!
	Но мойта смърт поне отплата да ви бъде! —
	от спомените си недейте ме прокужда!
	И тъй като смъртта честта ви ще запази,
	не ме забравяйте като награда вий!
	И някога за мен кажете си: „Ако
	не бе ме любил той, не щеше да умре.“

	__ХИМЕНА__
	Стани, Родриго! Сир, аз трябва да призная,
	премного ви казах, сега да го отричам.
	Той има качества, които аз ценя;
	и послушание на краля ний дължим!
	Но както и да сте отсъдили, нима
	ще може днес пред вас да стане тоя брак?
	Когато моя дълг насилвате, дали
	съгласна е със вас и справедливостта?
	Ако е станал тъй необходим Родриго,
	наградата нима ще трябва аз да бъда,
	та вечно да скърбя, че своите ръце
	съм потопила в кръв, във бащината кръв!

	__ДОН ФЕРДИНАНД__
	За времето закон е ставало това,
	което първом е изглеждало престъпно.
	Спечелил те е той и негова ще бъдеш!
	Но храбростта му днес макар да те владее,
	аз враг на твойта чест бих бил, ако веднага
	на победителя наградата отдам.
	Отложи ли се, с туй не ще се наруши
	обетът: негова съпруга ти да бъдеш.
	Година стига ти да стихнат твоите сълзи!
		А ти, Родриго, пак оръжие вземи!
	Тъй както маврите при нас ти победи,
	отблъсна пристъпи, осуети кроежи,
	иди при тях — и вожд на моята войска
	стани, и разори земята им! От страх
	пред името ти Сид ще потреперят те —
	от победител крал ще искат да им станеш.
	Но верен й бъди и още по-достоен
	за нея се върни. И твоите дела
	така да я пленят, че тя сама да смята
	за своя чест тогаз, за тебе че се жени.

	__ДОН РОДРИГО__
	На вас да служа, сир, и нея, за да имам,
	на всяка заповед аз бих се отзовал
	и всичко бих търпял, и бих щастлив живял
	с надеждата дал ек от нейните очи.

	__ДОН ФЕРДИНАНД__
	На смелостта си ти, на мене се надявай!
	И вече завладял сърцето на Химена —
	на времето предай, на своята юначност,
	на своя крал предай да покори честта.
