	Вълнувах ли се? Не знам. Разбрахте вече, че аз самият не знам дали ме има, или ме няма. Може ли тогава едно дете, което не знае дали съществува, или не — да се вълнува?
	Готвех се да тръгвам към Слънцето. Надявах се, то ще разреши моя проблем с нахалния господин X. Но преди да потегля, разговарях с Обратния човек. Ние живеем с него в една стая, но за съществуването му баща ми нищо не подозира. Зададохме си малки въпросителни, удивителни и въпросително-удивителни.
	Първо го попитах:
	— НАИСТИНА, КЪДЕ Е ДОМЪТ НА СЛЪНЦЕТО?
	Отговори ми:
	— Знам не.
	Въпрос:
	— КОЙ МОЖЕ ДА ЗНАЕ?
	Отговор:
	— Знам не.
	Въпрос:
	— ТОГАВА КАК ЩЕ ГО ОТКРИЯ?
	Отговор:
	— Ясно е ми не.
	Въпрос:
	— КОЙ ЛИ МОЖЕ ДА ЗНАЕ, КОЙ ЛИ?
	Отговор:
	— Възрастните животни, може би да, може би не…
	„Може би, може би“ — казвах си. — „Може би, може би“ — повтарях си.
	Дълго размишлявах. И Обратния човек умуваше. Обръщаха се дните на календара. Веднъж, когато баща ми беше някъде по работа, измъкнах се от дома и
	ТРЪГНАХ
	КЪМ
	ГОРАТА.
