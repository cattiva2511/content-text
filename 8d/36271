	Може би сънувах, но ми се иска да вярвам, че не е било сън това, което сънувах.
	Видях една улица.
	Една ей толкова широка и още малко по-широка. Една дълга-дълга улица и още малко по-дълга.
	На тази улица имаше два тротоара с нови лъснати обувки. Тротоарите бяха с къси панталони, с черни сака, черни папионки и жълто-бял чадър.
	Зад тях дремеха витрини с разнообразни неща:
	тетрадка без страници,
	петолиние с ноти,
	пиано с клавиши,
	ябълки без дръжки,
	кукли.
	По улицата вървяха хора. Сред тях и деца. Нямаше автомобили. Слънчевите лъчи се оглеждаха в лъскавите обувки на хората и тротоарите.
	И може би всичко щеше да си остане спокойно, ако в една витрина не беше поставен черен транзистор.
	Не е съществен неговият цвят, важното е, че този черен транзистор се прозина, махна с ръка и засвири.
	Мелодията беше в бърз ритъм.
	Десният тротоар се поклони, доближи се до левия и го покани на танц.
	А жълто-белите чадърчета бяха като пеперудки. Тетрадката без страници танцуваше самичка.
	Нотите от петолинието изхвръкнаха през витрините.
	Клавишите на пианото свиха хорце.
	И хората танцуваха.
	Ала и самата улица не искаше да остане по-назад. Сложи си ролкови кънки и описа чудно красиви фигури като пет вълни, устремени към брега. Или като десет вълни.
	Всичко танцуваше.
	Ябълките-акробати се премятаха във въздуха.
	Пианото високо подскачаше, искаше да укроти непослушните клавиши.
	Петолинието, издигнало се над покривите, с умислен поглед търсеше палавите ноти.
	И кой знае докога щеше да трае този чуден танц на тази чудна улица…
	Транзисторът се хвана за стомаха: батериите бяха изтощени.
	Значи: нямаше музика.
	Всички заеха предишните си места.
	По улицата се разхождаха: спокойните слънчеви лъчи и едно спокойно куче. То не знаеше какво се беше случило на тази чудна улица, с два тротоара и витрини, подредени с разнообразни неща.
