	Преди пет години бях на седем.
	Нима може?
	Как така?
	Много просто.
	До ден-днешен аз не знам:
	има ли ме,
	няма ли ме.
	Моят баща е писател.
	Той ме измисли преди седем години. След това цели две умуваше: пишеше, триеше, зачеркваше и накрая ме описа в малка книга.
	Сега ясно ли ви е: баща ми ме изнамери преди седем, а излязох наяве преди пет. Затова казвам, че преди пет бях на седем години.
	Тогава писателят ме накара сам да се представя на читателите:
	„Моля, да се запознаем.
	Казвам се Рамче…“
	(Откъде ми намери това име — не знам. Писателите са като кръстниците — все съчиняват някакви съвсем такива имена. Но да продължа тогавашния си разказ:)
	Наистина съм много мирен.
	Щом се върна от училище, хвърлям чантата в някой ъгъл на стаята и изхвръквам навън.
	Там:
	дърпам момичетата за плитките,
	чупя крушките по електрическите стълбове,
	опъвам котките за опашките.
	Или препречвам крак на големите камиони…
	Минавам по улицата, когато светофарът свети червено, и си казвам:
	— Рамче, ти си най-умното дете не само в света, но и на целия Балкански полуостров.
	Признавам си: отличен, ученик съм — имам десет двойки и една тройка.
	Сресвам косата си понякога нагоре, понякога надолу и това го върша по два пъти в годината.
	Къпя се на всеки двадесет и девети февруари.
	Ето какъв съм бил някога.
	Истински юнак.
	И още други неща написа писателят. А днес, когато чета разказите за моя милост, усмихвам се тъжно, но и весело в същото време.
	Тъжно: защото виждам какъв съм бил някога.
	Весело: защото сега съм едно още по-славно дете.
	Сега знам много нови неща:
	Знам:
	къде живее Слънцето.
	Знам:
	за Рибата с очила и нейните земни приключения.
	Знам:
	за таралежа без бодли.
	Знам:
	как съм взел да важнича — всичко знам и много неща мога да направя.
	Мога да направя:
	свръхзвуков самолет от обикновена хартия. Той е толкова бърз, че понякога си забравя звука и лети безшумно.
	Мога да направя:
	свръхзвуков кораб от цветен станиол. Той само докосва водата и ненадейно се намира на другия бряг.
	Казвам ви, наистина съм славно момче.
	Сега например в сравнение с по-рано, когато се връщам от училище, не хвърлям чантата в НЯКОЙ ЪГЪЛ НА СТАЯТА, НО Я МЯТАМ ТОЧНО В ОПРЕДЕЛЕН ЪГЪЛ.
	ВЕДНАГА не изхвръквам на улицата, НО ВЕДНАГА СЯДАМ И ЗАПОЧВАМ ДА УНИЩОЖАВАМ толкова много ястия, че не е за приказване. Не е да се превъзнасям, но на един обикновен обяд изяждам:
	варел супа,
	шестнадесет печени пилета,
	десет метра кренвирши,
	а за десерт се задоволявам с три-четири шоколадови торти. Дали са три или четири, със сигурност не мога да кажа, но когато имам апетит, май са четири.
	Баща ми, писателят, е много строг и често ме пита:
	— Научи ли си уроците?
	— Да, всичко си знам.
	Друг път ме умолява:
	— Учи бре, Рамче, учи.
	— Знам си.
	— Учи.
	— Знам си.
	А в края на срока — Рамче с двойки. Не се притеснявам. И така не знам дали съм наистина измислена личност, или съществувам, а освен това има толкова много време — едни двойки ли ще ми развалят настроението?
	Всъщност не само бащите, но и учителите са малко странни хора.
	Какво казах на другарката по МАТ
	за моето рождение…
	Вчера дойде нова другарка по МАТ.
	(На математиката така й казвам, съкратено.)
	Искала да се запознаем. И веднага започна с мен:
	— Как се казваш?
	— Казвам се, както се казвам.
	— Ами къде си роден?
	— На Слънцето.
	Класът се смееше. Другарката се чудеше.
	— Как така на Слънцето?
	— Така, на Слънцето… Нали някой е роден в болница, друг в Сливница, Рамче пък е роден на Слънцето.
	— Е, добре — казва новата другарка по МАТ. Тя малко се замисли и предпазливо ме запита: — В такъв случай ти сигурно знаеш къде живее Слънцето?
	Намигнах на класа. Исках да им кажа: виждате ли какъв юначага съм — спасих ви от изпитване. Ще ме почерпите ли с един казан сладолед? Класът също ми намигваше. Съгласен е, значи. Покашлях веднъж, после още веднъж и започнах важно-важно:
	— Слънцето…
	Огледах класа. Всички мълчаха. Ще слушат — няма как, иначе ще има изпитване, а това полезно ли ще бъде за тях, а?
	— За Слънцето, нали?
	Учителката кимна.
	— За Слънцето, значи… Слънцето…
	Отново покашлях.
	Всъщност наистина, къде живее Слънцето? Слънцето всъщност живее навсякъде: в планините, в училищата, по ливадите, по домовете. Сигурно вече възразявате:
	— Това не е Слънцето, това са лъчите му.
	Имате право. Но вчера или завчера, или пък онзи ден… А може би преди една седмица — наистина не мога да се сетя, но хубаво си спомням, че учейки урок по МАТ, се изпотявах. Решението не излизаше и не излизаше, и отново не излизаше. Много се нервирах. Сложих един голям X на цялата страница. Исках да кажа на този X да си гледа работата и да върви по дяволите.


#	Появяването на господин X и неговото предложение
	И точно когато му определих да върви кой знае накъде, същият този господин X страшно много се разсърди и закрещя. И напусна тетрадката, и застана на вратата, през която мислех да напусна стаята, за да избягам от неговата неприятна физиономия.
	— Ако продължаваш да ме мъчиш, ще ти строша главата.
	— Ще ми я строшиш друг път. Та моята глава е по-твърда от не знам какво си.
	— Твърда не твърда, ще ти я строша, защото ме изтормози. Цял месец работиш с мен и все още не си решил нито една задача.
	— Не мога — викнах.
	— Учи — крещеше.
	— Знам си.
	— Нищо не знаеш.
	— Всичко си знам.
	— Не ме ядосвай, защото…
	— Добре. Но щом си по-умен, кажи ми какво да направя?
	Господин X умуваше, но не се махаше от вратата. Мисли малко, мисли много и накрая тържествено проговори:
	— Потърси помощ от Слънцето. То ако не може да ти помогне, никой не ще може, защото Слънцето всичко вижда, всичко знае.
	Допадна ми това предложение.
	„Трябва да потърся Слънцето.“
