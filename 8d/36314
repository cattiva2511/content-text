D>
	На семейство Фогелзонг, чиято тежка борба с малко известното заболяване „Синдром на Гарднър/Фамилна полипоза“ е вдъхновила повече хора, отколкото те предполагат.
D$


>	Пролог

	_Южна Калифорния_
	_Преди две години_
	С всеки рязък, плющящ замах върху картината се оформяха яростни сенки и силни водни струи като писъци в нощта. Но жената на картината не можеше да изпищи.
	Безцеремонна мъжка ръка натискаше главата й под повърхността на водата, от която се издигаше пара. Русата коса се рееше като златиста светлина в кипящата вода. Дясната й ръка бе оставила кървави следи от нокти върху ръката на убиеца. Нещо на китката й проблясваше на фона на завихрената чернилка наоколо, която поглъщаше живота й.
	Тя бе просто поредната, която щеше да умре незабелязана. Още една, която щеше да падне в жертва на това, което таблоидите наричаха _проклятието на Савой_.
	Той спря и погледна за сравнение другите картини, наредени в мрачна редица покрай стената на ателието. Умело поправи нюансите на русата коса на новото платно, засили контраста на тъмнината и диамантите, добави отражение на кървавочервена луна и остави четките си настрана, без да се подпише на картината. Щеше да я изпрати неподписана.
	Това беше рядко срещано.
	Това бе част от забавлението — да побърква всички. Да ги кара да нервничат. Да ги кара да се чудят дали следващата ще бъде изпратена на тях, на пресата или на полицията.
	_Не трябваше да те убиват, танцуващо момиче. Ти беше моя. Аз не мога да ги убия, за да отмъстя за теб, но мога да ги накарам да си платят. И пак._
	_И пак…_
	_Ако има Господ на небето, ще ги прати в ада._
	С мрачна усмивка той погледна календара. Нямаше нужда да вижда датата на смъртта, за да си я спомни, но гледайки страницата, изпълняваше част от ритуала, това бе част от отмъщението. Оцвети месеца и деня в кървавочервено, огради го и затвори очи.
	_Пържете се в ада, копелета._
	_Пържете се._


>	Глава 1

	_Пасадена, Калифорния_
	_Януари_
	_Вторник, рано сутринта_
	Лейси Куин огледа изящно ремонтираната и преобзаведена къща на родителите си в Пасадена и спря за миг, за да се подготви за предстоящата буря. Майка й и баща й се радваха на късна закуска в огряната от слънце зимна градина. Лейси бе пристигнала без предупреждение, предполагайки, че така ще им каже по-лесно.
	Сега вече не беше толкова сигурна.
	— Нали помните онзи благотворителен търг за предмети на изкуството в полза на _Приятелите на окръг Морено_, за който ви споменах предния път, като бях тук? — попита Лейси.
	Майка й издаде някакъв звук, който показваше, че слуша въпреки скучната тема. Въпреки че за Доти Куин благотворителните събития бяха като солта и водата, нестихващият интерес на дъщеря й към изкуството я озадачаваше и дразнеше неимоверно. Като се изключеше търговията с най-скъпите произведения, според нея изкуството беше бъркотия, а тя предпочиташе животът да е подреден и стилен.
	— Та какво за него? — попита баща й.
	Една част от Лейси вече искаше да изостави темата. Друга част обаче се мобилизира за битка.
	— Освен че ще донесе две свои картини за изложбата, Сюза Донован ще нарисува една картина на сцената и след това веднага ще я продаде на търга, а парите ще отидат за _Приятелите на окръг Морено_.
	_Страхливка_ — озъби се тя на самата себе си. — _Не си изминала цялото разстояние от крайбрежието дотук, за да им съобщиш това._
	Броуди Куин изсумтя, зашумоля с юридическите документи, които четеше, и каза:
	— Хубаво.
	— Хубаво?! — Лейси опря изцапаните си с боя длани върху не по-малко изцапаните си дънки. — Татко, картини на Сюза дори с големината на пощенска картичка се продават за над четвърт милион едната.
	— Значи ще си осигури добри данъчни облекчения, като подари една картина за благотворителност — подметна Броуди. — И какво?
	— Освен че дарява картината — каза Лейси през зъби, — тя великодушно се е съгласила да огледа всички стари платна, които хората донесат. Нещо като изложба на стари коли, но за картини.
	— Хитра идея — оцени Доти веднага. — Всички са сигурни, че имат по някое съкровище, скрито сред семейните вехтории, така че сигурно това ще привлече голям интерес и ще дойдат много репортери. Отличен подход. Ще го приложа на следващата благотворителна проява, която организирам. Дори ще използвам името на твоето магазинче — „Намерени загубени съкровища“.
	Лейси се сдържа да не избухне. Магазинът й не беше огромен, но изкарваше прехраната на нея и съдружничката й — Шейла Карлайл. Двете спокойно плащаха наема си и се снабдяваха със стоки, като обикаляха разпродажбите по разни имения и занаятчийски панаири наблизо и надалеч.
	Предполагайки, че разговорът вече не го включва, Броуди отново се задълбочи в документите, които четеше.
	— Работата е там… — започна Лейси, но в същия момент се разсея заради един кичур коса, изпаднал от шнолата, с която се беше опитала да укроти кестенявите си къдрици. — По дяволите! — Тя машинално събра косата си и я стегна отново с шнолата.
	— Ако просто я подстрижеш и си направиш хубава прическа, скъпа, ще ти е много по-лесно да се справяш с косата си — отбеляза Доти.
	— Но тогава ще трябва да го правя на всеки няколко седмици.
	— И?
	— Работата е там, че таксата, за да погледне Сюза дадена картина, е само двайсет долара.
	Доти се приспособи към променената тема без никаква пауза.
	— Още по-добре. И тези пари също ще бъдат дарени, нали?
	— Да, и аз ще й занеса три картини, които искам да види — добави бързо Лейси.
	— Сигурна съм, че ще бъде много великодушна с теб — каза Доти. — Нали самата тя има деца, доколкото си спомням. Мисля, че в „Хай Стаил“ споменаваха нещо за шест деца и много внуци.
	— Няма да й показвам мои картини — рече Лейси и стисна зъби, — а на дядо.
	Папката с юридическите документи се стовари на пода, защото баща й рязко се изправи. Семейният котарак се стрелна изпод стола му и изчезна в гъстата зеленина на градината.
	— Старата песен на нов глас — каза Броуди. — Пак започваш.
	Лейси вирна брадичката си.
	— Ти си добър юрист и имаш отлична памет. Трябва ли да повтарям всичко отново?
	— Това, което трябва да направиш, е да ме убедиш, че не трябва да…
	— Не започвай пак, татко. Толкова пъти сме водили този спор, че знаем наизуст репликите си. Каквито и да са причините, ти смяташ, че картините на баща ти не си струват да бъдат закачени на стената. Аз мисля точно обратното. Считам, че той е… беше… — Тя преглътна мъчително. Смъртта на дядо й преди две години беше съвсем прясна в съзнанието й и още й причиняваше болка. Понякога й се струваше, че го зърва с ъгълчето на окото си на отсрещната страна на улицата или на съседната пътека в супермаркета. — Дядо беше много талантлив художник, равен, ако не и по-добър, на всеки от калифорнийските импресионисти, чиито картини са в музеите и на източния, и на западния бряг. Вярвам в него. — _А той вярваше в мен._
	— Миличка, сигурна съм, че баща ти… — започна Доти.
	Лейси продължи:
	— Ако не беше дядо, щях да се опитвам да бъда нещо, което не съм — светска дама, а не художничка. Не искам да подкрепяте решенията ми с пари или прегръдки. Но, по дяволите, не се дръжте така, сякаш се нуждая от вашето позволение. Той завеща картините на мен, не на вас. Умря, преди да осъзная колко много означава за мен. Най-малкото, което мога да направя, е да опитам да помогна той да възкръсне от незаслужената си анонимност като художник.
	— Все още ли си мечтаеш да видиш: „Дейвид Куин: Биография на един неизвестен художник“? — попита Броуди.
	— Искам да знам откъде съм произлязла. Обичам семейството си, но не мога да намеря мястото си в него. За разлика от сестрите ми. — Тя се усмихна горчиво на майка си. — Две от три не е толкова зле, нали?
	— Лейси — каза майка й и я прегърна, — обичаме те.
	— И аз ви обичам и двамата. — Тя също я прегърна. — Но това не означава, че сме еднакви хора. Колкото по-голяма ставам, толкова повече започвам да приличам на себе си и толкова по-малко — на вас двамата. Дядо Рейнбоу го разбираше. Той ме разбираше дори по времето, когато това означаваше… всичко. Сега искам целият свят да разбере колко велик беше той.
	Броуди седна на масата и отпусна лице върху дланите си. _Каква каша!_ Но на глас каза:
	— Добре, искаш да научиш всичко за любимия си дядо, моя баща, който беше най-егоцентричният негодник на света. — Погледна озадачената си дъщеря. — Ти си единствената, която той забелязваше. Нас, останалите, просто ни понасяше.
	Лейси не знаеше какво да каже.
	— Той не беше добър човек — продължи Броуди след малко. — Като научиш повече за него, няма да имаш кой знае каква полза, но със сигурност ще се почувстваш натъжена. Остави го на мира, Лейси. Някои хора не са това, което искаш да бъдат.
	— Той бе изключителен художник — настоя Лейси упорито. — Съжалявам, че не е бил добър баща и съпруг, но…
	— Все едно, ще го направиш.
	Тя кимна.
	— Точно затова той остави всички картини на мен. Въпреки че никога не подписваше платната си, той е знаел цената на творбите си. Аз също я знам. А вие не.
	След малко Броуди каза:
	— А какво ще стане, ако тази велика художничка на търга не види нищо специално в картините на баща ми?
	— Това би ме шокирало.
	— Мен не. Ако някой човек някога е заслужавал да остане незабелязан, това беше той.
	Лейси се усмихна тъжно.
	— Изкуството и заслужаването често не вървят ръка за ръка. Погледни историята.
	Не се налагаше Броуди да го прави. Той си имаше своите собствени проблеми. Колкото по-малко знаеше светът за безпътния му баща, толкова по-добре. В момента се стремеше към важно назначение и не желаеше никакви скелети да се вадят от семейния килер.
	— Лейси — каза той бавно, — моля те отново. Остави го на мира.
	— Съжалявам, татко, не мога. Но не се тревожи, погрижила съм се да запазя анонимността си, така че няма нужда да се притесняваш… — Тя замълча и сви рамене. — Разбирам те, не желаеш публичност в толкова важен за кариерата ти момент.
	— Анонимност? — учуди се баща й. — Не разбирам.
	— Дядо не е подписал нито една своя картина, така че няма нужда да се тревожим за това. Вместо да представя картините с моето име или с името на магазина ми, съм закачила отзад на платната лист, на който е написан само имейл за контакт. Имейлът е нов и на измислено име — Джанюари Марш. А ако — независимо от всичко — някой успее да свърже имейла с мен и ме попита откъде съм взела тези творби, просто ще кажа, че съм ги открила на гаражна разпродажба. Предвид работата ми, ще бъде съвсем естествено да притежавам подобни картини.
	Броуди издаде звук, който можеше да означава всичко, после се отказа. Ако тя грешеше относно гения на дядо си, цялата история щеше да потъне в забвение. Ако не грешеше…
	Ами тогава той щеше да изгори всички мостове, ако се наложеше.


>	Глава 2

	_Лос Анджелис_
	_Януари_
	_Вторник сутринта_
	Иън Лапстрейк не бе отгледан от глупаци. Когато Дейна Гейнър, съдружник в „Реъритис Ънлимитид“, го подхвана с глас, който звучеше като леден камшик, той се поизправи и се заслуша внимателно.
	— Слушай, момченце — каза тя, използвайки едно от любимите обръщения на съдружника си Ес Кей Нийл, — започва да ми писва от това, че редовно не четеш имейлите си. Как да успяваме да те информираме за новите ти задачи?
	— Никога не изключвам пейджъра си.
	— Заври си го някъде.
	— Не съм чак толкова отчаян, но благодаря за идеята.
	Дейна погледна навъсено тъмните очи на Иън и благата му усмивка, която сякаш казваше: „Довери ми се“. Отвори уста да го среже отново, но вместо това се подсмихна. Той изглеждаше невинен като малко кученце.
	Но не беше.
	— Двамата с Нийл сте непоправими — поклати глава тя. — В крайна сметка все ме разсмивате, когато би трябвало да ви разкъсам на парчета от яд.
	Това не беше истина, но Иън знаеше, че е по-добре да не го изтъква. Случаите, в които Дейна не се бе разсмивала, бяха съвсем живи в паметта му, като пресни следи.
	Тя го изгледа изпитателно с тъмните си очи и каза простичко:
	— Опитвам се да се свържа с теб от сума ти време. Донован се тревожи.
	— Заплаха за отвличане ли е получил? — попита Иън веднага.
	— Никой не заплашва да отвлече Сюза и да иска откуп от няколко милиона за нея — каза Дейна. — Твоята работа е да се набиваш на очи, така че положението да си остане такова.
	— Значи иска някой да пази нея, а не картините й.
	— Както се изрази съпругът й — Доналд, Сюза може да създаде още много картини, но никакъв брой картини не могат да създадат друга Сюза.
	Иън се усмихна.
	— Човекът си има приоритети.
	Дейна дори не мигна.
	— И не се притеснява да ги споделя. Обикновено някой мъж от семейството пътува със Сюза, но… — Тя сви рамене. — Понякога съпруг, четирима синове и двама зетя не стигат.
	— За какво са приятелите? — въздъхна Иън и великодушно прие задачата. — Веднага ще се заема. А какво ще стане с транспортирането на иконата на Лазаро?
	— Това е проблем на Нийл, не твой.
	— А свитъците _Кенуърт_?
	— Мери ги е поела.
	— Вероятният Луи XIV?
	— Считано от този момент — прекъсна го Дейна, — Сюза Донован е единствената ти задача. Останалите ти задължения са прехвърлени на други служители.
	Иън се ухили.
	— Ти си твърдо решена да прилапаш всички Донован за клиенти, нали?
	— Нямам никаква представа за какво говориш. — Дейна му намигна и се отдалечи. — Проверявай имейла си, за да научиш откъде и кога трябва да вземеш Сюза днес следобед.
	Иън проследи плавното движение на бедрата на Дейна с погледа на мъж, който цени красивото — дори и да не може да го има. После пъхна ръце в джобовете си и се отправи към кафе машината. Както изглеждаше, за момента единствената възбуда в живота му щеше да идва от кофеина, поне докато не минеше голямата благотворителна проява на Сюза Донован.
	От кофеина и известията по имейла.


>	Глава 3

	_Ранчото „Савой“_
	_Южна Калифорния_
	_Вторник сутринта_
	Дори прекрасните цветове и материи в голямата трапезария на Уорд Форест не му действаха успокояващо тази сутрин. Под разтревожения поглед на Хъни Беър, златистия му ретривър, Уорд крачеше напред-назад по персийския килим. Той избягваше старинните мебели, без дори да ги вижда, и нито за миг не поглеждаше портретите на основоположниците на рода. Все едно не бяха негови роднини, както с огромно удоволствие изтъкваше покойната му жена. Дори и на картините да бяха собствените му роднини, пак нямаше да им обърне внимание. Точно в момента беше адски напрегнат.
	Не бе извел печелившата си поземлена империя в двайсет и първи век със сладки приказки и ходене на църква. По дяволите, през всичките му седемдесет и кусур години никой не бе очаквал от него да се държи като сладурче.
	Досега.
	Анджелик Уайт бе изключителна досадница. Много лошо, че държеше бъдещето на ранчото „Савой“ в благочестивия си малък юмрук. Да говори за _проклятието на Савой_. Боже! За нула време щеше да цъфне в заглавията на местните вестници.
	— Да вървят по дяволите всички жени!
	Хъни Беър затупка ентусиазирано с опашката си, като чу гласа на Уорд.
	Рори Търнър, шериф на окръг Морено и бивш зет на Уорд, вдигна поглед от доклада, който бе донесъл в ранчото. За разлика от Уорд, облечен като за лов на фазани, бе в униформа.
	— За какво говориш? — попита Рори.
	— В сравнение със _света_ Анджелик и Майка Тереза изглежда като купонджийка.
	Отвращението в гласа на възрастния мъж почти разсмя Рори, но той знаеше, че не е желателно да се смее. Уорд много искаше да изровят нещо мръсно за главната изпълнителна директорка на „Ню Хърайзънс“, която случайно бе единствената дъщеря на прочут евангелистки проповедник и видна светска особа в Савана. „Ню Хърайзънс“ беше стабилен финансов инвестиционен фонд, който искаше да разнообрази областите на дейността си, като изграждаше общности, в които „имаше място за семейството, общността, църквата и Бог“. Ранчото „Савой“ ухажваше „Ню Хърайзънс“ и Анджелик от десет месеца, но когато се стигнеше до подписването на документите, все нещо се случваше. Обикновено бе свързано с дъщеря му — Блиси. Тя имаше таланта да се появява в заглавията на вестниците в най-неподходящия момент. Или пък показваха по телевизията как някой от внуците му крещи обиди към някого — обикновено към християните — и Анджелик се оттегляше.
	Всеки път, когато се отдръпваше, Анджелик успяваше да издейства още някоя отстъпка от Уорд, преди отново да се върнат на масата за преговори. Тя може и да прекарваше дълго време в зле осветени места с наведена глава и говорейки на въздуха, но водеше преговорите с такава непоклатимост, каквато рядко бе срещал у други хора.
	— Е, не съм разследвал никого, който да е бил толкова близо до светостта — съгласи се Рори и хвърли доклада на бюрото пред празния стол на Уорд. — Никакви любовници — нито мъже, нито жени, никакви наркотици, пиене, дългове, просрочени кредити или анулирани кредитни карти. Никакви глоби или арести. Редовно прави дарения и ходи на църква два пъти седмично. Облича се добре, а и защо не — може да си го позволи. Ръководи семейния бизнес и се справя адски добре. Плаща си всички данъци, че дори и повече. Направо побърква счетоводителите и адвокатите си с искания всичко да е от чисто по-чисто. Дори не нарушава закона, изискващ кучетата винаги да се водят на каишка.
	Уорд взе доклада и прочете обобщението.
	— Боже! Тази жена е трябвало да стане монахиня.
	Да живееш на такава морална висота — или дори да изглежда, че го правиш — беше като ходене по въже и семейство Форест не можеше да си позволи да падне. Сделката трябваше да се осъществи. В противен случай ранчото „Савой“ щеше да бъде просто поредното семейно ранчо, доведено до разорение и смърт от данъците, защитниците на околната среда и поколенията некомпетентно управление.
	Не че той се тревожеше заради собствената си некомпетентност. Блиси и Савой може и да имаха контрол върху „Савой Ентърпрайзис“, но баща им все още дърпаше конците. След смъртта му можеха да пропилеят всичко — ако успееха да излязат наглава с адвокатите му, — но Господ му беше свидетел, че нямаше да го прецакат, докато беше жив.
	— Продължавай да ровиш — каза той на Рори. — Имаме малко време до окончателните преговори. Намери ми само една шепичка кал за _света_ Анджелик и ще седна на масата срещу нея с огромно удоволствие.
	— Най-добре си подготви резервен вариант — посъветва го шерифът невъзмутимо. — Да се открие нещо мръсно за нея не изглежда много вероятно.
	— Ти си върши твоята работа, аз — моята.


>	Глава 4

	_Корона дел Мар_
	_Вторник_
	Лейси Куин стоеше в средата на големия склад на съдружничката си и се чудеше как изобщо ще избере само три от стотиците завладяващи картини на дядо си. Трябваше да открие правилните картини, най-добрите, които Сюза Донован да оцени.
	Но беше просто невъзможно да избере. _Може да не съм прочела добре правилата_, помисли си Лейси с надежда. Погледна брошурата в ръката си. Нищо не се бе променило. Указанията все така дискретно настояваха: МОЛЯ, НЕ ПОВЕЧЕ ОТ ТРИ КАРТИНИ НА ЧОВЕК.
	— По дяволите — измърмори тя.
	— Сега пък какво? — попита Шейла Карлайл от другия край на помещението.
	Лейси се стресна. Беше забравила, че нейната съдружничка и стара приятелка е в склада. Рисуването и картините имаха този ефект върху мозъка на Лейси, както неведнъж бяха изтъквали мнозина. Тя виновно погледна през рамото си. Шейла седеше с кръстосани крака на циментовия под, а по черния й клин и червен суичър бяха полепнали като конфети множество етикетчета с цени. Лъскавият й лаптоп се крепеше несигурно върху дългите й крака, докато тя попълваше цените и наличностите от магазина им. Тази работа Лейси трябваше да я свърши или поне трябваше да участва.
	— О, просто се надявах да не съм прочела правилно указанията в брошурата — измърмори тя.
	Шейла вдигна поглед.
	— А?
	— Благотворителният търг. Позволяват да се носят по три картини, които да се покажат на Сюза Донован, а аз не мога да ги сведа до по-малко от шест.
	Шейла отново се наведе над компютъра.
	— Не те виня. Аз харесвам всичките ти картини.
	— Няма да показвам мои картини, а на дядо Куин.
	— Твоите са по-добри от неговите.
	— Много си мила, но ти не си специалист.
	— Знам какво ми харесва и това са твоите картини. И какво от това? Можеш да ме упрекнеш във вулгарен и разпътен вкус.
	Лейси се засмя, поклати глава и се върна към шестте платна на Куин. Отново ги пренареди. Може би този път различният ъгъл, под който падаше светлината, щеше да разкрие някакви недостатъци — липса на дълбочина или леко изкривени композиции, — каквото и да е, което да я накара да изключи три от тях.
	Пет от шестте картини бяха изцяло в традицията на южнокалифорнийските импресионисти — лирични, но завладяващо пресъздадени пейзажи, отдавна изчезнали под багерите и валяците, оформили парцелите, върху които сега се издигаха скъпи имения с изглед към океана. „Пясъчният залив“ беше типичен пример. Картините на дядо й показваха пейзажа отпреди петдесет години. Имаше златисти плажове, където не бе стъпвал човешки крак, крайбрежни скали, на които нямаше къщи. Клисурите бяха покрити със зелена трева и вместо модерните циментови водостоци и телени огради, грациозни евкалиптови дървета танцуваха от морския бриз.
	Независимо дали Дейвид Куин беше рисувал крайбрежни планини, пясъчни ивици, тревисти поляни или шубраци и каньони, повечето платна възвеличаваха Южна Калифорния отпреди огромното увеличаване на населението в края на Втората световна война. Земята бе пълна със светлина, шир и чист въздух.
	Имаше и други картини, на които Лейси се възхищаваше от професионална гледна точка, но не би ги окачила в собствения си дом като част от живота си. Може би една десета от неговото творчество бе в духа на мрачната школа на социалния реализъм, която бе изместила пленерните художници след Голямата депресия. Не че мрачните платна на Куин се вместваха в тази категория. Не съществуваше подходящ термин в изкуството, който да отразява тъмната страна от таланта на дядо й.
	_Сюитата на смъртта._
	Художническото й съзнание искаше тя да включи по картина от всеки от трите вида смърт — огън, вода и земя (катастрофа), — но не можеше да се реши да го направи. Беше се спряла на една от водните картини с нейния смразяващ контраст на кървавочервен писък, руса коса, тюркоазна вода и мастиленосиня нощ. Човешката фигура се виждаше ясно, битката със смъртта беше интимна и ужасяваща.
	Лейси въздъхна и продължи да избира трите най-добри картини от шестте. Пренареди ги, като подпря две на големите пожарогасители, които настояваше да държат в склада. Фобията на дядо й от пожар в ателието и складовото пространство се бе предала изцяло и на нея.
	Когато Шейла забеляза възцарилата се тишина, изпъна гърба си и погледна приятелката си. Както винаги, косата на Лейси приличаше на великолепна вихрушка от буйни, дълги до раменете къдрици с цвят на канела, точно такива, каквито жените с права коса примираха да имат. Останалите щрихи бяха също толкова небрежни — избелели дънки, сандали, боси крака, трикотажна риза, която вероятно бе открита на някоя от гаражните разпродажби, където и двете редовно ходеха, търсейки стоки за магазина си. Засъхнали петна от боя оформяха невероятни шарки върху ризата и дънките.
	После Шейла забеляза шестте наредени картини.
	— Скъпа, няма да показваш _тази_ пред хората, нали?
	Лейси подскочи стреснато — напълно беше забравила, че не е сама. Погледна мрачната и жестока картина.
	— Не знам.
	— От нея ме побиват тръпки.
	— Точно това е целта. Точно затова е толкова добра.
	— Ами какво да ти кажа… Подари я на някой музей на ужасите или на моргата. Тъкмо ще пасне на обстановката. Всъщност колко от тези ужасии е нарисувал той?
	— Не знам — отвърна Лейси. — Аз наследих трийсет от мрачните, но те са номерирани от едно до четирийсет и седем. Така че дядо ми или е продал, или подарил, или унищожил седемнайсетте липсващи картини. Или нещо средно от трите варианта. Като човек той бе абсолютно непредсказуем.
	— Аз гласувам да са били унищожени.
	Лейси въздъхна и прокара ръка през облака от къдрици.
	— А аз — не. Въпреки че темата на картината не е особено топла и предразполагаща…
	Шейла изсумтя.
	— Мислиш ли?
	Лейси не й обърна внимание.
	— _… Сюитата на смъртта…_
	— Ето това е име, което веднага ще привлече вниманието на дечицата.
	— … е абсолютно гениална — добави Лейси категорично.
	— Ами останалите? Само защото не те карат да се разпищиш, означава ли, че не са толкова добри?
	— Разбира се, че не. Пейзажите притежават същата емоция, енергия и финес като мрачните картини. Куин е рисувал светлината и мрака, ин и ян, рая и ада еднакво умело и емоционално.
	— Може да е бил шизофреник — рече Шейла и отново се наведе над компютъра си.
	— Възможно е. Веднъж баща ми каза нещо подобно. Но аз мисля, че дядо ми просто е бил талантлив художник, който е умеел да пресъздаде и греха, и спасението с еднаква сила.
	— Предпочитам да виждам само рая.
	— Ей, аз не съм казала, че ще закача „Сюитата на смъртта“ в апартамента си. Но това не прави тези картини лоши. Просто не са приятни да живееш край тях.
	— Неприятни. Да. Както е неприятно легло, покрито с бръснарски ножчета.
	Лейси не обърна внимание на думите на приятелката си и продължи да се взира в шестте платна. _Е, дядо Рейнбоу_ — помисли си тя, като използва прякора, който бе измислила на дядо си заради разноцветните петна от боя върху дрехите му*, — _дал си ми невъзможна задача. Суетя се с тези шест картини от цяла вечност и те продължават да ми се струват еднакво добри._
	[* Рейнбоу означава дъга на английски. — Б.пр.]
	Тя обърна картините към стената, размести ги, както някой уличен измамник би разместил чашките за „тука има, тука няма“, и произволно взе три от тях. Първата изобразяваше вълните, пенещи се край брега, а океанът бе във всички възможни нюанси на синьо и зелено. Крайбрежните скали бяха тъмни и се открояваха като солидно мъжествено присъствие на фона на плавните женствени линии на морето. Въпреки че не се виждаха хора, Лейси обичаше това платно заради осезаемата му чувственост и почти сексуалното му излъчване.
	— Ето тази си струва да я погледне човек — обади се Шейла.
	Лейси за трети път подскочи стреснато. И двете жени се засмяха.
	— Една точка за сляпата случайност — каза Лейси, доволна, че „Пясъчният залив“ ще бъде една от трите картини, които ще покаже на Сюза Донован.
	— Коя е следващата? — попита Шейла.
	— Още не знам. — Протегна ръка към произволно избраните картини. — Сега ще видим.
	Втората картина бе неозаглавен пейзаж с евкалиптови дървета на фона на изгряващото слънце. Изпълнената със светлосенки и наситена мъжествена сила на дърветата изпъкваше в рязък контраст с размитата, многоцветна въздишка на зората. Отново почти осезаемата чувственост на картината създаваше у Лейси усещането, че е била погалена от любовник, който се наслаждава на разликата между мъжкото и женското.
	— Отличен избор — каза Шейла като сервитьор, който одобрява избраното от клиента ястие. — Или така ми се струва, защото от доста време съм на сухо?
	— Наистина ли виждаш нещо сексапилно в картината?
	Шейла си помаха с ръка.
	— Дядо ти може и да е бил откачен, но е знаел, че най-ерогенната зона на жената е нейният мозък. Вероятно защото, когато става въпрос за секс, въображението на жената винаги превъзхожда реалността.
	Лейси направи гримаса.
	— Чувам те. Никога не съм възнамерявала да прекарам живота си сама, но мъжете винаги ме карат да променям мнението си по този въпрос. След някои от екземплярите, с които съм се сблъсквала, идеята да остана неомъжена ми се струва доста привлекателна. — Сви рамене, за да покаже отношението си към съвременните американци, и добави: — Предпочитам по една хубава картина всеки ден. И като става въпрос за…
	Пресегна се към третата картина и я обърна.
	_Кървавият писък._
	Шейла се нацупи и се зае отново с етикетите.
	— Хм… — изсумтя Лейси, втренчила кафявите си очи в платното. — Може би не. Гениална е без съмнение, но това е благотворително събитие и…
	Гласът й заглъхна. Дивата, почти абстрактна вихрушка на тюркоазната вода, черната нощ, светлата коса и кървавочервената уста, изкривена в предсмъртен писък, я поразяваше всеки път, когато видеше тази картина. Стомахът й се свиваше, сякаш е попаднала на сцената на убийството твърде късно и вече не може да направи нищо друго, освен да затвори очите на мъртвата.
	Изкуството, също както човечността, невинаги беше мило.
	— Мислиш ли, че наистина е видял това? — попита Шейла неохотно, привлечена въпреки волята си към суровата реалност на картината.
	— Мисля, че го е сънувал.
	— Такива сънища се наричат кошмари.
	Лейси не можеше да спори.
	— Но всеки, който може да погледне това, без да изпита нещо, не заслужава да се нарича човек.
	— Някои наистина жалки същества се наричат хора. — Шейла се обърна с гръб към картината. — Прекалено реалистична е. Разликата между това — да си въобразиш нещо толкова брутално и да го извършиш в действителност, изглежда толкова малка, че направо ме побиват тръпки.
	Лейси не отговори. Част от нея винаги се бе чудила дали дядо й — който винаги рисуваше природата такава, каквато я виждаше — някога бе видял тази насилствена смърт. Но като цяло не искаше да знае какво го е вдъхновило за тази картина.
	Може би точно това имаше предвид баща й, когато й каза: _Остави го на мира, Лейси. Някои хора не са това, което искаш да бъдат._


>	Глава 5

	_Южна Калифорния_
	_Вторник следобед_
	Стъклените стени на заседателната зала на последния етаж на „Савой Тауър“ разкриваха разноцветния пейзаж на окръг Морено — високотехнологични индустриални паркове, търговски центрове, магистрали и жилища, вариращи от имения до луксозни крайбрежни небостъргачи за постоянно пътуващите и истински богатите. Ниски планини, обрасли в зеленина каньони, хълмове с пасящи крави, цитрусови горички, ягодови полета, малки пристанища, няколко застрашени от унищожаване солени блата се преплитаха като пръсти с различните строежи. Оградено от планините на северозапад и от океана на югозапад, ранчото „Савой“ беше едновременно опорната точка и лостът на властта, която се простираше до губернатора на щата и до Сената на Съединените щати и имаше доста сериозно влияние върху настоящия вицепрезидент.
	Портретът над лъскавата заседателна маса от черешово дърво изглеждаше не по-малко внушителен от гледката навън: старият Бенфорд Савой, търговецът, спечелил цяло състояние, продавайки на златотърсачите яйца по дванайсет долара и жени по трийсет долара. Да се извлича златото от джобовете на другите мъже било много по-лесно от това да клечиш в ледената вода и да отсяваш златен прах, докато вече не виждаш нищо от непрекъснатото взиране.
	Бенфорд взел златото и купил старо испанско ранчо с много земя. Земята и богатството преминавали от едно поколение на семейство Савой в следващото в продължение на почти сто години без никакви проблеми. Малко смущение внесла съпругата на един от третото поколение — Сандра Уитън-Савой, която бе имала наглостта да завещае част от парите, наследени от Савой, на децата на сестра си. Беше дразнещо някой, който не е с тяхната кръв, да стане член на управителния съвет на „Савой Ентърпрайзис“, но когато каузата беше достатъчно важна, тези с истинската кръв омекваха достатъчно, за да признаят съществуването на далечните си братовчеди от рода Пикфорд.
	Друг малък проблем се появил в същото поколение. Бенфорд Савой Трети, когото близките приятели наричали просто Трий, имал лошия късмет единственото дете, с което се сдобил, да е дъщеря, а не син. Джем Савой се омъжила за Уорд Форест. И дори и да не живели щастливо до края на дните си, умножили семейството си много по-плодотворно от родителите и дядовците си. За кратко време им се родили четири деца. Две от тях станали страстни последователи на религиозната секта на Муун и скъсали всякакви връзки със семейството. Дори не им изпращали картички за Коледа.
	В резултат от това на многократно омъжвалата се Блис и по-малкия й брат Савой беше останало да си играят на дърпане на въже със семейното богатство. Интересите на Блис към семейния бизнес бяха изключително непостоянни. В периодите между два брака и/или любовници, тя се месеше в бизнес начинанията на брат си и пренебрегваше трите си пораснали деца. Савой бе успял да сведе браковете си само до два и децата си до три.
	Шестимата братовчеди не присъстваха на днешното важно заседание поради простата причина, че Блис и Савой щяха да държат контрола върху фирмата, докато са живи. Също като собствения си баща, Блис и Савой бяха много жизнени. _Проклятието на Савой_ с нещастните смъртни случаи ги беше пропуснало, вероятно защото не живееха така безразсъдно, както някои от предшествениците си.
	Столът начело на заседателната маса беше празен, когато вратата в далечния край на стаята се отвори. С кимване към някои и по някоя дума за поздрав към други Савой Форест уверено се отправи към очакващия го стол. Тъмнорусата му коса бе като дрехите му — ненатрапчива, в скъпа прическа и загатваща за слънцето, което обливаше всички в Южна Калифорния с еднаква светлина и топлина.
	Блис затвори книгата, която четеше — „Могъщите жени през двайсет и първи век“, — и погледна големия си златен електронен часовник, който винаги носеше заедно с гривната с преплетени сърца от злато и диаманти, наследена от майка й, както и едно диамантено колие, което много впечатляваше, когато ходеше на опера.
	— Закъсня със седем минути и четирийсет и четири секунди.
	— Благодаря, Блиси — каза той, оставяйки една дебела папка върху масата. — Предадох поздравите ти на госпожа губернатора.
	— Шибана кучка!
	— Тя е една от малкото, които ти си пропуснала — обади се Рори Търнър.
	— Да ти го начукам!
	— Вече си го правила, забрави ли?
	— Не — отвърна Блис. — На теб хареса ли ти?
	Останалите около масата въздъхнаха, размърдаха се смутено или нервирано в зависимост от настроението си. Освен че беше шериф на окръг Морено, Рори бе един от четиримата бивши съпрузи на Блис. Другите трима бяха взели парите, които им се полагаха при развода, и бяха избягали в по-безопасни земи. За разлика от Рори. Двамата с Блис сега се караха повече, отколкото когато бяха женени. Понеже се намираше тук заради връзките си със семейството, а не в качеството си на шериф, Рори носеше костюм и вратовръзка, а не шерифската си униформа.
	— Благодаря за информацията — каза им иронично Савой. — Може ли да престанем с ударите под кръста, докато говорим по работа?
	Рори сви рамене и се усмихна.
	— Извинявай. Старите навици умират трудно.
	Блис не обърна внимание на забележката на бившия си съпруг. Имаше огромен опит в това да не му обръща внимание, тъй като Рори работеше за баща й — по време на брака им и след него. Уорд Форест така и не й прости за развода с Рори, „единствения истински мъж“ сред множеството, с които бе имала връзка. Тя наистина трябваше да признае, че шерифът е истински мъжкар, но никога не проявяваше това си качество по отношение на нея, ако не се броеше сексът. Рори казваше на тъста си единствено: „Да, сър“. Почти същото бе и положението с брат й.
	Каква полза имаше, че носеше шерифска значка и пистолет, щом само целуваше задници?
	Савой огледа седящите около масата. Както винаги, поне един от клона на фамилията Пикфорд присъстваше. Племенникът на Сандра Уитън-Савой — счетоводителят Стивън, или неговият син — Джейсън, адвокатът, не пропускаха нито едно събрание и бдяха петнайсетте процента на семейство Пикфорд да донесат всеки възможен цент печалба. Днес беше ред на Стивън да се кара за всеки петак, очите му бяха нащрек, моливите — подострени, а калкулаторът — приготвен.
	Освен него присъстваха, готови за битка, и акулите на Савой — двама адвокати от Ню Йорк, които водеха протокола, правеха цифрови записи и документираха всяко събрание на „Савой Ентърпрайзис“. Двамата мъже си имаха имена, но само Савой ги помнеше. За останалите от семейството адвокатите бяха колкото важни, толкова и взаимозаменяеми.
	— Извинете, че ви накарах да чакате — каза им Савой.
	И двамата адвокати се усмихнаха великодушно. Те работеха на хонорар и именно Савой Форест подписваше чековете им.
	— Госпожа губернаторът искаше да разбере дали може да разчита на нашата подкрепа за преизбирането си — продължи Савой, оглеждайки всички около масата. — Уверих я, че може.
	Блис издаде непочтителен звук и приглади косата си, която бе в няколко нюанса на русото и чиято поддръжка й струваше четиристотин долара на месец. Тя презираше губернаторката, защото се подмазваше на Савой, вместо на нея. Но същото правеха и всички останали около масата, с изключение на онзи Пикфорд. Той просто беше колосален досадник, но харесваше губернаторката достатъчно. Тя незабележимо бе прокарала някои поправки в щатските закони, които доведоха до неочаквано намаляване на данъците за ранчото „Савой“ и следователно се отразиха благотворно върху петнайсетте процента на Пикфорд. Вицепрезидентът на САЩ се опитваше да осигури същите привилегии на ранчото на федерално ниво.
	— Първият въпрос, който трябва да обсъдим — каза Савой и запрелиства дебелата кожена папка пред себе си, като вадеше отделни документи. — Знаете каква чест е за семейството, че музеят „Савой“ бе избран да приеме…
	— Боже — възкликна Пикфорд шумно, — това още пари ли ще ни струва? Предния път похарчихте двайсет милиона от парите на фирмата ни, за да построите музей и да придобиете така нареченото изкуство за частната колекция на…
	— Не е частна — намеси се една от акулите на Савой. — Музеят е освободена от данъци организация с идеална цел, финансирана и ръководена от „Савой Ентърпрайзис“ в името на културното обогатяване на обществото, окръга, щата и нацията. Музеят е отворен за посещения по редовен, публикуван график и…
	— Спестете ми правните глупости — прекъсна адвоката Пикфорд. — Всички знаят, че Савой Форест и татко му избират сами всички картини и че някои от тях висят в музея „Савой“ от сряда до събота. Само петнайсет картини са на показ във всеки момент, а музеят притежава повече от двеста. Ако това не е частна употреба на парите на „Савой Ентърпрайзис“, здраве му кажи.
	— Вашето юридическо становище няма да издържи в съда — изтъкна наперено единият адвокат и вдигна ръка.
	— Само защото Савой Форест притежава и съда, и съдиите.
	— Благодарим ви за информацията, както винаги — включи се Рори. — Карайте внимателно и не превишавайте скоростта на път за вкъщи.
	Пикфорд приглади сакото си и млъкна за малко. Савой се протегна и погледна часовника на сестра си, след което каза:
	— Почти трийсет секунди без крамоли. Нов рекорд. Поздравления, Стивън.
	Рори се изкикоти.
	Блис прехапа устни, за да скрие усмивката си. Брат й знаеше точно как да се оправя с досадните Пикфорд и го правеше с напълно невинен вид.
	Савой запали цигара и изчака. Димът се издигна бързо, засмукван от вентилационната система.
	Всички мълчаха.
	— Да опитаме ли да издържим трийсет и една секунди? — попита той.
	— Просто говори по същество — натърти Пикфорд и почука с грижливо оформените си нокти по масата. — Това не е пресконференция, свикана да поздрави истинските наследници на рода Савой за гражданската им добродетелност. Разполагате с власт, затова имате това освободено от данъци хоби, което взема от парите на данъкоплатците като цяло и на семейство Пикфорд конкретно. Да преминем към следващия въпрос от дневния ред, ако обичаш.
	— Винаги си добре дошъл да посетиш музея — обади се Рори. — Ще се погрижа да получиш безплатен пропуск.
	Пикфорд го изгледа с убийствен кос поглед.
	Савой дръпна от цигарата си и я постави в скъпия пепелник.
	— Опасявам се, че следващата тема няма да те зарадва, Стивън. Управителният съвет е поканен да наеме една от масите на благотворителната вечеря и търга за _Приятелите на окръг Морено_.
	— Благотворителността е безплатна само ако си беден — каза Пикфорд. — Колко ще струва?
	— Десет хиляди долара за маса с осем човека.
	Пикфорд направи измъчена гримаса: петнайсет процента от десет хиляди бе хиляда и петстотин.
	— Евтино е. А и ще ни направи добра реклама — отбеляза Блис и се прозя. — Наеми две маси и сложи Рори на другата с татко.
	— Отлично предложение — кимна Савой. — Със сигурност ще подейства добре на храносмилането на всички присъстващи. Рори?
	— Той иска семейството да е сплотено пред хората, а не да се кара или напива.
	Рори внимаваше да не поглежда бившата си жена, която замалко не бе попаднала в заглавията на вестниците, нахвърляйки се на един полицай, който я бе арестувал за шофиране в нетрезво състояние. За късмет полицаят, същевременно и заместник-шериф, знаеше от коя страна е намазана филията с масло. Просто беше натикал Блис на задната седалка на патрулната кола и я беше закарал в дома на баща й.
	— Ако ще иска някакви публични прояви на любов, ни разделете — каза Блис.
	Рори поклати глава. Бе започнал леко да посребрява на слепоочията, което придаваше достойнство на момчешкото му лице.
	— Господин Савой отбеляза повече от ясно, че иска пресата да види колко сплотено е семейството. — _И най-вече — да увери Анджелик Уайт, че семейството отговаря на критериите на компанията й._
	Но Блис твърдо се противопоставяше на всичко, свързано с разработването на ранчото, така че споменаването на Анджелик нямаше да допринесе за мира в семейството.
	Рори също не изрече на глас това, което седналите около заседателната маса вече знаеха: Уорд Форест може и да беше на повече от седемдесет, но изглеждаше и се държеше бодро — като петдесетгодишен мъж в добра форма. Въпреки че по собствено желание бе предал юздите на компанията на двете си любими деца още преди десет години, за да се заеме с разнообразни хобита и интереси, голямата част от същинското богатство все още се намираше под контрола му. Каишката, на която бяха вързани Блис и Савой, беше дълга, но все пак съществуваше.
	— Ако въпросът е за отразяването в пресата, кажи на татко да седне на масата със Сюза — предложи Блис, като имаше предвид Сюза Донован, която подписваше картините си просто със _Сюза_. — Майката на семейство Донован е движещата сила на търга, както и знаменитостта, която журналистите ще се трупат да интервюират.
	Рори не обърна внимание на забележката й. Също и всички останали.
	— Добре, една маса — каза Савой и си отбеляза нещо в полето, преди да премине към следващия въпрос.
	— Къде ще седи нашата част от семейството? — попита Пикфорд. — Тези маси не могат да поберат повече от осем човека, а съм сигурен, че жените от семейство Пикфорд ще искат да присъстват на събитието.
	— Мислех, че не си падаш по изкуство — отбеляза Савой.
	— Така е. Погрижи се да има място поне за осем човека от нашето семейство на масата на „Савой Ентърпрайзис“.
	— Две маси. — Савой направи нова отметка. — В противоположни краища на залата. — Той вдигна поглед към Рори. — Освен ако татко не иска да включи роднините и от двете страни в семейния портрет.
	Рори се засмя:
	— Само ако е на погребението им.
	Савой се подсмихна. Уорд бе намразил всички Пикфорд от пръв поглед още преди четирийсет години. Оттогава нищо не се бе променило.
	И нищо нямаше да се промени.
	— Следващата точка от дневния ред — отново зашумоля с книжата Савой — е делото, заведено срещу корпорацията от „Загрижени граждани за разумно развитие“. Трябва да решим дали ще искаме извънсъдебно споразумение, като се съгласим да намалим с две трети гъстотата на планираното селище на Плажът на художниците, или ще прекараме следващите десет години в съда, като същевременно плащаме данъци, все едно земята е разработена. А можем и да включим земята в селскостопанския резерв и да си спестим данъците, но така най-вероятно ще загубим възможността някога в бъдеще да разработим тази част от ранчото.
	— Можеш да си разработваш каквото искаш, стига да не е в _моята_ половина от ранчото — каза Блис. — Тази половина включва Пясъчния залив, както е истинското име на Плажът на художниците.
	— Ти не притежаваш половината от нищо — изстреля Рори, — а Пясъчният залив не съществува на никоя карта. Мястото се казва Плажът на художниците.
	— Дръж си шибаните булдозери далече от старата семейна земя, където са живели и умрели прадедите ни — озъби се Блис.
	— Крайбрежните райони са най-доходоносната земя в ранчото, която лесно може да се разработи, и Плажът на художниците е само малка част от това, което би трябвало да е изложено на показ — каза Пикфорд гръмогласно. — Данъците живи ще ни изядат и…
	Блис, Пикфорд и Рори заговориха един през друг.
	— Първо дамите — каза Савой и рязко тресна пепелника върху масата.
	— Значи ти си пръв — обърна се Рори към Пикфорд.
	Когато счетоводителят се надигна наполовина от стола си, Савой взе цигарата си и дръпна продължително и успокояващо. Щеше да се нуждае от всяка възможна помощ, за да не избухне. Заседанието не се различаваше особено от семейните кавги. Винаги ставаше така. Винаги щеше да е така. Променяха се единствено имената на участниците, които се зъбеха един на друг, губейки си времето, макар изобщо да не разполагаха с време за губене.
	А той още не беше поставил за обсъждане сливането с „Ню Хърайзънс“. Когато го направеше, Блис наистина щеше да превърти от ярост: повечето от предложените проекти включваха земя, която тя възприемаше като своя.
	Но нямаше избор. Анджелик Уайт бе дала ясно да се разбере, че делото на „Загрижени граждани“ трябва да се уреди, преди тя да обмисли евентуалното сливане на „Савой Ентърпрайзис“ с „Ню Хърайзънс“. Според финансовите отчети, нямаха никакъв избор — трябваше да направят сливането. В прекрасния смел свят на двайсет и първи век изборът бе сливане или смърт.
	Савой отново дръпна от цигарата си. Дори и нищо друго да не се провалеше, пак им предстоеше тежък месец.


>	Глава 6

	_Нюпорт Бийч_
	_Вторник следобед_
	„Намерени загубени съкровища“ се намираше близо до Пасифик Коуст Хайуей, на няколко пресечки навътре от крайбрежната ивица, в район, където месечните наеми нямаха размера на националния дълг на развиващите се страни. Улиците не се метяха толкова често, колкото би трябвало, и нощем по тях се настаняваха бездомници, но нямаше наркомани и проститутки. Засега.
	Лейси се надяваше някой ден да притежава магазин с лице към оживена крайбрежна артерия. Някой ден, но не сега. Сега се чувстваше щастлива, че успява да плаща наема и да й остава достатъчно от нейната половина от печалбата, за да си купува храна и два пъти седмично да провежда експедициите си по битпазари, гаражни разпродажби, магазини за втора употреба и други подобни. Освен различните занаятчийски произведения, които Шейла откриваше в Съединените щати и Южна Америка, разпродажбите на стари вещи бяха основният източник на стоки за магазина им — загубени съкровища от други дни и места, чакащи по рафтовете да бъдат открити тук и сега.
	Лейси влезе непохватно през задната врата на магазина, жонглирайки с трите увити картини и една голяма платнена торба, в която често събираше багажа си, когато отиваше някъде с преспиване. Острият крайбрежен вятър никак не й помагаше. Чувстваше се като хвърчило без въже.
	Ритна вратата зад себе си и се ослуша за Шейла, която си беше тръгнала от склада преди нея, за да поеме следобедната смяна в магазина им. Дори и през затворената врата не се чуваше нищо, освен приглушената стоманена река на колите по магистралата.
	— Шейла? — извика Лейси.
	— Отзад съм. Наслаждавам се на най-новата ти картина.
	— О! Изглежда, днес сме били затрупани от клиенти.
	Смехът на Шейла се понесе откъм апартамента над магазина.
	— Между един и два часа успяхме да покрием разноските си и да излезем на печалба и после бяхме отворени още няколко часа.
	— Слава богу!
	— Трябва ли ти помощ, за да вдигнеш това горе? — попита Шейла.
	— Засега се справям.
	Лейси се отправи към стълбището в дъното, водещо към горния етаж, където живееше тя. Там рисуваше собствените си мечти в пленерен стил* и държеше някои стоки, когато магазинът долу бе твърде пълен, а зетят на Шейла нямаше свободни складови клетки, които да им предостави безплатно.
	[* Рисуване на открито, сред природата. — Б.р.]
	Звукът от нещо, блъскащо се в стената, накара Шейла да се покаже на горната площадка. Видя Лейси да се бори с някакви пакети, големи почти колкото нея.
	— Предложих ти да поема поне единия — каза Шейла.
	— Не. Ако нещо се случи с тези проклетии, искам аз да съм си виновна.
	— Скъпа, те не са чак толкова ценни.
	— Е, остави на Сюза Донован да прецени това. Според мен дядо ми е неоткрит гений от калифорнийската пленерна школа.
	Шейла поклати глава и слезе по стъпалата навреме, за да подхване една от картините, която се канеше да политне в неизвестна посока.
	— Коя е тази? — попита тя.
	— Не знам. — Лейси издуха кестенява къдрица от очите си.
	— Не бих искала да си мисля, че точно аз съм спасила гадната картина с убийството.
	— Тогава недей.
	— Да я спасявам?
	— Да си мислиш.
	Шейла понечи да каже нещо, после поклати глава. В момента не бе в състояние да следва неочакваните обрати в мислите на приятелката си. Едновременно приготвяше багажа си за поредното пътуване за стока из Андите и се опитваше да довърши ревизията, така че главата я цепеше непоносимо.
	— Добре — съгласи се тя. — Няма да мисля.
	Лейси подпря увитата картина на една купчина завършени платна без рамки — нейни, не на дядо й. Картината започна да се плъзга надолу и тя я спря с един от големите червени пожарогасители, които държеше в апартамента си.
	Звънецът на вратата проехтя весело.
	— Клиентите ме зоват — каза Шейла и се отправи надолу по стълбите.
	— Аз ще отида — предложи Лейси и се втурна към магазина. — Заслужаваш почивка след тази разправия с ревизията. В хладилника има пресен портокалов сок. Или бира, ако денят ти е бил твърде уморителен.
	Тя се движеше толкова бързо, че почти всичките й думи бяха чути от Иън Лапстрейк, който разглеждаше магазина. Той гласува мислено за бирата и за _твърде уморителния ден_. После се зае отново да обикаля помещението в търсене на собствената си представа за съкровище: плакати на уестърни от времето, преди Южна Калифорния и целият Югозапад да бъдат асфалтирани, задушени от смог и като цяло съсипани от индустриалното развитие.
	Точно затова бе тръгнал от Ел Ей рано и се бе отбил по Пасифик Коуст Хайуей, преди да отиде на летище „Джон Уейн“, за да посрещне Сюза Донован: ако човек се оглеждаше внимателно, съвсем близо до магистралата можеше да се зърне старата Калифорния. Точно така бе открил „Намерени загубени съкровища“ — къща на два етажа, построена през двайсетте, сместена между заведение от верига за бързо хранене и някакви измамници, които продаваха контрол върху собствената карма в магазин с името „Космическа енергия“. Иън смяташе, че всичко това са пълни глупости. Но пък хората неведнъж го бяха обвинявали, че е циник.
	Лейси забеляза новия клиент, преди да стигне до най-долното стъпало. Обзе я смущение. Макар и с гръб към нея, се виждаше ясно, че е висок поне метър и осемдесет и раменете му са достатъчно широки, за да изпълват черното му джинсово сако. Изведнъж тя се зарадва, че Шейла е горе. Повечето им клиенти бяха сами жени или жени, мъкнещи отегчените си отегчителни съпрузи. Който и да беше този мъж, не изглеждаше отегчителен.
	— Мога ли да ви помогна? — попита го любезно.
	— Търся плакати на стари филми — отвърна Иън и се обърна.
	На пръв поглед момичето, което стоеше на безопасните пет метра от него, не изглеждаше достатъчно голямо, за да работи. Вторият поглед му подсказа това, за което вече се досещаше. Видът й лъжеше. Под буйните къдрици имаше преценяващи канелено кафяви очи и уста, която напираше да се усмихне. Изобщо не беше момиче. Жена, облечена в изпръскани с бои риза и дънки, която не забелязваше как изглежда.
	— Стари филми — повтори тя. — Филми ноар?
	— Уестърни.
	— Трябваше да се досетя.
	Той погледна краката си.
	— Как? Нямам каубойски ботуши.
	— По джинсовото сако.
	Той се усмихна и реши да не й казва, че то е чудесно прикритие за кобура на рамото му.
	— Уф, все забравям за това.
	Лейси попи усмивката на мъжа и се учуди, че се почувства смутена. Усмивката, която му отправи в отговор, бе по-скоро одобрителна, отколкото професионално любезна. Несъзнателно се приближи към него.
	— Повечето хора, които се отбиват тук, все още боготворят филмите ноар — каза тя и махна с ръка към трите поставени в рамки плаката, които висяха над касата, защитени от слънцето от специално стъкло.
	Иън погледна плакатите. Въпреки че бяха за черно-бели филми, филмовите магнати бяха предположили правилно, че цветът продава по-добре. На повечето плакати имаше поне няколко ярки елемента. На всеки мъж с тъмна шапка и сако — без вратовръзка — и с провесена цигара на уморените от живота устни се падаше по една жена с лъскава жълта коса, тяло като пясъчен часовник, кремава кожа и права рокля до коляното, червена и прилепнала. Някакъв пистолет — обикновено несъответстващ на периода — димеше на преден план. Всичко, освен роклята и косата на мадамата, имаше мрачни оттенъци, които се дължаха повече на предварителния замисъл, отколкото на реализма при заснемането на черно-белите филми.
	— Аз лично предпочитам черно-бялото с повече цвят — каза той сухо.
	Лейси се засмя.
	— Аз също, но това ми е работата, а този тип плакати се търсят. — Тя посочи към едната страна на магазина. — Плакатите на уестърни и мюзикъли са в коша точно до вазите в стил деко. Ще ви помогна, но трябва първо да си измия ръцете. Размествах разни неща в склада.
	— Там явно е доста шарено.
	Тя погледна ръцете и дрехите си.
	— Ох! Забравих. Рисувах, преди да се заема да избирам три картини за една благотворителна изложба, а после се върнах и… О, боже, отплеснах се в излишни приказки. Идете да погледнете там. Аз ще се върна ей сега.
	Вместо да й каже, че може да продължи да говори просто заради удоволствието да слуша смеха в гласа й, Иън отиде при коша и започна да рови из плакатите, подлепени с картон на гърба и с прозрачно фолио отпред. Мюзикъли и още мюзикъли. Въпреки че не ги събираше, Иън се усмихна на разточителството на цветове, което преминаваше под пръстите му. Също като уестърните, мюзикълите възвеличаваха една не толкова уморена Америка. Това му харесваше. Светът беше достатъчно брутално място и без да се правят филми за това.
	Уханието на сапун и нещо женствено го достигна още преди да чуе стъпките, които се приближаваха зад гърба му. Сега вече тя не се държеше толкова предпазливо с него. Приближи се толкова, че той почти можеше да я целуне. Винаги бе харесвал жени като нея, общителни и интелигентни. Фактът, че това се комбинираше с едно определено женствено тяло, също не вредеше.
	Трябваше отново да посети този магазин. Скоро. Тъй като благотворителната изложба бе чак в края на седмицата, сигурно щеше да му остане време да дойде да огледа на спокойствие всичко в магазина, може би дори и жената. Под боята по пръстите й нямаше никакви пръстени. Но пък може би тя не носеше бижута, когато рисуваше или работеше в склада.
	— Някакъв напредък? — попита тя, загледана в устните му. Питаше се дали целувките му са топли като усмивката му.
	— Още не. Но това е много добра колекция.
	— Благодаря. Повечето от тях бяха на дядо ми.
	— Той с филми ли се занимаваше?
	— Не. Ако не се брои рисуването на декори.
	— Е, с това човек може да си изкарва прехраната — каза Иън. — Така че се брои.
	Усмивката на Лейси помръкна. Тя си спомни за караниците между баща й и дядо й по въпроса как възрастният Куин печелеше парите си.
	— А, ето един страхотен — възкликна Иън.
	Лейси го заобиколи и погледна. Плакатът наистина беше великолепен. Джон Уейн в „Хондо“. Прииска й се да каже, че клиентът й доста прилича на младия Уейн. В последния момент реши да не го прави. Той можеше да го възприеме като флирт.
	Може би щеше да има право. Отдавна не бе виждала нищо толкова интересно, колкото усмивката на този мъж, очевидното му удоволствие от плакатите и ненатрапчивата интелигентност.
	— Този беше един от любимите на дядо ми — каза Лейси.
	Иън погледна дискретния етикет на гърба на картона и въздъхна.
	— Очевидно знаете цената на притежанията си.
	— И още как.
	— Някакво намаление на цената?
	— Не много.
	— И колко е то?
	— Живеете в Калифорния, нали?
	Той кимна.
	— Мога да спестя данъка върху продажбата — обясни тя.
	Иън погледна часовника си. Можеше да успее да стигне до летището и да купи плаката преди това.
	— Значи се разбрахме. Чек или кредитна карта?
	Лейси примигна. Ето я пак — бавна, топла и толкова нежна, че човек трябваше да я види, за да повярва на очите си. Такава усмивка би трябвало да се регистрира като смъртоносно оръжие. Насили се да се отърси от унеса си и да се съсредоточи върху сделката.
	— Местен чек ли?
	— Ако „Ъпланд“ се брои за местен — да.
	Тя се поколеба. „Ъпланд“ не беше точно местна банка, но не беше и далече. А Лейси определено мразеше да дава на алчните компании за кредитни карти два процента от трудно изкараната си печалба.
	— Радвам се да се запознаем, съседе — каза тя и протегна дясната си ръка. — Аз съм Лейси Куин, притежавам наполовина този магазин.
	— Иън Лапстрейк, съсед по щат.
	Той стисна ръката й. Уверената й женствена сила му напомни за Дейна. Пусна ръката на Лейси, преди тя да се смути от жеста си за съседството, тъй като двамата всъщност живееха на един до три часа разстояние един от друг, в зависимост от задръстванията по магистралите.
	— Сега ли ще вземете плаката, или искате да го изпратим на някакъв адрес? — попита тя.
	Иън погледна лявата й ръка — измита, без халка или следи от пръстени — и реши, че ще се върне по-късно, за да си вземе плаката.
	— Може ли да ми го пазите ден-два?
	— Разбира се.
	Той извади чековата си книжка от джоба на сакото и я подпря на бедрото си.
	— Ще ми услужите ли с химикалката си?
	Лейси потупа джобовете на дънките си.
	— Нямам в себе си.
	— Ами тази? — Той умело извади една химикалка от къдриците край дясното й ухо.
	— Вие да не сте фокусник?
	— Само в мечтите си. — Бързо написа чека, откъсна го и отново пъхна химикалката в гнездото от къдрици, преди тя да успее да реагира. — Не съм подозирал, че косата може да има толкова нюанси на кестеняво, златисто и почти червено. Много е красива.
	Преди тя да осъзнае комплимента, Иън вече се бе отправил към вратата.
	— Кой беше този? — попита Шейла откъм стълбището.
	— И аз се чудех същото.
	Лейси се чудеше още и дали наистина бе видяла очертанието на кобур на рамото, когато той се наведе, за да напише чека, и сакото се опъна на гърба му.


>	Глава 7

	_Окръг Морено_
	_Вторник следобед_
	Беше от онези слънчеви януарски дни, каращи хората, които в момента живееха сред снежни виелици, да опаковат багажа си и да се отправят към Южна Калифорния. Въпреки че в Сиатъл рядко валеше сняг, от който човек да пожелае да избяга, в него все пак властваха хиляди нюанси на зимно сиво. Сюза Донован беше щастлива отново да види слънцето — дори и през прозореца на самолета.
	Настанена в удобната кабина на семейния реактивен самолет, тя можеше да наблюдава необезпокоявано крайбрежната ивица отдолу. Напоследък рядко рисуваше отпечатъците от човешката дейност върху пейзажа, но от контраста между дивата водна синева на морето и бледата, създадена от човека решетка от блокове, пътища и заводи, ръцете я засърбяваха от желание да рисува. Гледан от разстояние, образът изглеждаше абстрактен и драматичен, като човешка буря, готова да се разрази над безкрайния океан.
	Но ако притвореше очи, виждаше земята такава, каквато бе някога — зелени клисури и кадифени сенки на евкалипти, оранжеви и жълти вечери, млада жена, която рисува любовника си, протегнал ръка в безмълвно отдаване.
	На моменти на Сюза й бе трудно да повярва, че някога изобщо е била толкова млада. Тя бе напуснала училището и дома си години преди това да стане модно в края на шейсетте, за да живее бунтарски, да си ляга късно, да пуши екзотични цигари, да е пропита от мириса на терпентин и секс и да рисува, да рисува постоянно — това бе по-важно за нея от всичко останало, взето заедно.
	Беше родена прекалено късно, за да участва в славните дни на калифорнийския импресионизъм, но бе познавала някои от великите художници, беше се учила от тях, беше ги слушала да говорят над безброй бутилки вино за славата и скандалите на колонията, обитавала Плажът на художниците по времето на Бенфорд Трети, наричан просто Трий — богаташки син, който подкрепял художниците, защото си падал по бохемския живот.
	Понякога се чудеше какво е станало с онези неизвестни художници — талантите, удавили изкуството си в пиене, или жените, чието изкуство е изчезнало под тежестта на културното безразличие и безкрайните изисквания на майчинството. Толкова много от тях се бяха погубили, без да оставят нищо, което да отбележи прехода им от изкуството към смъртта.
	Обзе я някакво тревожно предчувствие, онова настръхване на кожата й, за което децата й през смях заявяваха, че е сигурно свидетелство, че не всички вещици са били изгорени в Салем. Докато се опитваше да прогони хладината, прокрадваща се в тялото й, тя съжали, че съпругът й не е до нея в момента, както и децата, и внуците й. Почувства се… обградена от духове.
	Нещо не беше наред. Някъде.
	_Това е напълно естествено_ — каза си тя бързо. — _Нещо винаги не е наред някъде. Няма нужда да го приемам лично, дори и наистина да има вещици сред прабабите ми. Или по-точно друиди, но и те са горели по същия начин._
	_Няма значение. Всичко е наред с хората, които обичам._
	И ако си казваше това достатъчно често, можеше и да го повярва. Отчасти тревогата й се дължеше на това, че мразеше Дон да е толкова далече от нея. И най-вече причината се криеше в нещо, което тя не можеше да докосне или разбере, просто трябваше да го приеме.
	— Госпожо Донован?
	Гласът на пилота прозвуча по интеркома. Сюза натисна копчето на облегалката до ръката си.
	— Да?
	— Господин Донован настоява да включите „проклетия си мобилен телефон“.
	— Охо, издънка! — възкликна Сюза и бръкна в чантата си. — Не очаквах той да е буден по това време. Сега не е ли полунощ в онова забравено от Бога място, където той е на посещение?
	— Повярвайте ми, той е напълно буден.
	— Вече го набирам.
	Пилотът, чиито уши горяха, въздъхна облекчено.
	— Добре. Кацаме след двайсет минути. Не бих искал да жонглирам едновременно с разговори с разгневения господин Донован и с авиодиспечера на „Джон Уейн Интернешънъл“.
	Сюза още се усмихваше, когато съпругът й вдигна телефона.
	— Сюза? — Гласът му звучеше ядосано, но и топло.
	— Тук съм, любов моя.
	— Липсваш ми.
	Тя погали телефона с пръстите си, сякаш можеше да се протегне през времето и пространството и да усети топлината на лицето му.
	— Ти също. Аз съм голяма късметлийка.
	— Защото не съм наоколо да те тормозя ли?
	Тя се засмя тихо.
	— Това не е тормоз. Просто си мислех за художниците в окръг Морено.
	— Отпреди да се срещнем.
	Отпреди да се срещнем. Така Сюза и Доналд Донован разделяха живота си.
	— Да — каза тя. — Гледам надолу към крайбрежието и съм заобиколена от духовете на талантливите мъже, които така и не са намерили онова, което са търсили, и са спрели да рисуват, и на талантливите жени, нямали късмет да си намерят съпруг, който да ги подкрепя и да хвали работата им, за да превърнат рисуването в част от семейния живот редом с отглеждането на деца. А аз бях такава късметлийка да намеря теб. Благодарила ли съм ти някога за това, любов моя?
	— Всеки път, когато се усмихнеш.
	— Ще ми се да мога да те целуна. — Тя не искаше той да заминава и му го беше казала няколко пъти, преди той да потегли. _За бога, Дон, защо според теб се примирявам с нашите дълги като върлини синове и остроумните ни дъщери, ако не за да поемат те бизнеса и ние да имаме повече време за забавления?_ Но Дон беше упорит, както винаги, което бе причината те все още да са ярки личности и все още да са заедно. — Как вървят преговорите?
	— Бавно.
	— Ще пропуснеш търга. — Това не беше въпрос.
	— Опасявам се, че да.
	— Опасяваш се? Ха! Та ти направо ликуваш!
	— Е, може би се усмихвам леко, но чак да ликувам… Аз никога не ликувам. — Той се прозя шумно. — Не можех да заспя, преди да чуя гласа ти.
	— Казваш ми, че те приспивам ли?
	— Е, в някои моменти. По дяволите, скъпа, би трябвало да съм с теб, а не тук, където говоря чрез преводачи на хора, които, като ме зърнат, и почват да виждат само долари.
	— Тогава се прибери у дома.
	— Винаги го правя.
	— Но не тази вечер.
	— Не. — Той въздъхна. — Кълна се, ще нахлузя хамута на някое от децата и ще го накарам да заеме мястото ми.
	— Напомни ми да съм някъде другаде, когато опиташ.
	Той едва се сдържа да не се изсмее.
	— Пази се, моя красива Сюза. Обаждай ми се дори и да мислиш, че спя.
	— Ти също. Не сваляй гарда, любов моя.
	— Не се тревожи. Чичо Сам е възложил задачата на една компания. Трима човека. Напомнят ми за Джейк и Арчър. Гледат студено и винаги са готови да отскочат във всяка посока.
	Пулсът на Сюза се ускори. Синът им Арчър и зет им Джейк известно време бяха работили за една от онези държавни служби, които не се контролират от Конгреса.
	— Да не се тревожа? — попита тя изплашено. — Какво става там?
	— Нищо. Просто са решили, че е по-лесно да ме държат под око, вместо да ме търсят, ако изчезна — обясни той.
	Тя издиша продължително.
	— Добре са се сетили.
	— Мислиш, че е добра идея?
	— Всичко, което ще те запази невредим, е добра идея.
	В другия край на линията съпругът й се разсмя. _Падна ми!_
	— Тогава ти пък няма да пречиш на Иън Лапстрейк.
	— На кого?
	— На мъжа, който ще те чака на летището. Той е приятел на Лоу.
	— О, _онзи_ Иън…
	— Той е един от най-добрите в отдела по сигурността на „Реъритис“. Сигурен съм, че компанията му ще ти хареса във всяка една минута, докато се размотаваш заедно с картините си за половин милион из пейзажите на Южна Калифорния.
	— Да не би да казваш… — започна Сюза разгорещено.
	— Обичам те.
	Тъй като беше мъдър човек, Доналд затвори, преди Сюза да му отговори.


>	Глава 8

	_Ранчото „Савой“_
	_Вторник следобед_
	Стаята бе на повече от сто години — симфония от месинг и полирано дърво, дебели персийски килими и тежки драперии, кафяви кожени канапета, толкова дълбоки, че само човек в отлична физическа форма би се измъкнал от тях без усилие. Искрите на огъня танцуваха в огромната камина. Уорд Форест не беше променил нищо от подредбата на къщата след женитбата си с Джем и беше обединил богатството на Савой с амбицията на Форест. Дори бе оставил препарираните животински глави по стените — елен, муфлон, лос, антилопа, мечка, пума. Въпреки че лично той стреляше дори и по по-едър дивеч, никога не изпитваше желание да се взира в резултатите от лова си, докато си пие кафето и брендито.
	Уорд отново се зае да изучава трудовите договори на персонала на хотел „Савой“. Въпреки че не бе широко известно, конгломератът, който притежаваше хотела, бе почти изцяло собственост на едно от множеството разклонения на „Савой Ентърпрайзис“. Това бе закъснял — вероятно прекалено закъснял — опит да се разнообрази бизнесът, фокусиран основно върху притежаваната земя. Тъй като Уорд настояваше да контролира лично всеки детайл от хотела, чак до кухненското оборудване и униформите на всички служители — от готвачите до портиера, и охранителните системи на всеки етаж и във всеки режим, хотел „Савой“ ангажираше голяма част от работните му дни. Щеше да е доволен, когато проклетото нещо бъдеше открито и той може да си остане у дома и да се държи като полупенсионер.
	Големият часовник отекна няколко пъти, сякаш някой даваше тон на хор от ангели. Кучето в краката на Уорд размаха опашка, беше се унесло в своите сънища.
	— Мързеливец такъв — каза Уорд и потупа с обич кучето по охраненото тяло. — Прекалено си дебел, за да те водя на лов, и прекалено стар, за да ти пука.
	Хъни Беър отвори едното си око, близна пръстите на стопанина си и отново заспа. Уорд поглади с ръка козината му. Цял живот подобни кучета бяха подскачали в краката му, различни кучета, но от един и същи пол, род и с едно и също име, със същия дружелюбен характер и същата безусловна любов към ръката, която ги храни. И всичките с гладка козина. Колкото повече остаряваше, толкова повече оценяваше копринената кучешка топлина и всеотдайност.
	Според него като компания в самотна нощ едно добро куче струваше колкото двайсет жени. Кучетата не задаваха глупави въпроси, не спореха как трябва да се управлява ранчото и не хвърляха мълнии, когато не получават това, което искат. Жена му беше правила всичко това и още много.
	Да си вдовец си имаше и своите добри страни.
	— Уорд? Върна ли се в бърлогата си? — Гласът на Рори Търнър извади Уорд от унеса му.
	— Защо се забави толкова? — попита той.
	— Пристигнах веднага щом можах — обясни Рори и докато крачеше към светилището на Уорд, свали със замах вратовръзката си. — Защо просто не идваш на тези събрания или не ми сложиш микрофон, за да чуваш всичко?
	— Защото все се надявам, че децата ми ще пораснат и ще започнат да вършат проклетата работа както трябва.
	Смутен от тона му, Хъни Беър вдигна главата си и подуши прасеца му. Уорд разсеяно потупа кучето да се дръпне. То разбра намека и отново потъна в сън.
	Рори знаеше, че не е разумно да обсъжда бизнес уменията на бившата си съпруга или брат й. Така че просто разкопча яката на ризата си, свали кобура, който винаги носеше на рамото си, независимо дали е с униформа или не, и се отпусна на един стол.
	— Е? — попита Уорд. — Какво стана?
	— Удар по удар или да пропусна изстрелите?
	— Боже! — продума Уорд.
	— На благотворителния търг ще има две маси: на едната — Савой, на другата — Пикфорд.
	Устата на Уорд се сви, чувайки името Пикфорд. Всеки път, когато се сетеше как тъща му хитроумно ги бе лишила от контрол над петнайсет процента от ранчото, се ядосваше, че не е разбрал навреме, за да й попречи. Не бе успял да го направи, така че сега трябваше да живее с роднините, които по-скоро би погребал, отколкото да целуне.
	— Искаш ли масите да бъдат допрени една до друга? — попита Рори.
	Уорд го изгледа с блестящите си сини очи, неизбледнели ни най-малко за повече от седемдесет години.
	— Ясно. Противоположни краища на залата, както поискаха — каза Рори и прикри, че му се струва забавно. — Сави ме изненада — продължи той. — Съобщи, че е договорил по-щедро споразумение за строежа на Плажът на художниците и че ще оцени помощта ни. Блис се развика, че няма да му позволи, защото за нея Пясъчният залив бил свещен и по-скоро щяла да го види в ада, отколкото да позволи там да се строи, и си тръгна с гръм и трясък. Така събранието приключи.
	— Ами предложението на „Ню Хърайзънс“?
	— Не стигнахме до него.
	Уорд се изстреля от стола си с такава скорост, че стресна Хъни Беър.
	— Да не ми казваш, че…
	— Ехо, татко, там ли си? — извика Савой от входа на къщата.
	Хъни Беър се изправи, изтегна се мързеливо и се втурна през коридора да посрещне Савой.
	— По дяволите, мислех, че крамолите с Пикфорд ще отнемат на Савой повече от няколко минути — каза Рори и се изправи бързо. — Тази вечер ще играем ли карти?
	— Освен ако не съм в затвора за убийството на глупавия си син — измърмори Уорд.
	— Нямаш шанс, аз съм шериф, забрави ли? Ще се видим след вечеря.
	Външната врата се затвори зад Рори няколко секунди преди Савой да влезе в стаята. Въпреки че за никого не представляваше тайна, че Рори докладва на Уорд, всички се чувстваха по-добре, ако тази истина не се навираше в лицата им.
	— Здрасти, татко. — Савой се наведе и почеса кучето между ушите. — И на теб здрасти, Хъни Беър.
	Кучето изглеждаше по-ентусиазирано от Уорд.
	— Е? — попита старецът.
	Савой потупа кучето за последен път и седна на току-що освободеното от Рори място. Дори и да забеляза, че седалката е още топла, той не го спомена. Не се налагаше да разхлаби вратовръзката си, за да се почувства по-удобно. Една от добрите страни на това, че оглавяваше „Савой Ентърпрайзис“, бе, че не се налагаше да носи вратовръзка. Нито костюм. Коприненото му спортно сако бе меко и без строга форма, също като панталона му в същия кафяво-червен цвят като кожения стол, на който седеше.
	— Всички ще се съберем на една официална маса в събота вечер — каза Савой. — Ако имаме късмет, никой от ножовете няма да се забие в нещо различно от храна.
	— Не е смешно.
	— Не е, но е адски абсурдно. — Савой вдигна ръка, предугадил лекцията на баща си. — Блис ще бъде там, защото знае, че това е важно за теб. Нещата щяха да са по-гладки, ако не беше изпратил Рори на събранието.
	— Тя би трябвало вече да е свикнала.
	— Не е. Никога няма да свикне.
	— Много лошо. Тя имаше своя шанс и го пропиля, когато се разведе с него.
	На Савой му се искаше да попита кога той е пропилял шанса си да стане довереник на баща си, но знаеше, че няма смисъл. Синът имаше в наследство приятната външност на майка си, а както и да бе започнал бракът на родителите му, беше завършил с безразличие и презрение.
	— Какво става с офертата на „Ню Хърайзънс“? — попита Уорд.
	— Блис напусна събранието, преди да повдигна този въпрос.
	— По дяволите, момче, можеше да се споразумееш с досадните Пикфорд и после да представиш въпроса пред Блис, след като е пийнала една-две чашки.
	— Последния път, когато се опитах да сключа тайна сделка с Пикфорд, ти направо…
	— Това беше тогава — прекъсна го Уорд. — Тази сделка с „Ню Хърайзънс“ е по-важна от всичко, което съм правил някога. Бих предпочел Блис да е на наша страна, но ако се наложи да лижеш задниците на всички Пикфорд, за да получиш мнозинство при гласуването, ще го направиш и точка.
	— Или какво? Ще спреш издръжката ми?
	Скулите на Уорд пламнаха от гняв.
	— Възможно е.
	— Възможно е — съгласи се Савой.
	Уорд издиша шумно.
	— По дяволите, същият си като майка си! Седиш си спокоен като парче мрамор и ми хвърляш всичко в лицето.
	— А Блис е точно като теб — избухлива като динамит. Ако престанеш да я дразниш с Рори, ще имаме по-големи шансове тя да ни сътрудничи за сливането с „Ню Хърайзънс“.
	С присвити очи Уорд забарабани с пръстите си по кожения стол. Съмняваше се, че Сави оценява колко важно е това сливане за бъдещето на „Савой Ентърпрайзис“ и на всички, чиито заплати зависят от фирмата. Ако трябваше да е справедлив, Уорд не беше казал на сина си нищо, освен очевидното: сливането щеше да е от полза и за двете страни.
	Но точно в момента той нямаше настроение да е справедлив. Изпитваше желание да захапе някого и синът му беше подръка.
	— Накарай Пикфорд да се съгласят за сливането или ще си намеря нов председател на борда.
	— Главен изпълнителен директор — поправи го Савой. — Проучих офертата на „Ню Хърайзънс“. В нея се споменава, че ще бъдат разработени части от ранчото, за които още преди години се споразумяхме да останат в наследство за бъдещите поколения.
	— Фразата „недостиг на земя“ означава ли нещо за нафукан възпитаник на Станфорд като теб? — попита саркастично Уорд.
	— Тогава дари земята на…
	— Не ме слушаш — прекъсна го с леден тон Уорд. — Също като майка си, толкова си уверен, че всичко, което искаш, е правилно и редно, а останалият свят може да върви на майната си. Е, слушай ме добре. Печалбите от цялото стопанство в ранчото не плащат данъците върху шибаната обработваема земя. Когато се опитваме да разработим едно парче земя, за да изкараме дивиденти, се озоваваме в съда, където адвокати, които печелят по триста долара на час, спорят колко политици могат да танцуват върху главата на дявола.
	Савой погледна размахания пръст на баща си и преглътна въздишката си. Откакто се помнеше, баща му се оплакваше от данъците и еколозите, които настояваха ранчото да се запази в естествения му вид. В оплакванията на Уорд имаше доста истина, но това не означаваше, че Савой искаше да ги слуша отново. Земята си беше земя. Данъците си бяха данъци. Гражданите винаги щяха да се редят на опашка, за да харчат нечии чужди пари.
	— Мисля, че постигнах известен напредък със ЗГРР при последния разговор по телефона.
	— Тези откачалки пък кои бяха?
	— „Загрижените граждани за разумно развитие“.
	— О, те ли… — Уорд махна с видимо отвращение.
	— Да, те. Организацията се представлява от една от най-скъпите юридически фирми в Ел Ей.
	— Само защото четиримата партньори в тази фирма искат друг губернатор на Калифорния, а не този, който ни харесва на нас, тъй като другият губернатор ще назначи и тях, и приятелчетата им на важни постове.
	— Работата е там — каза Савой спокойно, — че ЗГРР получават безплатно изключително компетентни правни съвети относно начините и средствата, чрез които да забавят строителните ни проекти. — Той бръкна в сакото си и извади няколко сгънати листове. — Това е най-новото — и вероятно последно — предложение. Ако не се споразумеем, ще трябва съдът да решава. На Блис няма да й хареса, но ще го подпише. Тя просто искаше да направи публична сцена.
	— Говори по същество. Какво означава това за нас?
	— Можем да застроим хълмовете над Райкър и Залива на художниците до четирийсет процента от първоначалната планирана гъстота. Останалата част от този парцел, приблизително пет хиляди и шестстотин декара, се превръща в Държавен парк „Савой“ — най-новото бижу в парковата система в щата Калифорния.
	— Това ли е най-доброто, което можеш да постигнеш? Ние даваме първокласен крайбрежен парцел, струващ половин _милиард_, и в замяна можем да построим шепа къщи с изглед към океана, за който ще е нужен бинокъл.
	Савой се наведе и постави предложението върху бюрото на баща си.
	— Забрави за тлъстото данъчно облекчение. Така поне няма да бъдем на загуба.
	Юмрукът на Уорд се стовари върху книжата.
	— Това са глупости!
	— Това е начин да не се окажем в съда, когато „Ню Хърайзънс“ решат, че са готови за сливането. Знаеш колко е чувствителна Анджелик Уайт по отношение на негативната публичност.
	Уорд се закова намясто.
	— Изнудваш ли ме?
	— Не. Блис го прави. Тя сключи договора със ЗГРР, според който Залива на художниците остава непокътнат.
	— Блис го е направила? _Блис е направила това?_
	— Както вече ти казах, наистина трябва да престанеш да я дразниш с Рори. Успях да изтръгна още седем процента гъстота от проекта на ЗГРР. Приемай или отхвърляй!
	— Това не е сделка, а обир! — Той удари с юмрук по масата.
	— Това е най-доброто споразумение, което ще ни предложат. Помисли за положителната реклама, ако направим жеста да дарим тази несравнима част от историята и природата на Калифорния.
	— Мамка му! По-скоро се чудя колко време може да изкара Блиси без пари.
	— Това значи ли, че приемаш споразумението?
	Устните на Уорд станаха тънки като резки.
	— Обирът. Да, приемам. А ако видиш сестра си, попитай я дали ще й хареса сама да си плаща сметките.


>	Глава 9

	_Нюпорт Бийч_
	_Вторник вечерта_
	Някои жени си правят нови пръстени с диамантите, останали им от годежните пръстени и брачните халки, напомнящи им за отминали бракове и страсти. Блис Савой-Форест си беше направила пищна диамантена брошка от старите брачни пръстени. Освен това имаше бръчка на гнева между веждите, която никакви скъпи инжекции и процедури не можеха да заличат. След първия развод си беше върнала моминското име Форест и го бе запазила през следващите три брака, но не бе забравила какво е да си в леглото на Рори Търнър. Обаче адски се вбесяваше, че всъщност не знаеше дали той си мислеше за нея нещо друго, освен че е разглезена богаташка дъщеря.
	Присвила сините си очи, тя потропваше с маникюра си по кухненския плот в апартамента си на крайбрежната алея, в който живееше под наем. Имаше няколко такива домове далеч от несъществуващия истински дом, разпръснати из цяла Калифорния плюс по един в Ню Йорк, Лондон, Хаваи и Аруба за моментите, когато само пълна смяна на обстановката можеше да оправи настроението й.
	Като сега например. Скоро щеше да стане на петдесет. За колкото и пластични операции, колагенови и ботулинови инжекции и химически пилинг да плащаше, възрастта си личеше. Половинвековните белези я връхлитаха като товарен влак от ада. Ако не бяха парите й, тя не бе сигурна дали някой мъж ще я почерпи и едно кафе.
	Звънът на телефона я стресна. Грабна слушалката, благодарна, че може да се съсредоточи върху нещо различно от мрачните си мисли.
	— Ало?
	— Ей, Блиси, пусни ме да вляза.
	— Рори? — попита, макар да познаваше гласа му прекалено добре.
	— Не, Дядо Коледа се обажда. Натисни проклетия домофон. Тук е адски студ.
	— Джинът ми е свършил.
	— Аз си нося.
	— Не съм облечена.
	— И аз ще се съблека.
	Без всъщност да иска, Блис откри, че се усмихва и натиска бутона, който отключваше входната врата осем етажа по-долу. Макар и разведени, двамата с Рори не бяха съвсем отчуждени. Зачуди се дали меланхолията и самотата не са връхлетели и него също като нея.
	Когато вратата на асансьора се отвори, тя го чакаше на прага.
	— Облечена си — каза той и я огледа бавно и оценяващо.
	Блис се надяваше синият й копринен халат да не прозира, за да не се видят скритите белези от пластични операции и собствената й несигурност. Беше толкова нечестно, че мъжете придобиват по-достолепен вид с напредването на възрастта, а жените просто стареят.
	— А ти не носиш никакъв джин — отвърна тя и погледна празните му ръце.
	— Откога сме започнали да си казваме един на друг истината?
	Преди тя да успее да размисли, той мина покрай нея и влезе в хола. Девет метра по-нататък стъклената стена разкриваше тъмната искряща маса на Тихия океан. От време на време прожектори пробягваха по вълните. От силния югозападен вятър нивото на прилива се бе покачило с над три метра. От солта се бе образувала фина мъгла, която обгръщаше всичко, дори и уличните лампи.
	— Хубав изглед — каза той, както винаги. После добави: — Сигурно ти струва цяло състояние.
	Блис повдигна вежди. Този коментар бе нещо ново.
	— Ще попитам счетоводителя си.
	— Значи имаш такъв? Браво!
	— За счетоводителя?
	Рори се обърна с лице към нея.
	— Да.
	Блис смутено скръсти ръце пред големия си бюст. Той не се усмихваше. В кафявите му очи не грееха пламъчетата, появяващи се винаги, когато нарочно я дразнеше. Всъщност изглеждаше уморен. Нови бръчки на челото му, нови прошарени кичури в косата му, нови гънки по дрехите, които покриваха длъгнестото му тяло. Вените изпъкнаха по опакото на дланите му, когато той свали сакото си и го хвърли на най-близкия стол. Движенията му бяха напрегнати.
	— Какво не е наред? — попита го.
	— Наистина ли нямаш джин?
	Тя дълго се взира в очите му и пак видя нещо, което никога не бе откривала у никой мъж, освен у баща си — увереност. Добре де, по-скоро арогантност. Но и двамата имаха основание за това. В живота си бяха постигнали повече от почти всички други мъже.
	— Тоник? — попита тя.
	— Зелен лимон?
	Блис кимна.
	— Тоник и лед — каза той. — Благодаря, Блиси. В интерес на истината, имах тежък ден.
	Тя се усмихна уморено, предпазливо и истински. Двамата бяха преживели много заедно. Част от преживяното беше хубаво.
	— Веднага пристига. Седни и си свали обувките. Вечерял ли си?
	— Още не. — Той се отпусна на лъскавия италиански кожен стол и започна да разтрива лицето си, както винаги, когато се чувстваше изтощен.
	— Искаш ли и един омлет с джина? — запита тя.
	Рори рязко вдигна глава.
	— Ще ми сготвиш?
	— Разбира се.
	— Как съм те оставил да си отидеш?
	— Не си. Аз сама оплесках всичко.
	Той се усмихна леко.
	— А, да. Сега се сещам.
	Блис се оттегли в кухнята, преди крехкото им неизречено примирие да стане на пух и прах. Точно в момента нямаше желание да се кара с никого. Дори и с буйния си бивш съпруг. И тя бе уморена като него, уморена от много неща. Повече от всичко бе уморена да е сама.
	Рори се заслуша в звуците откъм кухнята, въздъхна и свали обувките си, наслаждавайки се на временното спокойствие. С Блис то никога не траеше дълго. Но пък с нея и никога не скучаеше. Ако можеше да намери жена, която да желае повече от нея, щеше да се ожени и да сложи край на тази част от живота си, която включваше Блис. Но не беше открил друга и вече мислеше, че няма да успее.
	Каквито и да бяха недостатъците на бившата му съпруга, той я обичаше. През повечето време дори я харесваше. Със сигурност не искаше да гледа как баща й къса едно по едно красивите й пера и ги натиква в задника й.
	— Буден ли си? — попита Блис тихо.
	Той отвори очи.
	— Горе-долу.
	— Заповядай. — Тя му подаде чашата с лед, много джин и тоник само колкото да придаде хубав вкус на зеления лимон. — Ще те убие или ще те излекува.
	Той отпи, примигна от парването в гърлото си и въздъхна от удоволствие. Никой не можеше да приготвя питиетата като Блис. По някакъв начин тя знаеше кога да е щедра с алкохола и кога по-стисната.
	— Фантастично — каза той и вдигна чашата в мълчалив тост. — Искаш ли пак да се оженим?
	Блис не реагира веднага, засмя се неуверено и се оттегли в кухнята.
	— Може ли извънземните, които са отвлекли истинския Рори Търнър да го върнат, моля? — извика тя. — Този тук ме плаши.
	— Хей, не бях чак толкова лош съпруг, нали?
	— Свидетелство за добър съпруг ли искаш или яйца?
	— Яйца. Да направя ли аз препечените филийки?
	— Вече ги правя.
	— Боже, много си добра.
	Той отново отпи от питието си и усети как нервите му започват да се отпускат. Замисли се, че Уорд — при цялата си проницателност, не беше забелязал колко е разстроен бившият му зет. Но Блис, която рядко проявяваше проницателност с хората, веднага бе забелязала, че е изнервен.
	Една точка за Блис. Може би остаряването наистина правеше хората възрастни. Най-после.
	— Там ли ще ядеш или в кухнята? — извика тя.
	— В кухнята.
	Той стана и отиде по чорапи в кухнята, където подът бе покрит с плочки и студен. В движенията му нямаше нищо тромаво или бавно. Като шериф на окръг Морено през изминалите петнайсет години, бе успял да се отърве от полицаите, които постоянно се тъпчеха с понички. Всеки мъж или жена, искащи да се издигат под неговото командване, се намираха в не по-лоша форма от петдесет и четири годишния си шеф.
	Той се отпусна на един стол с възглавнички на оранжево златисти и зелени райета. Омлетът, който Блис постави пред него върху елегантно семпла бяла чиния, беше лек, с аромат на екзотични сирена и пълен с парченца зрели домати и крехка шунка. Отгоре имаше посипан пресен лук. Рори взе вилицата, отряза си голямо парче и го лапна. Горещо, плътно и със силни подправки, които опариха езика му.
	— О, боже! — възкликна той, докато дъвчеше следващата хапка. — Сигурна ли си, че не искаш да се оженим отново?
	— Край! Ще се обадя на таблоидите да дойдат да интервюират моя извънземен.
	— Да, добре, но преди те да пристигнат, си помисли още веднъж. Свързват ни много повече неща, отколкото повечето хора.
	Тя мълчаливо напълни отново чашата на Рори, наля си слаб джин с тоник и зачака той сам да стигне до нещото, което всъщност го е довело пред вратата й. Въпреки че не би го признала и с цената на мъчения, беше й много приятно, че той харесва приготвената от нея храна. Готвенето оставаше единственото й домакинско умение. Готвенето и сексът.
	Като се замислеше, в секса нямаше нищо домакинско. Не и с Рори. Тя бе имала и други мъже, но с никого от тях не се бе чувствала толкова хубаво, както с него, дяволите да го вземат. Но тя не можеше да живее с този мъж и не можеше да спре да мисли за живота с него.
	Да се оженят.
	Отново.
	Ами ако той говореше сериозно? Ами ако се шегуваше?
	— Хапеш си палеца — каза Рори.
	Тя виновно пъхна ръка зад гърба си. Гризеше си палеца само когато се чувстваше необичайно несигурна. И само Рори го забелязваше. Тя не знаеше дали това я дразни, вбесява, или й вдъхва увереност. Вероятно и трите заедно. Това беше само едно от многото неща във връзката им, което пречеше тя да приключи с проста, безболезнена смърт от безразличие.
	Рори мълчаливо дояде омлета си и препечената филийка, която Блис бе намазала със зехтин, подправки и съвсем малко сирене, и занесе чинията си в мивката. С икономичните движения на човек, свикнал сам да разчиства след себе си, той насапуниса чинията, изплакна я и я постави на сушилника. После прибра останалите съдове и прибори, които Блис бе използвала за приготвянето на храната, и се зае да ги мие.
	Блис изпитваше желание отново да загризе палеца си. Не знаеше какво се върти в главата на Рори, но бе наясно, че няма да й хареса да го чуе. С интерес забеляза, че и той сякаш не гореше от нетърпение да го изрече.
	— Хайде, изплюй камъчето — каза тя, когато той започна да мие и плотовете с насапунисана гъба.
	— Колко пари минават през ръцете ти на месец? — попита той.
	Блис сви рамене.
	— Не знам.
	— Просто пращаш сметките на Уорд и той ги плаща?
	— Не всичките. Имам попечителски фонд от мама и баба.
	— Той колко е голям?
	— За какво са всички тези въпроси?
	— „Загрижените граждани за разумно развитие“.
	— По дяволите! Знаех си. Дошъл си тук, за да ме обработваш по поръчка на баща ми.
	Рори бавно поклати глава. Остави гъбата в мивката, подсуши ръцете си с една кърпа в същите весели цветове като столовете и застана близо до нея. Съвсем близо. Достатъчно близо, за да подуши парфюма, който тя винаги си слагаше вечер след душа. Той се запита колко други мъже бяха стояли така, вдишвайки уханието й и желаещи я, и после бяха сваляли копринените й обвивки, за да се потопят в нея. Но ако мислеше за това, само щеше да се вбеси.
	— Може и да не успееш да запазиш Залива на художниците.
	— _Пясъчния залив._ Ще го запазя.
	— Може би. А може и Сави да сключи сделка със семейство Пикфорд.
	— Тогава ще вдигна такъв адски скандал, че ще попадна във всички вестници. И то точно по начина, който татко изобщо не харесва.
	Рори поклати уморено глава. Той знаеше, че Уорд може просто да отложи подписването на споразумението за Залива на художниците, докато сливането не стане факт. После можеше да каже на дъщеря си да си гледа работата. И щеше да го направи.
	— Мислиш, че този път татко ще ме победи, така ли?
	— Да.
	— Затова ли дойде тук? — Тя протегна ръце, сякаш да се предпази. — Никога не си обичал да пееш песента „Нали ти казах“.
	— Дойдох тук, за да разбера колко пари имаш, които не зависят от баща ти.
	— Лихвата от попечителските фондове. Някои инвестиции. — Тя скръсти ръце на гърдите си. — Защо? Заплашва пак да ми спре издръжката ли?
	— Никога не е заплашвал с това и ти добре го знаеш.
	— Знам, че тази идея винаги витае, сякаш имам пистолет, опрян в слепоочието. Ако това не е заплаха, здраве му кажи.
	— Тогава защо постоянно се заяждаш с него?
	— Защото съм възрастна и не би трябвало да се налага да търча при татко за пари.
	— Опитай да живееш от собствените си доходи.
	Тя изсумтя отвратено.
	— Свети Рори! Защо аз да живея в мизерия? Баща ми никога не го е правил. Просто се е оженил за парите на Савой и целият свят му е бил поднесен на тепсия. А аз съм Савой по _рождение_. Заслужавам нещо повече от това да подскачам като послушно кученце.
	Ъгълчетата на устните му се извиха надолу.
	— Пак историята с произхода. За бога, Блиси! Ако Джем не е натривала постоянно носа на Уорд с богатството и родословието си, вероятно са щели да имат истински брак, а не въоръжено примирие.
	— Единствените хора, които се подиграват на родословието, са тези, които нямат такова.
	— Както обикновено, това не води доникъде. — Той въздъхна и разтри лицето си с длан. — Ти прекалено много приличаш на баща си. Затова двамата се побърквате един другиго.
	— Само защото не прекарвам живота си в повтаряне на „да, сър“, „както кажете, сър“, не означава, че…
	— Минали сме през всичко това — прекъсна я Рори и извърна глава. — Благодаря за омлета.
	Блис се поколеба, после протегна ръка, но той не я видя. Тя бързо я прибра.
	— Рори…
	Обърна се към нея.
	— Аз… — Гласът й заглъхна. Отново загриза палеца си. — О, по дяволите! Много ли е бесен?
	— Твърдо е решил да действа. Което е съвсем друго нещо.
	— Той иска да развие ранчото според собствените си представи, да се увековечи за поколенията.
	— Възможно е. А може би просто иска да спечели достатъчно пари, за да могат всички от рода Савой-Форест да имат по един апартамент на крайбрежната алея. Сделката, която си сключила със ЗГРР, ще струва половин милиард само за земята, да не споменаваме колко ще струва застроеният имот.
	— Но данъчните облекчения…
	Смехът на Рори не прозвуча весело.
	— Блиси, трябва да поговориш с този твой счетоводител. Ако не можете да застроите част от ранчото, няма да имате никакви печалби, от които да спестявате данъци. Ако не продадете или разработите голяма част от земята, цялото богатство на Савой, което всички са заети да харчат, няма да струва и пукната пара.


>	Глава 10

	_Дейна Хилс_
	_Вторник вечерта_
	Физкултурният салон на гимназията миришеше смътно на стари чорапи и остро — на препарат за почистване на под. Вместо обичайната тълпа тийнейджъри, полагащи нечовешки усилия да изглеждат готини, сега имаше развълнуван, постоянно движещ се поток хора, които стискаха картини от таваните и мазетата си с надеждата, че Сюза Донован ще обяви семейните им реликви за културна ценност.
	— Мили боже! — промърмори Иън. — Не съм виждал толкова боклуци, откакто отглеждах гъски за един проект по биология в училище.
	— Гъски? — попита Сюза.
	— Нямаше място за прасе или пони. Освен това гъските косяха тревата в двора вместо мен.
	Сюза се засмя и изпита желание да го сръга в ребрата. През изминалия час тя се усмихваше и се стараеше да не нарани нечии чувства с изказването си за културната значимост на впечатляващото пресъздаване от прабаба Сиси на една роза от стадия на пъпката до окапването на венчелистчетата… в бледоморав цвят, разбира се.
	— Охо! — каза той, като забеляза една жена с изражение на надежда и решителност на лицето й.
	— Помни — прошепна Сюза, — за тези хора това са съкровища.
	— „Намерени загубени съкровища“.
	— Какво?
	— Така се казва магазинът, в който попаднах по-рано днес. Купих страхотен стар филмов плакат. Доста се оръсих, но е в отлично състояние.
	Говорейки, Иън застана пред Сюза, за да я предпази от една жена, която носеше повече картини, отколкото обикновено имаше в музеите на малките градчета. Един от организаторите на събитието и водеща фигура в Американската асоциация на фигуративното изкуство — господин П. Е. Гудман, пърхаше около нея като оплешивяваща, изгорена мушица.
	— Много съжалявам — каза господин Гудман на Сюза и направи измъчена гримаса по посока на матроната. После добави със съскащ шепот: — Тя е голяма поддръжничка на местните художници. Не искаше и да чуе, че може да донесе само три картини.
	Сюза се усмихна през зъби. Във всяка тълпа имаше хора, които просто бяха убедени, че правилата не се отнасят за тях. Вероятно поради факта, че Сюза бе миньонче с бръчки от смях, а не амазонка с остри зъби, всички решаваха, че могат да й се качат на главата.
	— Госпожа Донован с удоволствие ще види всичко, което сте донесли — каза Иън, като се усмихваше на матроната и блокираше достъпа й до масата.
	— Знаех, че няма да откаже. Картините на баба ми са с много по-високо качество, отколкото…
	— Ще започнем с тези — каза й Иън. Докато говореше, взе три картини от ръцете й и ги постави на масата пред Сюза. — Ето, не беше трудно, нали?
	Преди жената да се осъзнае от усмивката на Иън, тя откри, че той я придружава към входа на залата, където се намираше краят на опашката.
	— Ще видим още от тях съвсем скоро. — Иън потупа картините, които очевидно бяха семейната гордост на жената. — Знам, че Сюза с особено нетърпение очаква да види всичко, донесено от вас.
	— Но аз съм… опашката е толкова…
	Иън вече се бе отдалечил, смесвайки се с тълпата, докато се провираше през нея, за да заеме отново мястото си до Сюза.
	Почервенелият Гудман се взря невярващо в него, когато той се появи сам също толкова бързо, колкото беше изчезнал.
	— Как го направихте?
	— Просто се усмихна — каза Сюза.
	Гудман я погледна неразбиращо.
	— Има убийствена усмивка — увери го тя.
	— Търсите ли си работа? — попита Гудман Иън.
	— Вече си имам, благодаря.
	— Ако някога… — започна Гудман.
	— Ако някога реши да си търси друга работа — намеси се Сюза, като бързо оцени и отхвърли трите картини пред нея, — ще постъпи в „Донован Интернешънъл“.
	Гудман не беше глупав. Той се зае отново да подрежда хората и да проверява дали на всяка картина има отбелязано име, адрес и телефон за връзка със собственика.
	Иън повдигна тъмните си вежди.
	— „Донован Интернешънъл“, а? Това звучи по-скоро като заповед.
	Сюза се усмихна.
	— Синът ми Лоу каза, че си умен. И което е по-важно, Дейна го потвърди.
	— Поласкан съм.
	Косият поглед, който тя му хвърли, бе развеселен.
	— Не ти вярвам.
	— Лоу каза, че ти си много бърза.
	Тя се засмя на глас.
	— Харесвам те, Иън Лапстрейк.
	— Сега вече наистина съм поласкан.
	Тя се надигна на пръсти и му залепи бърза мляскаща целувка, с каквато обикновено даряваше мъжете в семейството си, после седна и продължи да оглежда картините, донесени от матроната, която все още се чудеше как се е озовала в края на опашката.
	— Тази не е от същия художник — каза Сюза.
	Иън погледна едната картина, а после и другата. Цветя. Много, много цветя.
	— Как разбра?
	— Имам цял век опит.
	— Глупости, та ти нямаш и четирийсет години.
	— Ласкай ме още, аз съм податлива на комплименти. Но същевременно съм достатъчно стара, за да бъда майка на Лоу, не забравяй.
	— Добре, старая се. Я кажи, съпругът ти наистина ли е такова твърдо копеле, както твърдят синовете му?
	— Абсолютно. — Тя постави втората картина на масата зад себе си с няколкото други, които бе удостоила с честта да огледа по-обстойно. — И освен това е по-красив.
	— По дяволите! Тогава как ще те спечеля от него?
	Тя се изкиска, поклати глава и премина на третата картина.
	— Жалко, че нямам още една дъщеря, за да се омъжи за теб.
	— Какво им има на другите ти дъщери?
	— Съпрузи. — Наклони глава на една страна и намести картината така, че да я огрее светлина от всички страни. — Забележително.
	— Това хубаво ли е?
	— В този случай не. — Постави третата картина на масата с отхвърлените, погледна дългата опашка от нетърпеливи хора, които стояха пред нея, и се запита с какъв акъл се бе съгласила да огледа съдържанието на таваните в целия окръг в търсене на талантливи неизвестни художници. Като рекламен ход за „Приятелите на окръг Морено“ това бе чудесна идея. Но сега тя трябваше да свърши черната работа… Е, някак щеше да издържи.
	— Време е за почивка — каза Иън. Това не беше въпрос, нито дори предложение.
	Сюза рязко вдигна глава.
	— Да не си вземал уроци от съпруга ми?
	— По-точно, от най-големия ти син.
	— Арчър?
	— Аха — кимна Иън весело. — Той ми се обади и ми каза да внимавам да не се преуморяваш.
	— Каза ти? А не те помоли?
	— Каза ми.
	— Типично за Арчър — въздъхна тя, но в усмивката й се четеше майчината обич. — Ще видя картините на още петнайсет човека.
	Това не беше предложение, а факт. В този момент Иън разбра как Сюза се оправя с твърдоглавите си синове и още по-твърдоглавия си съпруг. Тя се усмихна. Беше мека. И непоклатима.
	— Да, мадам. Петнайсет.
	Иън отстъпи на няколко крачки от масата и започна да брои хората. Беше стигнал до тринайсет, когато забеляза Лейси Куин.


>	Глава 11

	_Дейна Хилс_
	_Вторник вечерта_
	Лейси пристъпваше от крак на крак, като балансираше трите грижливо увити картини и ги пазеше от внезапно блъскане в тълпата. Погледна часовника си. Пред нея чакаха четирима човека, всеки с по една или две картини. Може би още най-много десет минути. Сюза Донован оценяваше картините по начина, по който рисуваше — с енергия, интелигентност и без излишно бавене. Рядко отделяше по повече от минута на платно.
	Но мъжът, който стоеше между Сюза и тълпата, определено разтърси Лейси из основи. Ако не се броеше костюмът, той изглеждаше точно като мъжа, който бе купил стария плакат с Джон Уейн от магазина й преди няколко часа.
	_Не, не може да бъде_ — увери се тя. — _Халюцинирам, защото съм нервна._
	После мъжът се усмихна на нещо, което Сюза каза, и нервите на Лейси се опънаха още повече. Различни дрехи, но същата спираща сърцето усмивка, същият мъж: Иън Лапстрейк. При други обстоятелства би се радвала да попадне на него, но не и сега, не и когато в ръцете си държеше картини, за които бе обещала, че не могат да бъдат проследени до нея. Фалшивото име, което бе измислила заедно с имейла, нямаше да свърши работа, ако Иън я помнеше.
	_Може би той няма да ме познае. Или ако ме познае, няма да се сети за името ми. Със сигурност няма да бъде първият мъж, който го забравя._
	Гледайки с ъгълчето на окото си, Лейси опита да прецени дали Иън е от семейство Донован, за което се говореше в биографията на Сюза. Може би неин зет. После си спомни очертанието на кобура под сакото му и се зачуди дали не е бодигардът на Сюза.
	Тълпата се раздвижи и избута Лейси с една крачка по-близо до масата, където щяха да оценят картините на дядо й. Сюза изглеждаше много елегантна с късата си прошарена коса и стилен костюм с панталон. Необичайно преплетено колие от полускъпоценни камъни висеше на врата й. На ушите й блестяха тъмнозелени камъни.
	Лейси съжали, че не е отделила повече време, вместо само да събере косата си и да я защипе с огромна шарена шнола. Шнолата поне подхождаше на изцапаните й с бои дънки, боти и ярка широка блуза, в която се беше влюбила на една гаражна разпродажба преди две седмици. На ръката й под картините висеше обемисто пъстро яке. То беше изработено от съшити разноцветни парчета кадифе. Изобщо не можеше да се определи като „модерно“, но като го видеше, Лейси винаги се усмихваше.
	_Не съм тук, за да критикуват гардероба ми_ — каза си тя. — _Картините ще бъдат на показ, не аз._
	Слава богу, че майка й не бе наоколо. Щеше да се ужаси от облеклото на дъщеря си. Външността и липсата на съпруг, членуващ в кънтри клуба, бяха двете основни причини майката и дъщерята да се карат. Всеки път, когато Лейси мислеше, че майка й най-после е свикнала с идеята, че най-възрастната от трите й дъщери не е от жените, които носят кашмир и перли, се налагаше да изслуша поредната лекция за нескопосания си стил.
	_Трябва ли да изглеждаш, все едно току-що са те изцедили от някоя тубичка с боя?_
	_Да не би да оформяш косата си с кухненския миксер?_
	_Ако не можеш да си позволиш обувки, които не са от гаражна разпродажба, с удоволствие ще ти купя няколко чифта._
	— Лейси? Госпожице Куин? Ехо? Има ли някой вкъщи? — Иън размаха пръсти пред лицето й.
	— О, съжалявам. Мой ред ли е? — Тя примигна и фокусира погледа си върху мъжа, който й говореше и я наричаше по име. _По дяволите! Дотук с госпожица Джанюари Марш._ — Иън, нали? Съседът Лапстрейк?
	— На вашите услуги. Сюза ще свърши с двамата преди вас за нула време. Защо не се приближите до масата и не ми позволите да развия картините? Така ще стане по-бързо.
	Когато той посегна да вземе картините, ръцете й се вкопчиха още по-силно в платната.
	— Ще бъда нежен — каза той сериозно. — Обещавам.
	Хуморът в подтекста на уверението му обезоръжи Лейси. Или може би усмивката му. Тя издаде напред долната си устна и издуха един кичур, паднал над очите й.
	— Семейни ценности? — попита той в очакване тя да пусне увитите картини.
	— Не! Намерих ги на гаражна разпродажба.
	Иън отново се усмихна и се зачуди защо красивата дама с пъстрата риза и ясните кафяви очи лъжеше. Всички издайнически признаци бяха налице: гледаше встрани, заемаше защитни пози, беше неспокойна.
	— Както и да е — каза той. — Занесете ги до масата и ги развийте. Освен ако не ми поверите тази задача?
	Лейси се почувства като глупачка.
	— Извинявайте, просто… — Яростно издуха къдрицата, която продължаваше да стои в ъгълчето на окото й.
	С движение, което бе прекалено бързо и безлично, за да я обиди, той пъхна непослушната къдрица на мястото й.
	— Пак ще изскочи — въздъхна тя. — Аз съм ходеща модна катастрофа.
	— Супер. Аз не си падам по манекенките.
	Мимолетната й усмивка промени чертите й, добави някакво магнетично излъчване към лицето й, интелигентност и сила едновременно.
	— Добре. Вземете най-горната. Аз ще се оправя с другите две. И не споменавайте името ми пред никого, става ли? Ако нещата не се развият добре, не бих искала… лоша реклама за моя… магазин. Просто ме наричайте… — Тя се напрегна да се сети какъв псевдоним си бе измислила. — Джанюари. Джанюари Марш.
	Иън едва се сдържа да не се изсмее на глас. Той не знаеше каква игра играе дамата, но бе сигурен, че е нещо безобидно като самата нея. Не би могла да излъже дори ако животът й зависеше от това.
	— Добре, госпожице Марш — отвърна и посочи с брадичката си. — Насам.
	Зад Иън, до Сюза, се чу горчив мъжки смях.
	— Студентско упражнение, нали?
	— Направо от книгата „И вие можете да станете художник“. Рамката обаче е доста стара. — Беше и доста ужасна, но Сюза не изпитваше желание да изтъкне това.
	— Ами добре, ще се върне на мястото си под леглото.
	— Всъщност, ако нямате нищо против, оставете ми името и адреса си. Познавам един професор, който прави проучване върху самоучителите по рисуване и тяхното влияние върху популярната култура на съответния период. Сигурна съм, че той ще бъде очарован от тази картина и нейната история.
	— Разбира се. — Мъжът отлепи визитката от гърба на картината и й я подаде. — Заповядайте.
	Сюза пъхна визитката в малка папка до лявата си ръка и се усмихна в очакване на следващия човек, мъж на средна възраст, който се потеше обилно в препълнената зала.
	— Мисля, че дамата е преди мен — каза той и посочи Лейси.
	— Минете вие — предложи Иън, борейки се с огромното количество тиксо, което бе използвала Лейси. — Ние ще сме готови след минута.
	— Благодаря! — Мъжът бързо се приближи към масата, стиснал картините си.
	Като видя колко нервен е мъжът, Сюза предположи, че картините вероятно са негово собствено дело, а не наследство от някой предшественик.
	— Много са необичайни — каза тя, надявайки се, че няма да отиде в ада, задето е била любезна да не каже истината на доста от хората тази вечер. — Съвсем очевидно са в жанра на модерното студийно изкуство за съжаление. Целта на това — махна с ръка към залата — е да се открият творби на стари пленерни художници, а не студийни.
	— С удоволствие бих дарил тази картина за търга — рече бързо мъжът, — както пишеше в брошурата.
	Иън вече се бе досетил как ще свърши този разговор. Той направи знак на един от асистентите на господин Гудман, които бяха местни художници — слаб мъж, облечен изцяло в черно, с необичайна златна обица, която висеше на лявото му ухо. Той изтича към Иън нетърпеливо.
	— Това е много щедро от ваша страна — каза Сюза на мъжа. — Един от асистентите ще ви даде формулярите.
	— Ще помогнете ли на този човек да занесе картините си на масата, където се събират тези, които ще бъдат включени в търга? — попита Иън. — Опитваме се да ускорим малко нещата, за да може Сюза да си почине.
	— За великата Сюза бих преместил и планини — отвърна асистентът с поклон, от който не би се срамувал и френски придворен от осемнайсети век.
	Иън прикри смеха си с кашлица.
	На Сюза й отне по-малко от четири минути да отхвърли следващите три картини. И трите бяха натюрморти от типа, по който си падаха заможните жени от викторианската епоха, според които умението да рисуваш рози върху порцелан и да свириш на пиано са били основните критерии за добро възпитание.
	— Искаш ли да направиш почивка сега? — попита Иън, като продължаваше да се бори с упоритото тиксо. — Госпожица… ъъъ… — поколеба се той.
	— Марш — подсказа му Лейси бързо.
	Иън се подсмихна.
	— Госпожица Марш е опаковала тези картини като мумии.
	— Просто човек трябва да знае къде да дръпне — отвърна тя и с едно леко движение извади картината.
	Сюза хвърли поглед към картината и усети как годините отлитат. _Тя беше останала без дъх, млада, замръзнала в помитащата буря на откритието, когато за пръв път бе видяла картина на Луис Мартен._ Ръката й се притисна към гърлото и тя издаде лек звук на почуда и изненада.
	— Сюза? — попита Иън веднага. — Какво има? Да не ти…
	Тя вдигна ръка и го прекъсна.
	— Откъде имате това? — попита, без да отделя поглед от платното.
	Лейси се размърда смутено.
	— От една гаражна разпродажба.
	Сюза умело обърна платното, без да докосва лицевата страна. Видя, че е написан само имейл и думите „Пясъчният залив“. Не бе отбелязано името на художника. Нямаше дата. Но пък много художници не поставяха дати на работите си.
	— Гаражна разпродажба? — попита тя. — Къде? Кога?
	— Ами… не помня.
	Сюза прониза младата жена с ясния си лешников поглед, който сякаш проникна в душата й.
	— Как е възможно да не помните?
	Лейси се прокашля.
	— Ами аз ходя на двайсет-трийсет разпродажби месечно, така че е трудно да помня кое откъде е.
	— Имате ли още картини на Мартен?
	— Мартен?
	— Да, Луис Мартен — повтори Сюза.
	— Нямам дори една. Тези са… — Лейси замълча, преди да е споменала дядо си. — На картините не е написано име, така че надали принадлежат на някой, наречен Мартен. — Особено след като бе гледала как дядо й рисува „Пясъчният залив“ — факт, който нямаше намерение да разкрива.
	Сюза отново обърна картината и за пръв път се вгледа за подпис на художника. Извитите й вежди се повдигнаха, когато не откри такъв. Накланя и въртя платното, за да улови светлината, гледа отзад и отново отпред, очарована и озадачена от вида на миналото, което оживяваше пред очите й, минало, съживено от някого, живял по времето, когато Плажът на художниците бе наричан Пясъчният залив.
	— Е, което е очевидно, е очевидно — каза Сюза. — Няма значение, че не е подписана. Това е картина на някой изключително талантлив пленерен художник, който е работил по времето на Луис Мартен. — _Най-вероятно да е бил самият той._
	Лейси грейна.
	— Знаех си!
	— Гаражна разпродажба. Господи! — Сюза се засмя тържествуващо. — Шестото ми чувство не ме излъга.
	— Какво? — попита Иън.
	— Дълга история — поклати глава тя. — Да го кажем по следния начин. Просто знаех, че ще открия нещо чудесно, ако свърша черната работа за този търг. Но това — това е като да късаш плевели и да откриеш диаманти в корените им. Невероятно! — Тя погледна Лейси и се засмя. — Аз съм Сюза Донован и съм очарована, че дойдохте тук тази вечер, госпожице…
	— Джанюари Марш — каза Иън, преди Лейси да се осъзнае от шока, че се ръкува с толкова прочута художничка.
	— И другите ли са като тази? — попита Сюза, като пусна ръката на Лейси.
	В първия момент Лейси се изплаши, че Сюза по някакъв начин е прочела мислите й и знае, че има цял склад, пълен със стотици картини на дядо й. После осъзна, че Сюза гледа нетърпеливо към другите две увити картини.
	— Всички са неподписани — обясни Лейси внимателно.
	— Хайде, отворете ги!
	Иън се усмихна на ентусиазма на художничката.
	— Аз едва се преборих с опаковката на първата.
	— Ето. — Лейси се наведе през ръката му и посочи една червена лента. — Дръпва се и готово. Почти.
	Той дръпна. Дебелата опаковка се плъзна надолу. Показаха се красиви евкалиптови дървета, които се издигаха на фона на искряща зора.
	— О, боже! — прошепна Сюза. Взе картината и бавно я завъртя, така че светлината да падне от всички ъгли. — Великолепна. Просто великолепна. Силна, изящна, завладяваща, спокойна. Емоционално наситена, технически съвършена. Всичко, което може да се иска от един пленерен художник. И толкова прилича на Мартен.
	Иън вдигна поглед от платното и прехласнатото лице на Сюза.
	— Трябва ли да съм чувал това име?
	— Луис Мартен?
	— Да.
	— Няма причина, освен ако нямаш докторат по калифорнийски импресионизъм. Всичко, което се знае за него, е, че като тийнейджър избягал от дома си и се появил в Лагуна Бийч преди Втората световна война — обясни Сюза. — Общността на местните художници го приела и с удивление видяла как слабичкото момче рисува по-добре от всички тях.
	— Аха! — промърмори Иън.
	— О, те не го признали на глас. По това време имало някои много добри художници и егото им било доста голямо. Но въпреки това, когато човек се изправи пред такъв огромен, несъзнаващ стойността си талант, няма как да не се почувства пометен.
	— Аз се почувствах така, когато за пръв път видях ваша картина — каза Лейси. — Тя… гореше.
	Сюза я погледна, видя, че е искрена, а не я ласкае, и се усмихна.
	— Благодаря. Радвам се, че една от моите картини е впечатлила и въздействала емоционално на някого.
	Лейси понечи да добави, че дядо й е бил голям почитател на Сюза. Вместо това продължи:
	— Всеки, на когото вашите творби не въздействат емоционално, сигурно е мъртъв в главата и в сърцето.
	— Би било чудесно да си мисля така — каза Сюза спокойно, — но не съм толкова наивна. Като се махнат всички сложни интелектуални рационализации, изкуството в крайна сметка е въпрос на вкус. Няма такова нещо, което да се харесва на всички. Нито трябва да има, независимо какво ни внушават критиците и учените.
	— Не ми казвайте, че сте имали проблеми с критиците — възкликна Лейси, преди да успее да се възпре. После примигна. — Ох, извинете. Не исках да съм груба.
	Сюза се смееше твърде силно, за да го скрие.
	— Аз започнах да рисувам по времето на последния подем на постмодернистичния абстрактен минимализъм. Рисувах „природа“. Повярвайте ми, имах цяла поредица от учители, колеги художници и критици, които ми обясняваха, че рисувам не каквото трябва.
	Лейси се усмихна.
	— И аз съм чувала неща от този род.
	— Знаех си, че сте художничка — рече Сюза доволно.
	— Откъде разбрахте?
	— По ръцете.
	Лейси сведе поглед. Разбира се, не беше успяла да махне всичката боя от кожата си.
	— Майка ми ще ме убие.
	Без да каже и дума, Сюза протегна собствените си ръце. Късо подрязани нокти, без маникюр, измита кожа… и незаличими цветни следи от последните бои, които бе използвала.
	— Не забравяйте брадичката — обади се Иън.
	И двете жени го погледнаха.
	Той нежно докосна точно под брадата Сюза, а после и Лейси.
	— Различни цветове, едно и също място.
	— Когато бързам и сменям четките, пъхам тези, които не ми трябват в момента, под брадата си — опита се да обясни Лейси, без да показва смущението си.
	— Аз също — кимна Сюза. — Съпругът ми все ме задява за това. Казва колко е добре, че съм толкова ниска, защото така никой не можел да види под брадата ми. — Изгледа Иън оценяващо. — Но ти забеляза.
	— Цял живот се заглеждам по красиви жени — каза той невъзмутимо. — Колкото са по-красиви, толкова по-внимателно гледам.
	Лейси направи невярваща гримаса. Сюза просто се засмя.
	— С такава наблюдателност и ти самият би трябвало да станеш художник.
	— Ако някога ме беше видяла как рисувам, щеше да си прехапеш езика, преди да го предложиш.
	Тя погледна ръцете му. Големи. Уверени. С мазоли. Чисти.
	— Е, човек или има призванието да го прави, или не. Какво има в последния пакет? Чувствам се като дете на Коледа.
	Лейси се сети за картината, която още стоеше увита, и отново се запита дали е направила правилния избор.
	— Тази не е като другите — отговори тя бавно.
	— Не е ли на същия художник? — попита Сюза разочаровано.
	— Същият художник е, но настроението е различно.
	Сюза изчака за момент, осъзнала, че Лейси се колебае поради някаква причина, и каза:
	— Стига сте ме измъчвали. Покажете я.
	Лейси дръпна червената лента, мислено пожелавайки си късмет, и застана в очакване реакцията на Сюза, след като тя видеше _Кървавият писък_.
	Но всъщност Иън реагира първи:
	— Господи, това каквото си мисля ли е?
	— Тихо — каза Сюза с глас, който близките й рядко чуваха, но когато това станеше, всички млъкваха.
	Иън също млъкна и се загледа в картината, чудейки се какво става. Не беше художник, но можеше да разпознае убийството, когато го виждаше в черно, синьо и червено точно пред себе си. Това, което не знаеше, бе кой е бил убиецът и кой — жертвата, и защо картината е била нарисувана.
	— Невероятно! В тази талантът му е напълно зрял. Нищо замазано. Нищо прикрито. Нищо ограничено. Чист талант, воден от още по-чиста ярост. — Сюза издиша продължително. — Това е картина, която не бих закачила в дома си, но като художник мога да кажа единствено „Браво!“. Възнамерявате ли да ги продадете на търга, госпожице Марш?
	На Лейси й отне секунда-две да осъзнае, че тя е госпожица Марш.
	— Аз… аз не съм мислила за толкова далече напред.
	Всъщност тъкмо осъзнаваше, че изобщо не се бе замислила какво ще последва, след като талантът на дядо й бъде признат. Сега, когато това се бе случило, трескаво се чудеше как да остане анонимна. Определено не бе очаквала да я разпознае клиент от магазина, който познава и Сюза Донован.
	Единствената добра новина тук — освен ентусиазма на Сюза — беше, че никой не бе подложил на съмнение историята с гаражната разпродажба. А ако някой го направеше, тя щеше да държи на своето.
	— Съветът ми е да получите професионална оценка, преди да продадете тези картини. Иън може да ви свърже с една отлична агенция за оценка на произведения на изкуството — „Реъритис Ънлимитид“.
	— Той е неизвестен художник — започна Лейси, — така че не мисля, че…
	— Ако наистина е Луис Мартен — прекъсна я Сюза спокойно, — а аз смятам, че е точно той, неговите картини, има ли човек късмет да намери такива, се продават поне за триста хиляди долара.
	— Мили боже! — чу собствените си думи Лейси. — Тоест исках…
	— Мили боже наистина — засмя се Сюза.
	Лейси погледна Иън.
	— „Реъритис Ънлимитид“? Това фирмата, за която си мисля ли е — която работи с музеи и колекционери от цял свят?
	— Купува, продава, оценява, охранява — изрецитира той. — Това сме ние.
	— Не мога да си позволя тарифите ви.
	— Ако тези картини са това, което Сюза мисли, че са, ще можете да си ги позволите.
	— Не са — заяви Лейси настоятелно.
	— Звучите много уверено — изненада се Иън.
	Тя просто сви рамене.
	— Защо? — попита Сюза.
	— Няма значение — каза Лейси. — Просто съм сигурна.
	Прехапала устните си, тя погледна трите платна и се зачуди кога баща й бе научил, че дядо Рейнбоу е бил фалшификатор.


>	Глава 12

	_Плажът на художниците_
	_Сряда сутринта_
	Купчини картини стояха облегнати върху стената и една върху друга в елегантната бална зала на хотел „Савой“, най-новия от множеството скъпи хотели по крайбрежието на Южна Калифорния, в които една нощувка струваше четиристотин долара и повече, много повече. Хотелът още не беше открит. Електротехниците проверяваха кабелите, а декораторите продължаваха да разопаковат кашони с „акценти“, които да бъдат поставени в общите части. Но за няколко много важни особи хотелът вече работеше. Всеки член на семейство Форест беше от тях. Всеки техен гост — също.
	Савой Форест огледа хаоса и се зачуди как ще приготвят всичко навреме за търга в събота, но не се съмняваше, че ще спазят срока. Баща му бе превърнал това в свой собствен кръстоносен поход и никой не би се изправил пред Уорд Форест с извинения защо някаква работа не е била свършена навреме. Уорд щеше да го изслуша, да каже нещо с адски ядосан тон и после да го уволни. Той не приемаше неуспеха, особено по отношение на един от малкото строителни проекти, които бе успял да прокара — независимо от протестите на разни организации.
	— Господин Форест, колко хубаво, че сте се отбили — приветства го господин Гудман, като едва не потриваше длани от радост, че някой от богатото и колекциониращо картини семейство Форест е паднал в ръчичките му.
	— Дочух от няколко места, че Сюза Донован много харесала някои от картините — каза Савой. — Реших, че ако някой ще знае със сигурност, това несъмнено е бившият председател на Американската асоциация на фигуративното изкуство.
	Гудман кимна:
	— Така е. Абсолютно.
	Савой се усмихна. Нямаше голяма вероятност да има връзка между картините за търга и тези, които музеят „Савой“ вече притежаваше, но ако бяха от същия неизвестен художник, той искаше да направи първото и окончателно предложение за закупуване, преди някой колекционер или галерия да го изпреварят. Много рядко имаше шанса да подари на баща си нещо, което наистина да го зарадва.
	— Щом на нея са й харесали, аз съм ужасно любопитен — обясни Савой, като оглеждаше хаоса. — Тук ли са платната?
	— Не, това са картините, дарени за търга. Тези, които само ще бъдат изложени, са в конферентната зала.
	— Има ли сред това множество нещо, което да представлява интерес за музея? — попита Савой, като махна с ръка към подпрените на стената картини.
	— Всъщност има няколко хубави ранни пейзажа — отговори Гудман и приглади един кичур върху доста оплешивялата си глава. — Не са от световна класа, разбира се, но Сюза ги хареса достатъчно, за да напише по нещо за всяка и да го залепи отзад на платната. Дори само това би трябвало да добави няколкостотин долара към окончателната цена на картините.
	— Дайте да ги видя. Винаги съм нащрек за нови придобивки за музея. Ние притежаваме доста голям брой творби на относително неизвестни художници.
	Гудман се усмихна нетърпеливо. Семейство Форест бяха най-изявените — и най-непредсказуеми — колекционери на пленерни картини в щат, пълен с богати, ексцентрични колекционери на изкуството.
	— Отделил съм някои от най-интересните тук.
	Той заведе Савой до един ъгъл, от който се виждаше облият плувен басейн на края на скалата и белите вълни на океана отвъд. Савой заобиколи един декоратор и двама дърводелци, които опъваха по стената над нивото на очите дълга и здрава жица, на която щяха да бъдат закачени картините. В момента те правеха някакви отметки върху прясно боядисаната стена. Гудман спря до дълга маса от осемнайсети век, където картините бяха внимателно подредени една върху друга.
	— Тази е особено приятна — каза той и вдигна малък пейзаж.
	Савой пое картината и я размърда, докато я намести в най-доброто положение, така че да я облее светлината от прозорците, започващи от пода и стигащи до тавана. Повърхността на пейзажа се нуждаеше от почистване, но под трупаната десетилетия мръсотия цветовете на златистата светлина и не по-малко златистите хълмове шептяха за мързеливи слънчеви следобеди и за време, когато парните влакове са били най-бързото нещо на земята. На гърба на картината имаше залепен лист, на който Сюза бе написала причините да отдели специално внимание на тази картина. Тя споменаваше елегантност и простота на композицията и „неосъзната, почти наивна работа с четката. Това е истински творчески акт, а не просто имитация на популярен артистичен стил“.
	— Мисля, че това е хълмът, на който сега се издига „Савой Тауър“ — обади се Гудман. — Картината чудесно подхожда на раздела „Преди и след“ в музея „Савой“.
	Савой кимна и остави картината.
	— Ще я имам предвид.
	Гудман извади още няколко пейзажа, привлекли вниманието на Сюза, включително един, изобразяващ част от ранчото „Савой“, която се бе запазила непокътната.
	— Това е…
	— Скалата за пикници — прекъсна го Савой и пое картината.
	Беше виждал и по-завършени творби на пленерния стил — и то много, — но на нито една не бе рисувана Скалата за пикници. Това бе собственото му любимо кътче за усамотение. Каквото и да му причиняваха роднините, бизнесът или животът като цяло, той отиваше на скалата, лягаше по гръб със стръкче трева между зъбите и слушаше как океанът се пени меко под него и вятърът нашепва тайни на хълмовете. Това не можеше да заличи всички проблеми на света, но в голяма степен ги правеше поносими.
	Скалата се намираше точно в центъра на парцела, който бе предвиден за застрояване в проекта на Уорд Форест за града на двайсет и първи век. Част от Савой съжаляваше за това. Но той знаеше, че само ако разработят почти цялата земя, ще спасят ранчото от разпродажба на парчета, за да се платят данъците и семейството да запази парите си. Ако тези проекти трябваше да включат и Скалата за пикници, така да бъде. В ранчото имаше много скали, щеше да си намери друго място за усамотение.
	— Поставете минимална цена от петстотин долара на тази — каза Савой. — Аз гарантирам, че ще я купя на такава цена.
	— Отлично. — Гудман извади визитка, написа нещо на гърба й и я закрепи на рамката.
	Савой огледа още няколко картини, но не видя нищо, което да пожелае да купи за себе си или за музея. Демонстративно погледна часовника си. Гудман разбра намека и отключи вратата към едно помещение, което бе обзаведено като малка конферентна зала.
	— Заради репортерите — извини се той, вървейки през стаята към друга заключена врата. — Новината за интереса на Сюза се разпространи и вече сме заринати от обаждания с молби за фотосесии на Сюза с картините.
	— Чудесна реклама за търга.
	— Несъмнено. — Гудман кимна и отключи вратата към луксозния апартамент, в който имаше баня, дневна и стая за преобличане. — Но собственичката на картините отказа да даде права за заснемане дори и на пресата.
	— Често се случва.
	— Така е — каза Гудман. — Макар че обикновено собствениците на неизвестни художници не се стремят така усилено да избегнат публичността. — Той сви рамене. — Но художниците са непредсказуеми хора.
	— Собственичката на картините е художничка?
	— Така разбрах. Поне жената, която донесе картините снощи, е художничка.
	— Как се казва?
	— Госпожица Джанюари Марш.
	— Никога не съм я чувал.
	— Нито пък аз. — Гудман най-после се справи с ключалката. — Ето, готово. Трябва да им напомня да смажат тази ключалка. В сейфа на хотела още няма място за картини.
	Савой не отговори. Току-що бе видял трите картини, подпрени внимателно на отсрещната стена. Между двата пейзажа сцената с насилието изглеждаше почти сюрреалистично.
	Това определено бе същият художник, от когото баща му колекционираше картини винаги, когато попаднеше на тях. Те се появяваха на пазара толкова рядко, че Савой от години не бе виждал нова картина на този художник.
	— Тази жена, Джанюари Марш… — започна Савой, без да отделя поглед от творбите.
	— Да?
	— Колко иска за тези платна?
	— Не се продават.
	Савой се обърна и изгледа Гудман учудено.
	— Не се продават? Нали това беше смисълът на благотворителното упражнение — да се съберат пари за „Приятелите на окръг Морено“?
	Гудман се размърда смутено под студения поглед на Савой.
	— Ами да, но не всички решиха да дадат картините си за благотворителност. Тяхното дарение е таксата от двайсет долара на платно, която платиха, за да види Сюза семейните им съкровища.
	— Разбирам. — Савой се обърна отново към картините. — Доколкото разбирам, тази госпожица Марш е местна?
	— Не знам.
	Савой се извърна рязко.
	— Моля?
	— За контакт с нея разполагаме само с имейл адрес.
	— Няма телефон? Нито дори пощенска кутия?
	Гудман поклати глава.
	— Сюза доста трудно убеди госпожица Марш изобщо да изложи картините.
	— Странно. — Той се приближи към платната. — Е, тогава ми дайте имейла. Ще се свържа с госпожица Марш. Искам баща ми да види тези картини, преди да предприема нещо, но съм сигурен, че и той ще се съгласи какво отлично допълнение към музея биха станали те.
	После госпожица Марш може би щеше да обясни защо тези картини на Мартен не са подписани и как са оцелели в пожара, превърнал и живота, и творбите на художника в купчина пепел.


>	Глава 13

	_Нюпорт Бийч_
	_Сряда_
	Лейси намръщено стисна една четка със зъбите си и погледна пейзажа, който рисуваше. Не се получаваше. Може би защото мислеше за Сюза и картините на Дейвид Куин. Може би просто днес й беше лош ден и не трябваше да опитва да рисува.
	А може би влагаше цялата си енергия в това да се чуди какво да прави с поредицата имейли от един от най-могъщите мъже в Калифорния.
	_Не му обръщай внимание. Ще се откаже._
	Тя яростно издуха къдрицата, която висеше над дясното й око, смени четките и добави още малко жълто към зеленото на четката си.
	_Татко ще започне да бълва змии и гущери, ако научи._
	И точно така изглеждаше картината, върху която работеше — като разложени зелени гущери.
	— По дяволите! — избухна тя и хвърли отвратено четката.
	— Не е зле — каза Иън.
	Лейси се задави и се обърна толкова бързо, че едва не политна.
	— Какво правиш тук?
	— Дойдох да взема плаката си и…
	— Той е долу.
	— Твоята колежка ме изпрати тук — обясни Иън, без да й обръща внимание. — Сюза иска да дойдеш да рисуваш с нея на открито в ранчото „Савой“.
	Лейси го погледна неразбиращо.
	— Какво?
	— Моят плакат — каза той, като започна отново от началото. — Нали се сещаш, онзи, който…
	— Не това — прекъсна го тя. — Сюза иска _аз да рисувам с нея_?
	— Да. — Той наклони леко глава и се вгледа в изумените й кафяви очи. — Нещо лошо ли има в това?
	Лейси си пое дълбоко дъх. После още веднъж.
	— Сюза е богиня.
	— Ще трябва да кажа на синовете й. Те още не са разбрали. Арчър си мисли, че е смъртна, която се нуждае от нежност и любов. — Иън се усмихна бавно.
	— Не се усмихвай така — изстена тя. — И без това ми е трудно да мисля.
	Той се засмя и нави една лъскава кестенява къдрица около пръста си. После пусна косата й и погали с пръст бузата й.
	— Ти си уникална, госпожице Марш.
	— По-скоро една от многото, които се давят в тази усмивка.
	— Но никоя не е имала проблем да изплува обратно много бързо.
	— Аз никак не се справям с лабиринтите — призна Лейси.
	— Това трябва да ме обезкуражи ли?
	— Приеми го за предупреждение. — Усмихна се дяволито и си пое дълбоко и предпазливо дъх. Боже, този мъж си го биваше. Изобщо не я притискаше, а сърцето й направо подскачаше. — Сюза наистина ли иска да рисувам с нея?
	— Не вярвай на мен. Сама я попитай.
	— Супер!
	— Какво?
	— Нищо. Просто супер. Ще бъда кълбо от нерви и ще пръскам с бои навсякъде — въздъхна Лейси. — Но Сюза е преподавала на студенти и сигурно е свикнала с благоговеещи ученици, които се движат непохватно край нея.
	— След десет минути вече никога няма да мислиш за нея по този начин. Ще бъде просто Сюза — съпруга, майка и жена със страхотно чувство за хумор и ум като стоманен капан.
	— Пропусна да споменеш това, че е красива — отбеляза Лейси, замислена за дребната й елегантна фигура.
	— Тя е щастливо омъжена за човек, който ще ми разкатае фамилията, ако ме хване да флиртувам с жена му.
	— Е, кога ще ходим да рисуваме?
	— От хотела приготвиха чудесна кошница за пикник, така че можем да тръгнем веднага щом си готова.
	— Кой хотел?
	— Този, който ще се открие в събота с благотворителния търг.
	— Хотел „Савой“? Да не би да сънувам?
	Иън мързеливо протегна ръка, сякаш се канеше да я ощипе.
	Лейси цапна пръстите му.
	— Не, не искам да се будя. Получавам Сюза и обяд, приготвен от готвача на петзвезден ресторант?
	— Петзвезден, а? Нищо чудно, че храната миришеше така хубаво.
	Зад гърба на Лейси компютърът й издаде звуков сигнал, с което известяваше, че е пристигнал нов имейл.
	— Нещо важно? — попита Иън.
	Тя сви рамене и измърмори:
	— Ами…
	Той погледна екрана. Електронната й поща бе отворена. Виждаха се пет писма, три от тях непрочетени. На екрана се появи шесто.
	— Винаги ли си толкова любопитен? — попита Лейси, когато той се наведе към компютъра.
	— Да.
	— Никой ли не ти е казвал, че не е възпитано да четеш чужда поща?
	— Много хора са ми го казвали, но собствената ми поща е ужасно скучна.
	Тя натисна един бутон на клавиатурата и пощата се затвори.
	— Жалко — каза той. — Тъкмо ставаше интересно. Какво иска Савой Форест?
	— Да купи картините ми.
	— Това е страхотно! — Иън погледна платната, които бяха скупчени или закачени на стената. — Кои по-точно?
	— Не тези, които аз съм нарисувала. Картините на моя… картините, които показах на Сюза — поправи се бързо тя.
	— А, това обяснява нещата.
	— Кои неща?
	— Защо имейлите бяха адресирани до госпожица Марш.
	И защо имаше само шест имейла, всичките — от последните двайсет и четири часа. Очевидно „госпожица Марш“ беше съвсем нова идентичност, създадена наскоро, вероятно поради тайната на картините. Иън вече почти бе отгатнал всичко това, но в неговата работа независимото потвърждение на фактите беше винаги добре дошло. Той наистина искаше да разбере какво крие Лейси и защо.
	Запита се дали един пикник с шампанско ще развърже езика й.


>	Глава 14

	_Ранчото „Савой“_
	_Сряда следобед_
	Черният път се виеше край тревистия каньон и нагоре по обраслите с шубраци крайбрежни хълмове. Въпреки че ранчото имаше три охранявани входа в близост до обществените пътища, в затънтените му краища почти нямаше огради, имаше много виещи се пътеки и никакви пазачи. Всеки, който познаваше черните селски пътища, можеше да заобиколи охраняваните входове и да кара необезпокояван през обширната земя на ранчото — докато не го забележеше някой от ратаите и не задействаше алармената система. В такъв случай някой заместник-шериф или служител на ранчото щеше да се появи и да придружи натрапника до обществената пътна мрежа.
	Над главите им вятърът раздвижваше облаците във вихрушка от светлини и сенки, драматизъм и спокойствие. Иън караше по неравния път с лекотата на човек, видял много черни пътища през детството си. И колата, която управляваше, можеше да принадлежи на детството му. Беше ван, но от времето, когато този термин още не е бил измислен. Иън я определяше като _камион_ и не позволяваше на никого да изкаже различно мнение. Имаше шаси на камион, цяла седалка отпред, а задната седалка бе махната, за да има повече място за багаж в купето, колела с отделно задвижване, които не се бяха развалили от натоварването — любимецът на Иън беше прашен, очукан, издръжлив и вървеше гладко. Всичко бе в идеално състояние — от новото подсилено предно стъкло до новите чистачки, добре настроения двигател и скъпите гуми.
	Дори и след всички усилия на Иън, сравнен с флотата от бели коли на „Савой Ентърпрайзис“, които се използваха от работниците в ранчото, камионът му изглеждаше, сякаш всеки момент ще грохне.
	Сюза и Лейси харесаха камионетката от пръв поглед.
	Иън просто се наслаждаваше на удоволствието на седалката до него да седи красива жена: независимо от предпазния колан, който бе поставил собственоръчно, при всеки десен завой Лейси се плъзгаше по старата твърда седалка и се допираше до него.
	Гумите завиха по един остър завой надясно и изпод тях се разхвърчаха пръст и камъчета. Сюза се смееше като момиче и се бе вкопчила в дръжката над прозореца. Лейси нямаше дръжка подръка, затова се подпираше на таблото и от време на време — на твърдото бедро на шофьора. Когато го правеше, той й се ухилваше дяволито и натискаше газта, така че тя да се вкопчи още по-силно в него.
	Слънчевите лъчи се процеждаха през призрачно белите клони на яворите в каньона под тях. Мъглата бе като сребрист шепот през дърветата, галеше всяка гънка и вдлъбнатина, блестяща от времето и тайните.
	— О, боже! — въздъхна Сюза. — Направо ме присвива сърцето от тази красота.
	— Искаш ли да спрем? — попита Иън.
	— Ако спирахме на всяко красиво място, което виждаме, никога няма да стигнем до върха — отвърна тя.
	— И по-лоши неща могат да се случат на човек — вметна Лейси.
	— Да, но знам накъде сме тръгнали — усмихна се Сюза. — А там си струва да отидем. Нямам търпение отново да опитам да уловя онази гледка на платното си. Дори пак да не успея.
	Лейси погледна художничката, която бе жива легенда, а се държеше, сякаш не го знае. Или просто не се впечатляваше.
	— Идвала си тук и преди? — попита я Лейси.
	— Да, когато бях много по-млада от теб.
	— Според биографията ти си родена в Сакраменто, а не по тези места.
	— Така е. Но не бях подходящото дете за моите родители, така че излъгах за възрастта си, преместих се в една барака в Лагуна Кениън и започнах да рисувам. Това бяха времената на терпентина и гладуването. — Засмя се с горчивина. — Чистех всяка къща, освен моята, за да оцелявам. Намерих много приятели, рисувах, докато вече не виждах платното, седях да бистря проблемите на Вселената и пиех евтино вино с други загубени души.
	— Същата работа като при мен — за родителите — добави Лейси бързо. — Не че някога ще стана такава добра художничка като теб.
	Сюза махна с ръка.
	— Важно е търсенето, не етикетите, които хората му слагат. Въпреки че съм нормален човек и предпочитам да ме хвалят, вместо да ме критикуват, и предпочитам да ям, вместо да гладувам — добави тя и намигна на младата жена.
	Лейси се засмя:
	— Аз също.
	Сюза погледна през предното стъкло към каньона, променил се много по-малко от нея през десетилетията, и на лицето й се изписа изражение, което не бе съвсем тъжно.
	— Времето е най-голямата тайна. Има го и го няма. Спомени и съжаления. Заведох първия си любовник на един тревист хълм недалеч оттук, той ми разби сърцето, а после аз разбих сърцата на други хора. Рисувах в краката на калифорнийските импресионисти като Алфред Р. Мичъл и Чарлс Фрайс, разговарях с мъже, които бяха учили при Уилям Уенд и Едгар Пейн, влюбих се в една картина на Луис Мартен и плаках, когато ми казаха, че е мъртъв. — Тя се усмихна леко. — Къде отива миналото? Има ли някакъв космически музей, пълен с цялата красота, която сме забравили? Тогава всичко беше така важно, а сега е така замъглено.
	— Как е умрял Мартен? — попита Иън. — Доколкото разбрах от думите ти, той трябва да е починал доста млад?
	— Ателието му се запалило и той умрял в пожара — една безсмислена трагедия. Оплаквал смъртта на Трий Савой, негов покровител и близък приятел, който пиел много, а колата му не можела да се кара сама. Когато Мартен чул за злополуката, се напил и отишъл в ателието да удави скръбта си. Алкохол, терпентин и цигари. — Бавно поклати глава, мислейки за пропиляния талант. — Заспал, както рисувал.
	Цигарата, която пушел, паднала върху боите и подпалила ателието. Той така и не се събудил. И картините му… — Тя въздъхна. — Всички онези необикновени картини изгорели.
	— Трий Савой ли? — попита Иън. — Чувал съм това име. Братът на дядо ми е работил като заместник-шериф в окръг Морено. Както и синът му по-късно. Те разправяха разни странни истории.
	Сюза го погледна с интерес.
	— Има си хас. По онова време животът е бил доста необуздан. Нещо като ранна версия на „всичко е позволено“. Не знам защо хората си мислят, че грехът е измислен по времето на хипитата, през шейсетте. Повярвайте ми, добрите момчета от окръг Морено биха могли да научат на грях и дявола.
	Иън се засмя:
	— Да, същото разправяше и чичо ми. — Превключи на втора скорост и камионетката запъпли по един стръмен завой. — Трий Савой бил това, което баба ми наричаше _безделник_. Никога не бил виждал бутилка или курва, които да не му харесат. Но не бях чувал, че е художник.
	— Не е бил — каза Сюза, като пак се хвана за дръжката над прозореца. — Пробвал е да рисува, но според това, което съм виждала, е бил доста посредствен. Подозирам, че по-скоро го е привличал животът на художниците.
	— Можел е да си го позволи — отбеляза Иън.
	— О, да! — засмя се Сюза. — Едно време съжалявах, че не съм се родила навреме, за да се движа с тълпата на Трий — хубава храна и пиене, никакви грижи, никакви задръжки, само девствени пейзажи, които да рисуваш, и приятели на твоя акъл, с които да гуляеш нощем.
	Изведнъж Лейси стисна таблото и рече:
	— Ей, върни се, пропусна една дупка.
	Иън натисна спирачките и включи на задна.
	— Не! Шегувах се! — разсмя се Лейси, като продължи да се подпира на таблото.
	— Да не казваш, че съм лош шофьор? — попита я той.
	— Бих ли го казала на човек, който държи смъртоносно оръжие в ръцете си?
	Иън машинално посегна да провери кобура си, но осъзна, че тя говори за кормилото на колата.
	— Спокойно — каза той и включи на първа скорост, после бързо на втора. — Едно време участвах в състезания по черни пътища.
	Сюза се засмя.
	Лейси се реши да зададе въпроса, който я тормозеше от запознанството й с Иън Лапстрейк.
	— Ще бъде ли грубо, ако попитам защо носиш пистолет? Ох! — Тя почти блъсна главата си в тавана, когато камионетката зави и попадна на една бабуна.
	— Той носи пистолет, защото съпругът ми се тревожи — обади се Сюза.
	Лейси отвори уста, поклати глава и каза:
	— Сигурна съм, че някой разбира това.
	— Нали помниш частта „охранява“ в „купува, продава, оценява, охранява“? — попита Иън.
	— А, да. — Тя хвърли кос поглед към него. — Значи охраняваш едно културно значимо произведение на изкуството, наречено Сюза Донован?
	Сюза се засмя в шепите си:
	— Постави те натясно, Иън. Каквото и да отговориш, една от нас ще те удари.
	Той се усмихна. И не каза нищо.
	— Всъщност Иън охранява картините ми — обясни Сюза.
	— Има си хас — възрази той сериозно. — И затова ги оставихме в хотелската стая, чиято ключалка може да бъде разбита и от шестгодишен хлапак, и дойдох тук да те гледам как се цапаш с боя.
	— Охо, надушвам някакво несъгласие — обади се Лейси.
	— Няма такова нещо. Мога да ви гарантирам, че ако задачата ми бе да охранявам картините, вие двете щяхте да си стоите тук сами или картините щяха да бъдат в банков трезор.
	— Няма да си хабя времето за рисуване, като чакам да отворят банките — каза Сюза търпеливо.
	— За теб винаги е време за рисуване — измърмори Иън.
	— Толкова се радвам, че го разбираш. Знаех си, че си умник.
	Иън беше прекалено умен, за да каже какво мисли, така че си замълча. Нищо чудно, че според Донован някой трябва да наглежда жена му. Така си беше. Тя просто не разсъждаваше като останалия свят.
	Лейси погледна Сюза.
	— Оставила си картини за милиони долари в хотелската си стая?
	По-възрастната жена сви рамене.
	— Те не струват нищо, докато не се продадат.
	— Но все пак…
	Сюза се засмя.
	— Какво изражение имаш! Със сигурност няма да те поканя на ежегодното изгаряне.
	— Какво?
	— Всяка година преглеждам картините си и решавам кое си струва да се запази и кое — не.
	— И изгаряш тези, които не одобриш? — попита Иън заинтригувано.
	— До последното телче, което държи платното към рамката — обясни Сюза весело.
	Лейси притисна длани към ушите си.
	— Не искам да чувам за това и не съм сигурна, че вярвам на това, което не чувам.
	— Ти от колко време рисуваш, Джан? — попита Сюза.
	Лейси потрепери от чувство за вина. Искрено съжаляваше, че бе обещала на баща си да запази анонимността си. Чувстваше се все по-неловко да лъже Сюза за самоличността си.
	— Дядо сложи четка в ръката ми, преди да навърша три — обясни тя и се вкопчи в таблото. — Татко беше сигурен, че ще стана бояджия — заради начина, по който покривах с боя всичко, което зърнех. Включително и котката.
	— Аз съм връзвал разни неща за опашката на котката като дете — каза Иън, — но никога не съм я боядисвал. Как успя, първо я прати в несвяст ли?
	— Не. Държах консерва с риба тон в едната си ръка и четката в другата и действах бързо. На мястото на скучната бяла персийка се появи домашен тигър.
	Сюза се засмя и прегърна Лейси.
	— Надявам се родителите ти да са оценили таланта ти. Винаги съм искала да имам повече дъщери, отколкото ми дари съдбата.
	Усмивката на Лейси помръкна при мисълта за старите спорове за рисуването й и много по-новите — за творбите на дядо й.
	— О, някак се спогаждахме с родителите ми. Аз не бях това, което те искаха, но вече го преживяха. Общо взето.
	— Смятай се за осиновена — заяви Сюза. — И двете ми дъщери са много творчески натури, но никоя от тях не би се сетила да боядиса някоя от котките ни. — После замълча замислено. — Е, да кажем, че не съм научила, ако им е хрумвало.
	Колата изпълзя по последния завой. Пред тях се ширна неравна поляна, която плавно се спускаше към морските скали на километър и нещо от тях. Океанът имаше цвят на ковано сребро под облаците и сапфирен там, където слънчевите лъчи успяваха да пробият. Земята бе покрита с трева, изглеждаща като сребристо море, по което пробягваха малки вълнички заради неспирния вятър. Клисури се виеха надолу от крайбрежните хълмове в различни нюанси на тъмнозелено. Един сокол се рееше високо над тях, огрян от слънцето и напълно свободен.
	Лейси никога не бе искала толкова силно да има четки и платно, а и време, за да рисува.
	— Скоро — каза Сюза и потупа коляното й. — Почти стигнахме.
	— Извинявай. Не исках да…
	— Не си направила нищо, просто се държиш като художничка — отбеляза Сюза. — От такива гледки човек го засърбяват ръцете, нали? Когато първите художници пристигнали тук, Пасифик Коуст Хайуей е бил просто един черен път покрай скалите. А сега представлява безброй пътни платна и желязо на колела. Но останалата част от този край е останала непокътната. Вятър и цвят, слънце, море и земя. Тези неща ни надживяват.
	— Ако не ги застроят — вметна Лейси.
	— Частна собственост. Обществен интерес. Човешка алчност. — Сюза сви рамене. — Това не се е променило в историята и не мисля, че ще се промени някога. Правим каквото можем, за да спасим каквото е останало.
	— Нали затова правите търга — каза Лейси. — За да се спаси това.
	— Аз рисувам, за да го спася. Участвам в този търг, за да могат и другите да разберат докъде сме стигнали и да си спомнят собствената си младост, времето, когато светът е бил ярък и недокоснат. Той никога не е бил, разбира се. Но ни харесва да го мислим. Завий надясно, Иън.
	— Тук ли?
	— Да.
	— Добре че този красавец е 4×4 — рече Иън. — Какъвто и път да е имало тук, сега е повече във въображението ти, отколкото на земята. Дръжте се здраво.
	— За какво? — попита Лейси.
	Той се усмихна.
	— За мен.
	— Искам да те нарисувам — каза Лейси, преди да го помисли.
	— Гол ли? — попита той незабавно.
	— Усмивката ти.
	— Уф! А аз ще умра от жега и отегчение при мисълта как превръщаш в тигър такова безобидно старо котенце като мен.
	Сюза се изкиска:
	— Лоу е прав. Трябва да те държат под ключ.
	— Никога не бих казал нещо лошо за сина в присъствието на майката, но Лоу нещо се е объркал. — Иън превключи на по-ниска предавка и запълзя по пътеката, която беше голяма малко повече от стъпки на плъхове по тревата. — Как още не е попаднал в ноктите на някоя щастлива жена, е истинско чудо според мен.
	— И пример за подражание ли? — не отстъпи Сюза.
	— Позови се на Петата поправка — предложи Лейси. — На мен ми върши работа, когато майка ми подеме тирадата „Защо още не си се омъжила?“.
	Иън се усмихна.
	— Добра идея. Ще те послушам.
	— Под ключ — повтори Сюза. — И двамата.
	Колелата забуксуваха по тревата, после стигнаха до пръстта, където имаше по-добро сцепление.
	— Надявам се шампанското да е затворено добре — каза Иън, когато камионетката подскочи.
	Лейси рискува и хвърли поглед към мястото отзад. Прекрасната кошница за пикник, осигурена от хотела, се беше катурнала на една страна, но кофата с леда си стоеше на мястото.
	— Още нищо не бълбука — каза тя.
	Иън се съсредоточи върху шофирането през поляната, по коловозите, заличени още по времето, когато той се е раждал.
	— Само още няколкостотин метра — окуражи ги Сюза. — Ако не са изсъхнали, в Крос Кънтри Кениън трябва да има няколко диви евкалипта. Той е по-скоро клисура, отколкото каньон, в интерес на истината. На места достатъчно тясна, за да може някой добър ловец да я прескочи, както май се опитала да направи една от жените в рода Савой, но паднала от коня и умряла.
	— Има и по-лоши начини да си отидеш — каза Иън.
	— Сигурна съм, че тя щеше да се съгласи с теб — кимна Сюза. — Тя надживяла съпруга си и единственото си дете, снаха й я мразела, а единствената й внучка била дива като вятъра. _Проклятието на Савой._
	— Прекалено много долари — рече Иън.
	— И си на седмото небе — добави Лейси безгрижно.
	Той изсумтя заради играта на думи.
	— Ще те заведа у дома с мен. — Сюза се усмихна на Лейси. — Дон много ще те хареса. Спри на около двайсет метра оттук, Иън. Трябва да има едно равно място, където някога си палехме огън.
	Той паркира на посоченото му място. Макар че не би разпънал палатка тук, все пак бе достатъчно равно, за да не се налага да подпира колелата с камъни.
	— Дай да ти помогна — предложи на Сюза, когато издърпа статива си от багажника на колата.
	Тя избута ръцете му като досадни мухи.
	— Само ще ми пречиш.
	Той погледна Лейси. Вече се бе отправила настрани, натоварена с багажа си и вперила очи в пейзажа.
	Докато жените разполагаха стативите си и малките сгъваеми масички, на които щяха да поставят боите, четките и палитрите си, Иън свали задния капак на колата и подреди истинско петзвездно пиршество. Свежи зеленчуци и пикантни сосове за топене, пай с месо, някакви миниатюрни сладкиши с божествен вкус, гризини с аромат на билки и сирене, шоколадови и лимонови кексчета и достатъчно шампанско, за да се напият и тримата.
	— Някой да е гладен? — извика той с надежда.
	Не му отговори никой, освен вятъра.
	Напомни си, че е на работа и това не е игра, напълни две чинии с разнообразна храна и ги занесе на жените. Реши да добави и ленените салфетки, сложени в кошницата, но вдигна поглед навреме, за да види как двете жени разсеяно бършат ръце в дънките си.
	— Аха. Те си имат салфетки.
	Сюза кимна едва доловимо, когато той сложи чинията й върху масата с боите. Когато занесе храната на Лейси, тя го удостои със смътна усмивка, измърмори някаква благодарност и продължи да рисува. Същото стана и когато отвори бутилки с вода и им ги занесе — никаква реакция.
	Иън се отказа да отваря шампанското. В никакъв случай не искаше да изхаби скъпото френско шампанско за две жени, които нямаше да забележат дори да им сипеше кисело домашно вино. Отвори си бутилка вода, напълни чиния и за себе си и се облегна отстрани на колата. Започна да яде, оценявайки храната достатъчно и заради двете жени.
	Докато дъвчеше, оглеждаше подробно околността с очите на човек, който е скачал от самолет в тъмна нощ и зад вражеската линия. Всъщност единият му скок бе завършил злополучно, защото счупи десния си глезен на толкова много места, че това сложи край на скоковете завинаги.
	Не би казал, че му липсваха.
	Накъдето и да погледнеше, нищо друго не помръдваше, само вятърът и един червеноопашат сокол, който си търсеше обяд. Никой от белите пикапи на ранчото не се виждаше по черните пътища, виещи се през хълмовете, долините и каньоните. Никой бракониер не тичаше с кучето си наоколо. Животните и селскостопанската техника, с която някога бяха обработвали земята, бяха изчезнали. Той беше сам с две красиви жени, изобщо незабелязващи съществуването му.
	— Добре дошли в моя живот — измърмори той и поклати глава. — Определено трябва да си взема куче или котка, с които да си говоря. Или златна рибка. Тя не се впечатлява, ако изчезнеш за цяла седмица. Може би някакъв бръшлян или глухарче, нещо такова. Не, растенията трябва да се поливат. Защо няма домашни любимци скали?
	Дори и някоя от жените да го чу, никоя не отговори. Бяха се потопили в рисуването си както вятърът — в небето.
	Иън бръкна под предната седалка и извади бинокъла, който си беше купил, след като бе разбрал, че ще му се налага да охранява Сюза по обширни ненаселени участъци от ранчото. Не че очакваше някакъв проблем. Не очакваше. Но му плащаха да е сигурен, че това няма да се промени.
	Допи бутилката с вода, отвори термоса с кафе и продължи да оглежда околността, докато отпиваше от ароматната течност в пластмасова чашка. Накъдето и да погледнеше, не виждаше нищо, освен полегати хълмове, пищна трева, стърчащи камъни, тук-там по някой евкалипт или шубрак в клисурите. Нещо, приличащо на стара машина, стърчеше от дъното на Крос Кънтри Кениън. Беше прекалено рано през деня за елени и койоти и още по-рано за тийнейджъри, които си търсят безлюдно местенце, понесли незаконно купен стек бира под мишница.
	Той отново насочи бинокъла към сенчестата клисура, заинтригуван от ръждясалата машина. Освен старите филмови плакати, колекционираше и стари куки, дамги за жигосване и табелки с номера на коли, както и по-необичайни парчета метал, останали от забравени ферми. Щеше да му отнеме само няколко минути да се спусне по склона, да провери ръждясалите останки и да се отърве от водата, която беше изпил.
	Огледа околността за последен път. Не видя нищо, което не би трябвало да е там. Остави бинокъла на седалката.
	— Сюза, ще сляза за малко в клисурата — каза той. — Викай, ако се нуждаеш от нещо.
	Тя може би кимна. Иън не беше сигурен. Приближи се до Лейси и прошепна право в ухото й:
	— Отивам да пусна една вода. Викай, ако видиш нещо ново. Става ли?
	Тя подскочи, погледна го уплашено като елен, внезапно озовал се пред фаровете на автомобил, и измърмори:
	— А? Аха! Разбира се.
	За момент се зачуди дали да не я сграбчи и да я целува до припадък, за да провери каква ще бъде реакцията й. После реши, че егото му няма да понесе да бъде отхвърлен.
	— Ще съм ей там долу — каза той и посочи клисурата. — Мислиш ли, че можеш да го запомниш?
	— Разбира се. Защо да не го запомня.
	— Боже! Предавам се.
	Лейси примигна.
	— Извинявай. Малко се унасям, когато рисувам.
	— Наистина ли? Не бях забелязал.
	— Толкова зле ли беше?
	— Да. Но Сюза е още по-тежък случай. Сега слушай внимателно. Аз ще сляза в клисурата за няколко минути. Ако видиш друг човек, освен нас, сигнализирай ми с най-силния си глас. Става ли?
	Лейси се намръщи и огледа красивата местност.
	— Наистина ли мислиш, че…
	— Плащат ми да проявявам параноя и се справям добре с работата си — прекъсна я той. Нежно изтри едно петно синя боя до ъгълчето на устата й и докосна долната й устна с възглавничката на палеца си. — Не се тревожи. Продължавай да рисуваш.
	— Да не би почти да ме потупа по главата като малко дете? — измърмори тя.
	— Не, почти те целунах.
	Тя погледна тъмните му очи и широките му изкусителни устни и се зачуди дали вече е прекалено късно. После осъзна, че е произнесла мисълта си на глас, и й се прииска да потъне в земята.
	— Извинявай, съвсем забравям как трябва да се държа, когато рисувам. И не само тогава. Просто казвам това, което мисля.
	Иън я целуна нежно, сякаш опитваше вкуса на устните й.
	— Първо си яла десерта.
	Тя примигна и се вгледа в почти черните очи, които бяха толкова близо до нейните.
	— Какво?
	— Лимоново кексче.
	— А ти си пил кафе. Има хубав вкус.
	— Ще ти донеса — предложи той.
	— Само ако ти го изпиеш преди това. Мразя кафе.
	Очите му потъмняха и пламнаха.
	— Ако не бях на служба, щях да те отнеса долу в клисурата и… да си поиграя с теб.
	Тя издиша шумно.
	— Охо! Ти с предупредителни надписи ли вървиш?
	— А ти?
	— Никога не са ми трябвали.
	— Нито на мен — каза Иън. — Явно имаме лошо въздействие един върху друг.
	Тя облиза устните си.
	— Ако това е лошо, значи раят е надценен. Сега върви, преди да съм направила нещо притеснително.
	— Например какво?
	— Да бръкна под якето ти и да проверя дали пистолетът ти е зареден — отвърна тя.
	Иън се засмя на глас.
	— Спрете и двамата — извика им Сюза, като се стараеше да не се разсмее. — Разсейвате ме, а Дон е на другия край на света.
	— Това значи ли, че ако ти кажа, че отивам в клисурата, този път ще ме чуеш? — попита Иън.
	— Чух те — кимна Сюза. — А сега не искам да те чувам известно време.
	— Тръгвам — каза той, но погледа жадно Лейси, преди да се отправи към клисурата.
	После се съсредоточи върху това къде стъпваше. Маратонките бяха идеални за ходене в града или бягане по добре поддържани атлетически писти. По избуяла трева и стръмен наклон обаче приличаха на сърфове. Успя да запази равновесие и се озова в дъното на клисурата само с едно-две присвивания на пострадалия му глезен.
	Ръждясалата купчина, която го бе заинтригувала от разстояние, изобщо не бе селскостопанска машина, а стар шевролет с две врати — от тези, по които си падаха фукльовците. Дори обрасла с трева и покрита с евкалиптови листа и кори, се виждаше, че колата е изгоряла или преди, или след падането й по стръмната клисура. Каквото и да се беше случило, бе станало преди много време. Само на най-големия от околните евкалипти се забелязваха следи от пожара, всички по-млади дървета бяха невредими.
	Той поля едно от дърветата, докато оглеждаше останките от колата. Нещо като броня лежеше преобърната до една от скалите, стърчащи от другата страна на тясната клисура. Иън закопча ципа си и отиде да провери. Сред ръждясалите железа тук-там проблясваше хромиран метал. Когато се опита да издърпа бронята от растителността, видя отдолу очуканата табела с номера.
	— Супер! — ухили се той на половинвековната табелка. — Нямам такава в колекцията си.
	Взе я, изтри я от мръсотията и множеството налепени мушици и отново огледа преобърнатото изгорено туловище на колата. Дори и след петдесет години едно нещо беше сигурно.
	Човекът зад волана не бе успял да слезе от колата.


>	Глава 15

	_Плажът на художниците_
	_Сряда следобед_
	Господин Гудман се ръкува с Уорд Форест с комбинация от ентусиазъм и благодарност, че най-после има шанса да се запознае с този забележителен човек. Около тях фоайето на хотел „Савой“ приличаше на мравуняк от работници, които търчаха във всички посоки. Присъствието на Уорд не впечатляваше никого от персонала и работниците. Той идваше и обикаляше наоколо толкова често, че заетите служители вече почти не го забелязваха.
	— Толкова съжалявам, че Сюза не можа да се присъедини към нас — каза господин Гудман на Уорд. — Служителите от хотела ме уведомиха, че е излязла да рисува. Някъде в ранчото ви, доколкото разбрах?
	Уорд погледна Рори, който беше в пълна униформа. Рори погледна Савой, който бе небрежно-елегантен, както винаги, и караше жените да се обръщат след него, където и да отидеше.
	— Ние се съгласихме тя да ходи да рисува в ранчото още преди пристигането й — обясни Савой. — Естествено се надяваме така да се появят пейзажи с ранчото.
	— Доколкото знам, тя е рисувала ранчото и преди — обади се Гудман.
	— Да, по времето, когато е била неизвестна художничка — отвърна Савой. — Подозирам, че точно затова се съгласи да участва в този търг — нещо като пътешествие в земята на спомените.
	Уорд намести красивата брошка на тясната си вратовръзка, която бе в коралово, тюркоазно и сребристо и изобразяваше индианските богове на дъжда и вятъра.
	— Не бих казал, че имам нещо против да добавим някоя картина на Сюза към нашата колекция. Ще си струва парите дори само за да чуем ужасените писъци на досадните Пикфорд.
	Господин Гудман се усмихна предпазливо. Крамолите между родовете Савой и Пикфорд бяха нещо като легенда в окръг Морено.
	— Със сигурност ще е чудесна придобивка — съгласи се Гудман. — Като президент на Организацията на художниците от окръг Морено, вицепрезидент на Коалицията на калифорнийските пленерни художници и бивш президент на Американската асоциация на фигуративното изкуство с удоволствие бих помогнал.
	— Ще го имаме предвид — каза Уорд, оглеждайки трескавата активност наоколо. — Търгът ще се проведе навреме, нали?
	— Абсолютно — кимна Гудман. — Управителят на хотела ме увери преди половин час.
	Уорд изсумтя. Щеше да повярва на това, когато го видеше. И дано да го видеше, иначе доста хора щяха да си търсят нова работа.
	— Знам колко сте ангажиран, след като остава толкова малко време до търга — каза Савой на Гудман, — така че защо не отидем направо при картините.
	— Разбира се. Някой желае ли кафе или нещо друго?
	— Не, благодаря — рече Уорд.
	Рори не би имал нищо против да пийне кафе, но не си струваше усилието. Уорд бе в особено настроение. Савой също го усещаше и буквално излъчваше успокоителни вибрации. Рори не го винеше. Понякога Уорд се държеше адски гадно.
	Савой погледна Гудман в очакване.
	— Насам. — Гудман посочи и поведе Уорд през оживеното фоайе. — Не знам дали знаете за това, сър — каза той на Уорд, — но Асоциацията на художниците търси спонсори за стипендиите на талантливи деца, с акцент върху голямата емигрантска общност в Южна Калифорния.
	— Изпратете бележка до офиса ми — каза Савой, преди баща му да захапе Гудман. — Ще се свържем с вас, когато вземем решение.
	— Благодаря. Това е много значима кауза.
	— Всички са такива — тросна се Уорд. — Някой ден някой ще ми представи някоя _незначима_ кауза и ще го разцелувам и по четирите бузи.
	Гудман разбра намека.
	Рори огледа фоайето, обръщайки особено внимание на дискретните камери, които инсталираха в момента. Като един от собствениците на фирмата, която осигуряваше охранителната система, той знаеше, че камерите — когато работеха както трябва — покриваха около деветдесет процента от хотела. Само истински професионалист би могъл да се промъкне през останалите десет процента.
	— Искате ли да покажете на господин Форест някои от другите картини, които разгледахте по-рано? — попита Гудман с надежда, поглеждайки към Савой.
	Савой знаеше, че сега не той е „господин Форест“. Когато баща му присъстваше, имаше само един господин Форест.
	— Няма смисъл да губим времето на баща ми — отвърна Савой спокойно. — Тези картини могат да бъдат купени с наличните пари в музея във всеки един момент.
	Рори се подсмихна и си каза, че ако Сави по-често показваше зъбите си, нямаше да се налага Уорд да го прави.
	Гудман отключи конферентната зала с електронния си ключ и се отправи към вратата в дъното й. Преди да успее да я отвори, Савой взе ключа от ръката му.
	— Благодаря — каза Савой. — Ние ще върнем ключа на рецепцията, след като приключим.
	— Чиста загуба на време — измърмори Уорд. — Правят тези ключове с хиляди. Сигурни са колкото детска играчка.
	Гудман се поколеба, после прие отпращането си с достойнството на човек, свикнал да моли богаташите за стипендии.
	— Разбира се. Ако мога да помогна с още нещо…
	— Ще ви се обадим — прекъсна го Уорд и взе ключа от сина си. — Благодаря и довиждане. Хайде да действаме, Сави. Нямам цял ден за това.
	Синът му отправи към Гудман усмивка и сви рамене, с което го подканваше да разбере нетърпението на разглезения старец.
	— Непременно изпратете информацията за стипендиите лично до мен — каза Савой. — Ще я поставя най-отгоре на купчината с молбите за финансова помощ.
	Гудман се усмихна и забрави раздразнението си.
	— Благодаря, сър.
	Савой го изчака да се отдалечи достатъчно, после затвори вратата на конферентната зала и се обърна към баща си:
	— Трябва малко да поработиш върху маниерите си. Гудман може да е досаден, но е много уважаван в артистичната общност, чиято подкрепа е важна за музея „Савой“ и за филантропския имидж на семейството, което пък е важно за „Ню Хърайзънс“, които пак нещо се суетят около предстоящото сливане.
	— Това, което не разбираш по отношение на властта, момчето ми, е, че трябва да я упражняваш. По-добре да те уважават, отколкото да те обичат. Хайде, отваряй проклетата врата, моля те.
	— Ключът е в теб.
	— Точно така. — Уорд се усмихна. — Никога не го забравяй. — И пъхна пластмасовия правоъгълник в процепа.
	Рори се засмя. Старият приличаше на заредено оръжие, нямаше две мнения по въпроса. Можеше да ги побърква всичките, но възрастта изобщо не му се отразяваше.
	Уорд отвори вратата и се взря в трите картини.
	— Мамка му! Беше прав, Сави. — Рязко извади очилата си за четене от джоба на сакото и огледа картината с убийството за подпис. — Какво е това, по дяволите? Той не я е подписал?
	— Точно затова те доведох. Ти имаш по-набито око от мен — каза Савой спокойно. Това си беше самата истина. — Мислиш ли, че е на Мартен?
	Уорд вдигна картината и я преобърна, взирайки се покрай ръбовете, където платното бе захванато за рамката. Изсумтя.
	— Номер двайсет и седем. Боже, колко е нарисувал, преди да умре?
	— Значи е Мартен? — попита Савой.
	— Мартен или Дядо Коледа, с подпис или без — ще я купя.
	— Вече имаме седемнайсет — отбеляза Савой. — Горяща къща, горяща кола, давеща се жена. Шестнайсет са подписани. Мислиш ли, че това е достатъчно?
	— Там е тънкостта на колекционирането: че не си свършил, докато не ги събереш всичките. — Уорд остави картината. — Купи я.
	— Казах ти — обясни Савой търпеливо. — Не се продава.
	— Глупости! Всичко се продава. Само трябва да откриеш на каква цена.
	— Това може да се окаже проблем.
	— Защо?
	Савой усети, че е готов да избухне, и опита да се овладее. Той знаеше много добре, че мозъкът на баща му щракаше по-добре от компютър. Старият мъж правеше това, което умееше най-добре — натискаше копчетата на сина си. Така че Савой бръкна в спортното си сако, извади мобилния си телефон и натисна някакви бутони. След няколко секунди екранът показа същия резултат, както и след първия имейл — нямаше отговор от тайнствената госпожица Марш.
	— Тя не отговаря на имейлите ми.
	— Тогава й се обади.
	— Няма телефонен номер — процеди Савой през зъби. — Нали се сещаш? Няма и адрес. Не помниш ли?
	Скулите на Уорд поруменяха от яд.
	— Не съм започнал да страдам от склероза.
	— Тогава не се дръж, все едно си — отвърна му остро Савой. — Проведохме този разговор пет пъти, откакто ти казах за картината. Повярвай ми, с радост бих ти я подарил за рождения ден — или по-скоро компанията би ти я подарила, — но не мога да купя нещо, което не се продава.
	Уорд се обърна към Рори:
	— Намери я.
	— Ако ми дадете описание, доста ще ме улесните — каза шерифът.
	Рори хвърли кос поглед към Савой и зачака Уорд да каже нещо.
	— Направи го — кимна Уорд.
	— А като я открия, какво?
	— Оттам нататък Сави ще поеме нещата.
	Рори въздъхна.
	— Няма ли да е по-просто да се изчака до събота? Тя със сигурност ще се появи на търга.
	— Може и така да е, но не мога да разчитам на това — заяви Уорд.
	— Защо не? — попита Савой. — Съвсем логично е.
	Уорд се обърна към сина си:
	— Господи, нищо ли не си научил от мен? Хората не действат логично. _Намерете я!_


>	Глава 16

	_Нюпорт Бийч_
	_Сряда вечерта_
	— Сега си спомням защо напуснах това място — каза Сюза и махна с ръка към задръстването по магистралата в пиковия час. — Толкова много хора и толкова малко места, където да се поберат.
	Лейси погледна колоните от коли във всички посоки, които очакваха превключването на светофара, и идиота на кръстовището, който блокираше пътя на всички, за да се помести в редицата.
	— Няма ли закони срещу това? — запита Иън, като гледаше ягуара, който стоеше напреко на платната и не можеше да помръдне.
	— Срещу глупостта ли? — попита Лейси. — Последния път, когато проверих, интелигентните бяха застрашеният от изчезване вид.
	— Във Вашингтон има улици, където навлизането в кръстовище по този начин коства на човек четири стотачки — каза Иън.
	— От опит ли го знаеш? — подкачи го Лейси.
	Той я погледна мрачно в огледалото за обратно виждане.
	— Не. Нали затова дават на ченгетата сирени.
	— В Манхатън не вършат работа — обади се Сюза. — В пиковите часове шофьорите не правят път дори и на линейка, попаднала в задръстване.
	— Нищо чудно, че хората там се стрелят — измърмори Иън. — Тъпи копелета! Ами ако те са тези, които се нуждаят от помощ?
	— Всички си мислят, че на тях няма да се случи — обясни Сюза. — Най-разпространеното вярване в градовете.
	— Теорията за водата и риска — подсмихна се Иън.
	— Каква е тя? — запита Лейси.
	— Всяко животно пие вода, така че хищниците дебнат край водоизточниците. Когато някое животно отиде да пие вода, може да бъде изядено, но явно се надява, че няма да е точно то.
	— Уха! Това е оптимистичен възглед — каза Лейси. — Завий надясно на следващата пресечка и ще ти покажа пътя до магазина ми.
	Завоите и пресечките, през които Лейси ги преведе, показаха на Иън част от Калифорния отпреди Втората световна война, такава, каквато я откриваше в уестърните. Налагаше се да се взира през редици от паркирани коли, за да я види, но поне си беше там.
	— Вижте онази малка къщичка — посочи им той. — Не е ли страхотна?
	Лейси погледна порутената къщурка, която някой бе превърнал в студио за татуировки. Оградата беше по-скоро спомен, отколкото реалност. В лехите за цветя растяха единствено плевели. Малката дървена веранда бе провиснала в единия ъгъл. Също и стъпалата, водещи към вратата.
	— Бог да им е на помощ, ако всички термити кихнат едновременно — каза тя.
	— Има чудесни линии — изтъкна Иън.
	— И мумиите имат чудесни линии. Завий наляво по алеята, после надясно.
	— Да не казваш, че не виждаш поезията в тази къщичка? — попита Иън.
	— Точно това казвам.
	— Слава богу!
	Тя го погледна въпросително.
	— Опасявах се, че си съвършена — обясни той.
	Сюза се засмя и реши, че Джанюари Марш бе права — по Иън трябваше да има закачени предупредителни табели.
	— Ако Шейла я няма, можеш да паркираш отзад — каза Лейси. — В противен случай просто ме остави на улицата. — Тя се протегна, за да види над широките рамене на Иън. — Тук е.
	— Сигурна ли си, че отказваш вечерята? — попита я той.
	Тя се поколеба, после въздъхна и постъпи, както бе редно.
	— Трябва да помогна на Шейла в магазина. Все пак благодаря.
	Иън спря до една паркирана кола и включи аварийните светлини, докато й помогне да разтовари багажа си.
	— Ти стой при колата — каза Лейси, като слизаше. — Нюпорт се издържа от глоби за неправилно паркиране. Ей сега ще се върна.
	Тя притича няколко пъти напред-назад, докато пренесе всичките си платна, а в това време Иън отделяше останалите й художнически принадлежности от тези на Сюза. Когато останаха само стативът и една кутия с четки и бои, Лейси изтърча и ги взе наведнъж.
	— Благодаря за всичко.
	— Чакай. Не забравяй това — каза Иън и й подаде две бутилки шампанско.
	— Какво? Те не са мои. Сигурно струват цяло състояние!
	— Сюза има още две в хладилника в апартамента си — за „добре дошла“ от управата на хотела.
	— Тогава ти ги вземи.
	— Шампанско и огнестрелни оръжия не са добра комбинация.
	Лейси примигна. Все забравяше, че този весел мъж с нежна усмивка носеше пистолет под сакото си. Тя се качи на тротоара и се опита да хване по-здраво багажа си и да се овладее.
	Той пъхна двете бутилки скъпо шампанско в ръцете й.
	— Не пий и двете наведнъж.
	Тя наклони глава и го погледна с ясните си кафяви очи.
	— Ти винаги ли носиш пистолет?
	Той се усмихна бавно.
	— Свалям го, когато съм с най-близките си приятели.
	— Ето. — Тя му подхвърли едната бутилка шампанско. — Изпий я с някой близък приятел.
	Той хвана бутилката, преди да се е разбила на тротоара, превръщайки се в купчина скъпа пяна и стъкло.
	— Докога ще работите със съдружничката ти тази вечер?
	— Докато свършим с ревизията или докато изпушим.
	— Ето това би си струвало да се види. — Бутна упоритата й блестяща къдрица настрани и целуна веждата й. В същото време пъхна лист хартия в джоба на шареното й яке. — Ако решиш, че се нуждаеш от помощ, това е мобилният ми телефон.
	— Помощ за ревизията ли? — попита тя, потрепервайки от докосването на горещия му дъх до слепоочието си.
	— За каквото и да било. Става ли?
	Лейси кимна несигурно.
	— Обади ми се, независимо колко е часът — каза той. — Свикнал съм.
	— Да ти се обаждат жени?
	Той се усмихна и съжали, че сега не бе подходящото време и място. Но не можеше да промени това.
	— Не, свикнал съм на странни обаждания в странни часове от странни хора.
	— Да не ме наричаш странна?
	— Да.
	Тя издуха непослушната къдрица.
	— Хубаво. Лека нощ.
	Иън изчака Лейси да влезе в магазина, преди да се върне зад кормилото на камионетката. После се обърна към Сюза и попита:
	— Е?
	— Тя не е фалшифицирала онези три картини.
	Той издиша продължително.
	— Слава богу!
	— Не искаше да съблазняваш фалшификаторка, докато си на служба, а? Даже и толкова привлекателна? — попита Сюза, отчасти шегувайки се, но не напълно.
	Иън изключи аварийните светлини и подкара по тясната уличка.
	Сюза изчака отговора му.
	— Много съм внимателен пред кого се събличам гол — рече той невъзмутимо. — Значи казваш, че не е достатъчно добра, за да нарисува онези картини в стил Мартен или както там се казваше.
	— Тя е талантлива без съмнение. Ако продължи да рисува, ще се отърси напълно от академичните окови и ще полети.
	— Тогава защо си сигурна, че не е нарисувала онези пейзажи? Не съм специалист, но това, което видях да рисува днес, ми се стори доста добро. Даже повече от добро. Може би прикрива възможностите си, за да не заподозре никой на какво е способна.
	Сюза мълча няколко секунди. После въздъхна.
	— Възможно е съзнателно да е променила начина си на работа с четката и да е нарисувала онези два пленерни пейзажа, които ми донесе. Много нищожна възможност по мое мнение.
	— Но все пак е възможност.
	— Не искаш ли тя да е невинна?
	— Аз искам и да свиря на китара като Би Би Кинг, но какво от това?
	Сюза завъртя глава наляво и надясно, опитвайки се да отпусне мускулите, които се схващаха след десетилетия рисуване. Или просто след преживените десетилетия.
	— Пленерното рисуване е по природа по-свободно и не така академично като студийното. В този смисъл човек може да твърди, че то е по-лесно за фалшифициране. Не казвам, че аз самата твърдя това, просто е аргумент, който може да се изтъкне.
	Иън искаше да чуе много по-убедителни доводи. Не му харесваше да си мисли, че може да се е увлякъл по мошеничка.
	— Направила ли го е или не? — настоя той.
	— Бих казала — не.
	— Колкото и да ми се иска да се съглася с теб, просто не вярвам, че е открила картините на гаражна разпродажба.
	Сюза сви рамене.
	— И по-странни неща се случват постоянно. Всъщност преди няколко години една моя картина се бе озовала на битпазар.
	Иън изсумтя.
	— Тя не се държеше уверено, докато разказваше за така наречената разпродажба.
	— А какво ще кажеш за тази версия? Дори и да е работила по снимка или да е копирала директно друга картина, не вярвам, че е могла да промени собствения си стил толкова много, че да възпроизведе платното с удавянето. Начинът на работа с четката е индивидуален колкото почерка на човек и е много по-труден за успешно фалшифициране.
	— Продължавай.
	— Да не искаш декларация, подписана с кръв и нотариално заверена? — попита тя нетърпеливо.
	— „Реъритис Ънлимитид“ съществува точно защото съществуват фалшификатори, и то добри фалшификатори.
	— Хората, които правят отлични копия, често са като добрите актьори — те нямат свои собствени идеи, така че вземат назаем чуждите. Днес видя картините й. Ти самият какво мислиш?
	— Тя не изчака да те види какво ще рисуваш ти. Просто отиде, сложи си статива и започна да мисли. Не да рисува. Не веднага. Гледаше околността, четките си, платното, боите и после отново панорамата. А щом започна да рисува, не спря дори да си поеме въздух.
	Сюза се усмихна.
	— Ти си много наблюдателен мъж, Иън Лапстрейк.
	— Не че имах кой знае какво друго да правя днес.
	— Да не би да долавям леко оплакване?
	— Не, защо, похапнах доста вкусни неща.
	Сюза го съжали.
	— Няма нужда да идваш с мен тази вечер. Ще бъда сред каймака на артистичното общество в Южна Калифорния и най-заможните им спонсори. Единственото, което ме заплашва довечера, е убийствена скука. Затова исках Джан да дойде с мен днес.
	— Това е другото нещо у нея, което ме притеснява.
	— Кое?
	— Тя не се казва Джанюари Марш.


>	Глава 17

	_Нюпорт Бийч_
	_Сряда вечерта_
	Уорд слезе от колата и оправи маншетите на ризата си, които се показваха изпод ръкавите на тъмносиньото му сако. Опипа с пръсти керемидената си копринена вратовръзка, за да се увери, че е гладко наместена върху ръчно ушитата ленена риза. Не знаеше дали да се смее, или да ругае, че се налага да се облича като някой тъп изпълнителен директор само за да вечеря. Но ако човек не бе роден със сребърна лъжичка в устата, социалната игра със скъпите костюми бе необходима за постигане на успех в бизнеса.
	— Много си хубав — каза Савой на баща си.
	— Хайде, кажи го. Прекалено консервативно.
	Савой сви рамене, затвори вратата на колата и направи знак на шофьора да потегля.
	— Това не е Холивуд.
	— Ако човек гледа теб, няма да го разбере. — Уорд махна с ръка към спортния костюм на сина си, ризата му и липсата на вратовръзка. Поне не беше с маратонки. — Единствените, които могат да си позволят да пренебрегват условностите в обществото, са разглезените деца на богаташите — като теб и Блиси. Моят баща беше трудов човек. Никой не ми е дал даром нищо.
	— Оженил си се за богата жена.
	— Да не мислиш, че това не е работа? — сопна му се Уорд. — Всеки ден от живота си Джем ми навираше в лицето факта, че нямам нейния произход.
	— Не може да е било толкова зле — каза Савой. Цялата тема за различията в произхода го отегчаваше, както и жалкото пиянско дърдорене на майка му колко е важно доброто възпитание. — Твоят баща е бил близък приятел с бащата на мама и тя се е омъжила за теб, нали? И е останала омъжена за теб.
	Уорд издаде звук на задоволство.
	— Има си хас — кръвта вода не става… — Но всъщност бракът му бе оцелял, защото той бе положил много усилия за това.
	В младостта си успяваше да прави добро впечатление на висшата класа. Беше достатъчно чаровен, за да се ожени за жена от рода Савой. Достатъчно чаровен, за да наследят децата му името на Форест и богатството на Савой — без петнайсетте процента, които проклетата му тъща бе подарила на племенниците си. Разбира се, това, че знаеше къде са погребани всички от семейството, не му пречеше.
	Метрдотелът на „Хънт Клъб“ се втурна да ги посрещне.
	— Насам, сър. Частната зала ви очаква. Господин Гудман, госпожица Уайт и семейство Бърч-Андерсън вече пристигнаха.
	Уорд кимна.
	Както го беше научил баща му, Савой пъхна сгъната петдесетдоларова банкнота в ръката на мъжа и се ръкува с него.
	— Благодаря, Чарлс. Надявам се, че рибата е пристигнала навреме?
	— Да, сър — отвърна Чарлс. — Прясна писия от Доувър, скариди от залива и омари от Мейн. Някой си господин Лапстрейк се обади и попита дали ще има място и за някоя си госпожица Марш, приятелка на госпожа Донован. Уверих го, че няма проблем, но той се обади отново и каза, че ще бъдат само двамата с госпожа Донован: тази госпожица Марш имала друг ангажимент, който не можела да пренебрегне.
	Савой се зачуди дали първото име на госпожица Марш е Джанюари, но преди да попита, Уорд вече бе заприказвал метрдотела.
	— Как е синът ти? — попита го той. — Чух, че се наранил, като играел футбол.
	— Вече е много по-добре, благодаря, сър. — Метрдотелът се усмихна широко. — Трябваше да видите на какво приличаше другият играч.
	Уорд се засмя гръмко.
	— Кажи на момчето си да продължи да ги рита яко. Истинските мъже разбират само от това.
	— Да, сър!
	Савой видя как двамата мъже пред него се отдалечават, разменяйки си футболни вицове. Старецът имаше талант на политик. Савой даваше бакшишите, но един-единствен въпрос на баща му за сина на човека — и онзи вече се усмихваше, поласкан, и наистина _харесваше_ Уорд Форест. Може би човек трябваше да е израснал като бедняк, за да владее това умение. Ако не бяха ловът и стрелбата по мишени, Савой нямаше да има нищо общо с баща си, освен самото си раждане.
	Савой потисна въздишката си и тръгна към частната зала на ресторанта. В такива моменти майка му наистина му липсваше: Джем го разбираше така, както Уорд никога не би могъл. Не за пръв път Савой се чудеше как родителите му бяха останали женени толкова дълго. Сигурно обяснението се криеше в онази стара поговорка, че противоположностите се привличат. Бог бе свидетел, че двамата се различаваха колкото небето и земята.
	А той самият, според всички мнения — нежен и чаровен наследник на значително богатство, очакваше втората му жена да си намери някой друг, за да се разведе с него. Сега живееха разделени и през повечето време не се караха, но се появяваха заедно само когато се налагаше да се представят като сплотено семейство на специални рождени дни, корпоративни събирания и други подобни събития. Като в идната събота например, когато семейството трябваше да демонстрира сплотеността си пред Анджелик Уайт, дявола от „Ню Хърайзънс“. В момента пред погледа му се появи самата тя — слабото й като на манекенка тяло бе облечено в малка черна рокля, която би получила одобрението на Коко Шанел и Джем Форест.
	— Анджелик — каза Савой, усмихна се и протегна ръце, докато Уорд отиде да поздрави другите трима в залата. — Много се радвам, че успя да дойдеш. Съпругата ми ще съжалява, че е пропуснала да те види, но Организацията на доброволците в болницата се събира само веднъж месечно.
	— Повярвай ми, напълно я разбирам — увери го Анджелик, като пое ръцете му. — Благотворителността винаги е на първо място.
	Савой усети смътното докосване на бузата й до своята. Анджелик владееше съвършено умението да целува въздуха до лицето на събеседника си. Беше почти на една възраст с Блис, но годините й личаха много по-малко — може би имаше по-добър пластичен хирург. Анджелик беше колкото благочестива, толкова и отракана — доста смущаваща комбинация у бизнес дама. Савой не бе свикнал да работи с главен изпълнителен директор, който не вдига телефона си в събота, освен за да докладва директно на всемогъщия Бог.
	— Поздравления, че най-после сте решили проблема със ЗГРР — каза Анджелик. — Споразумението е много щедро. Браво, Савой!
	Той се усмихна и се помоли мислено тя да не спомене за това на Уорд.
	— И ние сме доволни от него.
	Тя се усмихна с достойнството на опитна бизнес дама, но не се сдържа и се огледа нетърпеливо наоколо.
	— Не мога да повярвам, че ще имам шанса да говоря с една от най-прочутите художнички в Америка. Сюза ще дойде на вечерята, нали? — попита Анджелик.
	Савой се усмихна и се поздрави, че е уредил тази вечеря. Историята и изкуството на първо място бяха привлекли „Ню Хърайзънс“ към „Савой Ентърпрайзис“. Връзката на дядо му — Савой Трети, с калифорнийския импресионизъм беше помогнала „Савой Ентърпрайзис“ да изпревари останалите, които ухажваха разполагащите със свободни пари „Ню Хърайзънс“. Запознавайки Анджелик Уайт със Сюза Донован, определено щяха да спечелят точка в полза на семейство Форест.
	А ако Блис не превъзмогнеше накърненото си самочувствие съвсем скоро и не се наредеше в строй заедно с останалите от семейството, всички щяха да се нуждаят от всяка възможна помощ.
	— Сюза и придружителят й би трябвало да пристигнат всеки момент — отвърна той.
	— Видях стативите. Тя наистина ли ще донесе някои картини? — попита Анджелик.
	— Поне три. Това е нейният начин да благодари на хората за това, че покровителстват изкуството. А кога ще видим вашата картина?
	Анджелик се засмя и поклати глава.
	— При мен е просто хоби. Цял куп учители по рисуване са ме уверявали, че аз не съм дори в категорията на талантливите аматьори. Но това не ми пречи да ценя изкуството на истинските таланти като Сюза.
	Някакво раздвижване зад Савой му подсказа, че почетната гостенка е пристигнала. Възклицанието на Анджелик го потвърди:
	— Боже, колко е дребна!
	Савой пристъпи напред, за да представи гостите, и в същото време разсъждаваше за „придружителя“ на Сюза. Въпреки че съвсем не беше момче, мъжът изглеждаше достатъчно млад, за да е някой от синовете й.
	— Просто ги сложи ей там, Иън — каза Сюза и махна към дъното на стаята. — После можеш да застанеш на пост до тях като куче пазач или да седнеш да вечеряш заедно с всички нас. — Наведе се към него, така че да не я чуят останалите. — Но ако останеш при картините, утре сутринта ще ти сложа натрошено стъкло в кафето.
	— Значи ще ти бъда като сиамски близнак.
	— Добър отговор. — Тя се усмихна великодушно и се обърна, за да поздрави останалите гости на вечерята.
	Иън отиде при стативите и започна внимателно да разопакова картините, които бяха без рамки. Сюза разнасяше картините си по-непретенциозно, отколкото повечето жени биха разнасяли дамската си чанта. Имаше четири статива и четири картини. Две от тях бяха от ранните етапи в дългата кариера на Сюза, а другите две — толкова нови, че още миришеха на боите, с които бяха нарисувани. Иън не знаеше за кои да се притеснява повече — за старите, които струваха почти милион долара, или за новите, които не смееше да докосне, за да не размаже нещо по тях, въпреки че Сюза и Лейси бяха добавили някакви метални соли към боите, за да ускорят процеса на съхнене.
	— Необичайно — каза Савой. Дори без подписа на Сюза в долния ляв ъгъл на всяка картина можеше да се види, че те са дело на един и същи художник, независимо от разликите в артистичното изпълнение.
	Той се вгледа в картините на тъмната тясна клисура, в която дядо му и прабаба му бяха намерили смъртта си при нещастни случаи. Това бе „свещената земя“ на Блис, земя, заради която, тя по-скоро предпочиташе да види семейството разорено, отколкото да позволи нещо да бъде построено върху нея. Майка му бе умряла при друг нещастен случай много по-близо до дома си. Поне така пишеше в доклада на съдебния следовател, но когато този следовател и шериф беше близък приятел на семейството, не бе трудно да се представи едно самоубийство като нещастен случай, причинен от свръхдоза успокоителни и алкохол, и да се оставят клюкарите да си чешат езиците за _проклятието на Савой_.
	— Старите и новите са различни, но никой друг не би могъл да ги нарисува, освен Сюза — заговори Савой.
	— Ще повярвам на думите ви. Аз я видях да рисува само тези двете — рече Иън, докато поставяше второто ново платно.
	— Слава богу — каза Савой сухо. — Другите две са били нарисувани преди вашето раждане и доста преди да се построят всички тези предградия край морето.
	Иън погледна картините. Мъжът беше прав. Извън разликите в изпълнението, сезона, цветовете, местността бе същата, различаваха се само постройките, които се виждаха ми заден план в краищата на новите картини.
	— Отдавна ли работите за Сюза? — попита Савой.
	— Не.
	Савой изчака, но Иън не каза нищо повече.
	— Метрдотелът съобщи, че ще водите и трети човек, някоя си госпожица Марш? — попита Савой.
	— Това се провали. Съжалявам. Изглежда, метрдотелът не е имал време да ви го съобщи.
	Савой сви рамене.
	— Всеки гост на Сюза е добре дошъл. Това същата Джанюари Марш ли е, която донесе картините, толкова впечатлили Сюза?
	— Да.
	Савой пак изчака. Иън отново не сподели никаква допълнителна информация.
	— Опитвах се да се свържа с госпожица Марш.
	Иън издаде някакъв звук, с който даде да се разбере, че слуша.
	— Имате ли телефонния й номер? — попита Савой.
	— На Джанюари Марш? Не. — Имаше телефона на Лейси Куин, но не му влизаше в работата да обяснява това.
	— Ако случайно се чуете с нея, кажете й, че музеят „Савой“ е силно заинтересуван да придобие поне една от трите картини, които тя е показала на Сюза.
	— Разбира се, но във вторник вечерта останах с впечатлението, че не възнамерява да ги продава.
	— Щом е решила да ги донесе, за да ги покаже на Сюза, може би ще се заинтересува те да бъдат съхранени както подобава, за да останат в наследство за бъдещите поколения. Музеят „Савой“ може да гарантира това.
	— Добър довод. — Иън оправи раменете на тъмното си сако. Платът все се закачаше на проклетия кобур. Така му се падаше, като просто беше купил един номер по-голям от този, който носеше, вместо да си купи своя номер и да поръча да му направят поправки, така че кобурът да не си личи под сакото. — Може да помогне, ако тя разгледа музея. Кога е отворен?
	— За госпожица Марш ще бъде отворен винаги, когато тя пожелае да го види. — Савой извади своя визитка и бързо написа нещо на гърба й. — Този номер е най-бързият начин да се свърже с мен.
	Иън пое картичката и се зачуди колко би платил Савой за една от картините. Лейси не беше бедна, но като всеки, който работеше сам за себе си, допълнителни приходи нямаше да са й излишни. Добрата новина бе, че тя не бе използвала таланта си за фалшификация, за да си осигури бързи пари.
	Надяваше се да е така.
	— Сави, имаш ли минутка да поговориш със Сюза? — попита го Уорд от другия край на залата.
	— Извинете ме — каза Савой.
	— Няма проблем. Нает съм да помагам.
	— Аз също — сподели Савой тихо.
	С нарастващо нетърпение Уорд видя как синът му поздрави две току-що пристигнали двойки — хора, които харчеха много пари, за да купуват картини — и махна на други с усмивка и с обещанието да се върне при тях скоро.
	Савой протегна и двете си ръце към Сюза.
	— Картините ви са великолепни — каза той, — но не исках да пренебрегвам авторката им.
	Нямаше учтив начин Сюза да му обясни, че предпочита да я пренебрегват, отколкото да я величаят, така че докосна леко ръцете му, пусна ги и смени темата.
	— Баща ви тъкмо ми казваше, че музеят „Савой“ се интересува от закупуването на някои от картините, които ще бъдат предложени на предстоящия търг.
	— Картините на Джанюари Марш — добави Уорд.
	Сюза се намръщи, като чу името. Все още не можеше да разбере защо такава открита млада жена би искала да използва фалшиво име. Лейси не беше известна художничка, че да търси анонимност. Може би просто не можеше да си позволи да застрахова такива скъпи картини. От тази версия на Сюза й олекна, макар че всъщност не й повярва напълно.
	— Набелязали сме си няколко картини — каза Савой на Сюза, — включително и вашите платна, изобразяващи ранчото ни. Те са почти неизбежна придобивка за музея „Савой“, не мислите ли?
	— Тъй като точно в това ранчо аз за пръв път открих, попих и разбрах какво е да си художник, с удоволствие ще даря на музея една картина, изобразяваща ранчото — обяви Сюза.
	Савой не направи опит да прикрие изненадата си.
	— Това е много щедро, но едва ли е необходимо.
	— Както би казала снаха ми Хана, „няма проблем“. Просто ще нарисувам още една.
	— Е, ако беше толкова лесно. — Савой си спомни времето, когато самият той рисуваше, преди майка му да го убеди да насочи интересите си към бизнеса. — Но човек не може да улови един и същи миг-два пъти, нали?
	Сюза се усмихна на разбирането.
	— Така е. Просто отивам и се надявам да уловя нещо ново. Понякога успявам, друг път — не. Така че на Нова година изгарям несполучливите и съм готова да започна наново.
	— Изгаряте пари? — изуми се Уорд.
	— Не. Картини, които не са достатъчно добри.
	— Но дали някой друг, освен вас самата би ги определил като несполучливи? — попита Уорд.
	— Аз правя разликата. За мен това е важното.
	— Дявол да го вземе! — Уорд поклати глава. — Е, сигурно имате достатъчно пари, за да изгаряте част от тях от време на време.
	Тя повдигна веждите си.
	— Изгарям картини, откакто съм започнала да рисувам, а бях доста бедна допреди петнайсетина години.
	— Значи имате кураж — каза Уорд. — Не мога да кажа, че сте с делови нюх, но определено имате кураж.
	Тя се усмихна, по-скоро развеселена, отколкото обидена.
	— Всъщност съм достатъчно умна, за да знам, че е важно да разбираш миналото, но да не бъдеш обсебен от него. Изгарянето на картините за мен като художник е начин да запазя свободата си.
	— Като да изгаряте мостовете зад себе си?
	— Точно така.
	— Е, това със сигурност ми е ясно. Някои мостове просто трябва да бъдат изгорени, независимо какво мислят всички останали. — Уорд се засмя и намигна на Сюза. — Номерът е да знаеш кои мостове да изгориш и кога, а също и как да не пламнеш сам, въпреки че държиш кибрита в ръцете си.
	— Баща ми има уникален подход към живота — включи се Савой с кисела физиономия, клатейки глава. — Никакви превземки, никакви пристрастия, важното е да се свърши работата.
	— Подходът ми не е толкова уникален, че да пропусна предложението на Сюза да ни подари една картина — не се даде Уорд. — Това ще е чудесна реклама за корпорацията.
	— И за изкуството — добави бързо Савой и се обърна към Сюза. — Може и да не повярвате, след като сте говорили с него, но баща ми е движещата сила зад музея „Савой“, който съществува и продължава да се обогатява благодарение на неговата идея, неговата всеотдайност и готовността му да се кара с членовете на управителния съвет, за да отпускат необходимите средства.
	Сюза кимна с подобаваща любезност. Лично тя се съмняваше Уорд Форест да има каквато и да било артистична чувствителност в безмилостната си душа. Не че имаше някакво значение в края на краищата. Много често най-известните покровители на изкуствата не знаеха какво да купят и някой добре облечен консултант им подсказваше кое е стойностно, а после те повтаряха неговите думи, обсъждайки новата си придобивка със също толкова непросветените си приятели.
	Невежеството, комбинирано с богатство, не би трябвало да я дразни, но понякога успяваше. Тя не можеше да не се запита колко човека от присъстващите в тази зала биха си купили някоя от картините й, ако бяха попаднали на нея на някой битпазар преди двайсет години. Може би Иън. Той имаше набито око.
	А къде беше той? Трябваше да я предпазва да не започне да се държи гадно просто от скука.
	_О, стига си се оплаквала и си върши работата_, каза си тя нервно. Не се намираше тук за своя собствена полза, а защото някога бе една от легионите талантливи, гладни, възторжени художници, погълнати от нуждата да рисуват. Колкото повече можеше да помогне сега, толкова по-голям бе шансът художниците да продължат да рисуват, докато бъдат „открити“. Тогава щяха да могат да напуснат работа и да следват таланта си.
	— Ходили ли сте в нашия музей? — попита я Савой.
	— Още не — отвърна Сюза и се съсредоточи върху разговора. — Надявам се да успея да вместя едно посещение в програмата си преди търга.
	— Дадох визитката си на вашия човек — каза Савой.
	— Моят човек? А, Иън. — Тя се усмихна.
	— Когато решите да дойдете, просто се обадете на този номер. Ще се погрижа да ви разведат навсякъде. И ако искате, доведете си и гости, например госпожица Марш.
	Уорд присви очи.
	— Марш? Това не е ли…?
	— Да — прекъсна го Савой, тъй като не желаеше баща му да каже нещо излишно. Нямаше смисъл да плащат повече, отколкото се налагаше, за неподписана картина. — Разбрах, че госпожица Марш не желае да продава картините си. Надявам се, че след като види колко добре се грижим за тях в музея, ще промени решението си и ще ни продаде поне една.
	— Утре ще ходим да рисуваме — сподели Сюза. — Ще й го спомена.
	— Значи знаете къде живее? — попита Уорд.
	— Ще се срещнем с нея в хотела — отговори Иън, който се приближи тъкмо навреме, за да чуе разговора.
	Сюза повдигна вежди, защото бе чула Иън да се уговаря с Джан — Лейси, по дяволите! — да я вземе от тях рано сутринта. Но тя неслучайно бе Донован.
	Знаеше кога да говори и кога да си държи устата затворена.


>	Глава 18

	_Пасадена_
	_Сряда вечерта_
	Когато телефонът иззвъня, Броуди Куин вдигна поглед от бележките си по най-новия си случай — жена, която бе решила, че да работиш като счетоводител не е толкова доходоносно, колкото да присвояваш чужди пари. При всяко движение на химикалката му бялата лапичка на котката замахваше към лъскавия метал. Броуди дори не спираше да пише. Той щеше да забележи само ако котката я нямаше. „Хвани химикалката“ бе част от вечерния ритуал на мъжа и животното.
	— Ще се обадиш ли ти, скъпи? — извика Доти откъм банята. — Потънала съм до брадата в пяна.
	Той измърмори нещо, погледна номера, от който звъняха, и въздъхна с облекчение. Беше Лейси, а не поредната криза в офиса.
	— Здравей, Лейси.
	— Извинявай, че прекъсвам работата ти — каза тя. — Знам, че очакваш с нетърпение вечерите, когато не те бомбардират с телефонни обаждания.
	— Винаги се радвам да чуя момичетата си.
	В другия край на линията Лейси почти се усмихна. Отдавна вече никой не я определяше като момиче, но за баща си щеше винаги да остане такава.
	— Как е положението?
	— Както винаги по това време на вечерта. Дебелата топка преследва химикалката ми, затрупан съм с работа, а майка ти кисне във ваната.
	Лейси се поколеба. Надяваше се баща й да се ентусиазира толкова от добрата новина, колкото и тя, но не вярваше, че ще стане така.
	— При теб всичко наред ли е? — попита Броуди.
	— Всичко е чудесно. Сюза направо се влюби в картините на дядо. Каза, че са толкова добри, колкото и платната на Луис Мартен.
	Броуди затвори очи и стисна слушалката на телефона. _По дяволите, татко, не можа ли да си избереш някой друг художник, когото да имитираш?_
	— Хубаво.
	— Хубаво? Това е невероятно! Луис Мартен е велик, почти неизвестен калифорнийски импресионист, който е щял да стане световноизвестен, ако…
	— … ако не беше умрял преди много време — прекъсна я Броуди нетърпеливо. — А дядо ти почина преди две години. Защо някой ще смята, че е страхотно дядо ти да е рисувал точно като някакъв умрял художник? Би било по-добре, ако имаше свой собствен стил, не мислиш ли?
	— Ти не разбираш. Сюза е съгласна с мен, че дядо е много талантлив художник. Най-прочутият колекционер на калифорнийско пленерно изкуство иска да купи поне една от картините му. Сюза казва, че трябва да ги дам за оценяване, защото може да струват стотици хиляди долари всяка.
	— Само ако наистина са били нарисувани от Луис Мартен — заяви Броуди с равен тон. — Но те не са нарисувани от Мартен. Нарисувани са от човек, който е бил достатъчно възрастен, за да знае, че не трябва да се изкушава да изкарва пари по лесния начин.
	— За какво говориш?
	— За нещо, което ти не искаш да чуеш, а аз със сигурност не искам да ти кажа. Остави тази история на мира, Лейси.
	— По-добре ми кажи.
	— Все настояваш. Все държиш да стане на твоето.
	— Съжалявам, татко, но е твърде късно да се променям. Ще ми кажеш ли или не?
	Броуди едва се сдържа да не изругае. Винаги се бе страхувал, че този скелет не може да остане в килера завинаги, но все се надяваше да се сгромоляса в някой по-подходящ момент.
	— Когато парите не ни достигаха — заяви той, — твоят любим дядо Рейнбоу фалшифицираше картини на Луис Мартен и ги продаваше неподписани на нищо неподозиращи галерии на умерено високи цени.
	Лейси зяпна. Нищо не излезе от болезнено присвитото й гърло. Преглътна и опита отново.
	— Но аз съм го виждала да рисува — прошепна тя дрезгаво. — Той бе много талантлив. Не е имало нужда да копира някого.
	Ядосан и нещастен, Броуди изтри очилата си и стисна основата на носа си.
	— По дяволите, скъпа! Не исках това да се случва. Не исках той да те кара да плачеш така, както караше да плачат всички останали.
	— Аз не плача. — _Още не._ Лейси трудно овладяваше емоциите си. — Не мога да повярвам.
	— Искаш да кажеш, че няма да ми повярваш.
	Лейси мъчително си пое дъх.
	— Знам, че е бил лош съпруг и баща, но беше художник.
	— Беше фалшификатор — натърти Броуди. — И всичкият ти инат няма да промени този факт. А сега целият свят ще научи. Когато скандалът достигне до вестниците, аз ще отричам, че съм знаел за това, и адски се надявам и ти да твърдиш същото. Само така ще мога евентуално да спася професионалната си репутация.
	— Но това е абсурдно. Дори и да си прав за дядо, не може да твърдят, че ти си отговорен за това, което е правил или не е правил той.
	Броуди се засмя горчиво.
	— Лейси, на колко години си? Това е политика, а не църква. „Виновен по асоциация“ е името на играта.
	Тя искаше да спори, но знаеше, че няма смисъл. Баща й беше прав.
	— Боже, толкова съжалявам! Не исках да…
	— Знам — прекъсна я Броуди грубо. — Може пък да е за добро. След като лекарят ми каза да намаля темпото, майка ти не беше особено доволна от идеята да се кандидатирам за съдия. Все ми опява да намаля работата и да отделяме повече време за пътешествия.
	— Но ти винаги си искал да станеш съдия.
	Той сви рамене.
	— Човек невинаги получава това, което иска.
	— Не е нужно никой да научава — каза тя решително. — Никой не знае името ми. Просто ще оттегля картините и ще изчезна.
	— Няма да е толкова лесно.
	— Но…
	— Забрави — прекъсна я Броуди уморено. — Пуснахме духа от бутилката и не можем да го върнем обратно. Пести енергията си, за да спасиш собствената си репутация, когато хората започнат да се чудят дали внучката не е същата измамница като дядо си.
	— Казах ти, никой не знае коя съм! — _Е, почти никой. Иън не се броеше, нали?_ — Всичко ще бъде наред, татко. Просто ще прибера картините и всичко ще се оправи.
	Но не всичко можеше да се оправи. Тя най-после бе разбрала защо дядо й Рейнбоу никога не подписваше платната си.
	_Фалшификатор._


>	Глава 19

	_Нюпорт Бийч_
	_Сряда вечерта_
	Блис се взираше в кредитните и дебитните карти върху кухненската маса. Всеки път, когато се бе опитала да използва някоя от тях днес, получаваше отказ. Наложи се да плати за целодневните процедури в козметичния салон с чек. Изобщо не бе подозирала колко струват тези процедури, докато не написа чека. Три хиляди долара плюс шестстотин за бакшиши. Три хиляди и шестстотин долара за почистване и масаж на лицето, педикюр, пилинг на тялото, инжекции с ботокс, подстригване и боядисване на кичури, коламаска, маникюр, масаж, преобразяване — всички неща, от които една жена на нейните години се нуждаеше, за да не изглежда на истинската си възраст.
	_Три хиляди и шестстотин долара. Господи!_
	Беше свикнала просто да подписва разписката и изобщо да не поглежда сумата, защото парите идваха от сметките на семейство Форест. По-точно бяха идвали, докато тя не се опита да накара баща си да й преотстъпи контрола върху земята.
	_Много ли е бесен той?_
	_Твърдо е решен да действа. Което е съвсем различно нещо._
	Както винаги, Рори се бе оказал прав. Баща й щеше да действа както иска и нямаше да се интересува дали междувременно няма да нарани някого.
	— Блис? — повика я Рори откъм спалнята.
	— В кухнята съм — отвърна тя.
	Вдигна глава, когато той влезе в кухнята, разрошен и твърде секси за мъж, преминал петдесетте. Животът наистина е несправедлив с жените, реши отново тя. Не че Рори се оплакваше от това как изглежда тя. След вечерята се бяха нахвърлили един на друг като тийнейджъри и накрая бяха заспали потни и удовлетворени.
	_Защо това е единственият мъж за мен, когато светът е пълен с мъже, с които мога да се справя, без да си мръдна пръста?_
	Нямаше отговор на този въпрос. Никога не бе имало, но тя продължаваше да си го задава, надявайки се един ден да разбере.
	— Какво правиш? — попита Рори, като разсеяно разтриваше голите си гърди.
	— Чудя се колко време ще се сърди татко.
	Рори погледна купчината кредитни карти и го заля смесица от яд и безпомощност. Уорд много добре знаеше как да действа, за да спечели. Блис знаеше само как да бъде богата. Рори винаги се бе възхищавал на невероятния бизнес нюх на Уорд, но мразеше да вижда как с този нюх въздейства на жената, която той обичаше.
	— Колко дължиш? — попита я.
	Тя вдигна едното си рамо.
	— Предположи — подкани я той.
	— Само се подписвам, никога не гледам.
	— Двайсет хиляди? Трийсет?
	Блис го погледна с разстроените си сини очи.
	— Защо той постъпва така? Не го карам да се откаже от ранчото. Само от местата, които са важни — като Пясъчния залив и плажовете, където сме се къпали като деца, и каньона, където са умрели прабаба и дядо Трий и…
	— Местата, които изброяваш, могат да се разработят най-лесно, те са най-достъпни и са най-ценната земя в цялото проклето ранчо.
	— Но това е _моята_ история, дори и да не е негова история. Той харчи парите на Савой, не своите собствени. Това са _моите_ пари, по дяволите!
	— Блис… — Рори изруга мислено и опита отново, чудейки се дали тя наистина ще го изслуша този път. — Майка ти спореше по този въпрос почти през цялото време на брака им. Това не я доведе до нищо добро. И теб няма да те доведе до нищо добро. Единствените пари, които контролираш, са в попечителски фондове. И да твърдиш, че положението трябва да се промени, това няма да докара и цент в банковата ти сметка.
	Последва дълго нещастно мълчание.
	— Накрая винаги побеждава той — прошепна глухо Блис.
	Рори не оспори това — то си беше самата истина.
	— Веднъж, само веднъж искам и той да загуби — каза тя решително. — Толкова много ли искам?
	— Колко си готова да пожертваш за това? — попита Рори.
	— Не знам.
	— Готова ли си да опиташ да се омъжиш отново?
	Тя го погледна стреснато и почти се усмихна.
	— Защо?
	— Защото само така ще мога да те защитя. Уорд уважава правото на мъжа да защитава това, което му принадлежи. Но някакъв си служител да се намесва в семеен спор — със сигурност ще ме уволни.
	— Никога не би те уволнил. Ти си синът, който никога не е имал. Той държи на теб повече, отколкото на мен или Сави.
	Рори поклати глава.
	— Уорд ще ми връчи заповедта за уволнение и няма да му мигне окото. А когато дойде време за нов избор на шериф, ще подкрепи някой друг кандидат.
	Блис зяпна невярващо. После потрепери.
	— Не мога да повярвам.
	— Аз пък мога. Ти не познаваше дядо си Форест добре, нали?
	— Не съм се замисляла за това.
	— Той беше много умен човек и роден политик. Държеше се мило с всички, които можеха да му свършат някаква работа. Под усмивката обаче беше твърд като стомана. Управляваше окръг Морено с железен юмрук и като шериф, и по-късно като областен прокурор. Прогони едни гангстери комарджии в Лас Вегас по време, когато това не бе никак безопасно.
	Блис се опита да си представи как дядо й гони гангстерите от града. Не можа. Спомняше си го като старец, който нямаше друга работа, освен да седи и да се припича на слънце с котката в скута.
	— Не вярвам Морли Форест да е бил по-мек със сина си, отколкото е Уорд със Савой — продължи Рори. — Мъжете от рода Форест са истински грубияни, но ако искаш да ти свършат някаква работа, ще го направят. А ако те искат да им свършиш някаква работа, трябва да го направиш или да изчезнеш от погледа им.
	— В твоето семейство така ли беше? — попита Блис. Като по-млада не се бе интересувала от Рори по този начин.
	— Общо взето. Само че бяхме бедни, много бедни. Ако баща ти не ме беше харесал, когато отидох да си търся работа в ранчото преди почти четирийсет години, днес сигурно щях да съм нечий ратай, вместо да съм шериф на окръг Морено и член на управителния съвет на корпорацията, която ръководи ранчото „Савой“.
	— Но би рискувал да ядосаш татко, за да ми помогнеш.
	— По дяволите, Блис, винаги съм те обичал! Просто невинаги мога да живея с теб.
	Тя се засмя тъжно.
	— И при мен е същото, скъпи. По дяволите, какво нещо е животът!
	Той протегна ръка.
	— Да се върнем в леглото, докато все още се понасяме.
	— Не искаш ли първо да хапнеш нещо?
	— Не. А ти?
	Тя се усмихна и се изправи. Преди да хване ръката му обаче, мобилният му телефон иззвъня. Той затършува из купчината дрехи на пода в дневната, намери го и погледна номера, от който му звъняха.
	— За вълка говорим — измърмори Рори. Натисна бутона, за да отговори на обаждането. — Добър вечер, Уорд. Или трябва да кажа добро утро?
	В дома си Уорд се засмя кратко и почеса Хъни Беър по ушите. Кучето изскимтя и от удоволствие едва не се разплу.
	— Откри ли Джанюари Марш? — попита Уорд.
	— В окръга и щата има много хора с такава фамилия. Но никой не се казва Джанюари, Джан, Джанет, Джейн или всеки друг вариант, за който се сетихме. Няма издадена шофьорска книжка на това име. Няма регистрация като гласоподавател. Няма платени данъци върху имоти. Няма лицензи за някакъв бизнес. Не е арестувана, пускана под гаранция, глобявана за неправилно паркиране, няма нейни отпечатъци в архива, няма и телефонен номер. Няма свидетелство за раждане в никой щат, нито данъчно досие — в щата или федерално. Няма социална осигуровка. Все едно тази дама не съществува.
	— Намери я. Не съм осигурил да те изберат за шериф, просто за разнообразие.
	— Изпратил съм мой човек да пази картините. Ако някой поиска да ги види, мъж или жена, той веднага ще поеме наблюдението. Ще я намерим.
	— Искам онази картина, по дяволите! — Докато говореше, Уорд зарови пръсти в гъстата козина на Хъни Беър. Кучето се размърда недоволно от внезапния натиск, после се успокои.
	— Търгът е в събота — каза Рори търпеливо. — Ако не я открием дотогава, ще я видим, когато дойде да вземе картините си.
	— Сюза познава госпожица Марш или както там се казва в действителност. Утре двете ще ходят да рисуват.
	_Тогава защо ме тормозиш?_ Но Рори добре знаеше, че не може да си позволи да произнесе това на глас. Старецът не се държеше нормално, когато ставаше въпрос за проклетите му картини. Беше готов да похарчи колкото се наложи и нито Бог, нито дяволът, нито членовете на борда можеха да го спрат.
	— В ранчото ли ще рисуват? — попита Рори.
	— Не знам. Вероятно.
	— Ако госпожица Марш се появи утре, до вечерта ще знам истинската й самоличност.
	— Как?
	— Има ли значение?
	Уорд се засмя и затвори.
	— Каква беше тази история? — попита Блис.
	— Баща ти си е наумил, че иска да купи една картина.
	Рори набра един номер на мобилния си телефон. И това ако не беше прахосване на парите на данъкоплатците. От друга страна, по един или друг начин лъвският дял от данъците в окръга се плащаше от Уорд Форест.
	Веднага щом оттатък вдигнаха, Рори даде бързи разпореждания.


>	Глава 20

	_Нюпорт Бийч_
	_Четвъртък, рано сутринта_
	— Какво не е наред? — попита Сюза.
	Иън отново погледна в огледалото за обратно виждане. Все още беше там, в колоната от пътуващи в ранното утро коли.
	— Имаме си опашка.
	— Какво?
	Той се поколеба дали да не мине на жълто само за да види какво ще стане, но реши да не го прави, както и предишните пъти тази сутрин, когато се изкушаваше да стори същото. Ако колата бе нещо друго, а не бежов форд, щеше да опита да се отърве от опашката си, като наруши някой и друг закон. Но това не беше желателно, когато хората зад теб са от полицията.
	— Бежовият седан през три коли от нашата — каза Иън. — Вълк в овча кожа.
	Тя погледна през рамо. След малко забеляза седана. Не представляваше трудност да го открие. В Южна Калифорния почти никой, освен държавните служби, не караше големите и скучни американски коли.
	— Да си нарушавал някакви закони напоследък? — попита тя.
	— Не и през последните няколко дни. Имам разрешително за оръжието. Дори имам личния номер на шерифа на гърба на визитката му, ако се нуждая от помощ. Това е едно от предимствата да работиш за някого, който е особено ценен в окръг Морено.
	— „Реъритис Ънлимитид“ ли?
	Иън се засмя и поклати глава. Едно от нещата, които той наистина харесваше у майката на Лоу, бе, че тя нямаше никаква представа за собствената си значимост в широкия свят.
	— Ти, Сюза, не „Реъритис“. Всеки местен полицейски участък и шерифска служба са чувствителни на тема кой действа на тяхна територия. Фактът, че работя за „Реъритис“, не вреди, но това, че охранявам теб, много ги наскърбява. Шериф Рори Търнър лично даде разрешение аз и оръжието в кобура ми да те следваме из окръг Морено.
	Сюза обърна към небето лешниковите си очи.
	— Спести ми тези изблици на тестостерон. Добре че не си скучна компания.
	— Защо?
	— Защото иначе щях да разкатая нечия фамилия, когато следващия път се видя с Дон.
	Иън я погледна косо и бавно се усмихна.
	— Това звучи забавно.
	Тя се изкикоти.
	Той даде мигач като примерен гражданин, зави и подкара по странична уличка, оставяйки потока от коли по магистралата зад гърба си. Веднага щом намери място, достатъчно за две коли, паркира.
	— Забрави ли нещо? — попита Сюза.
	— Надявам се, че не.
	Видя как бежовият седан се приближи, подмина ги и паркира на около половин пресечка разстояние.
	— Стой тук и дръж вратите заключени — каза Иън.
	После слезе и тръгна към седана. Мъжете вътре не направиха опит да се престорят, че не го забелязват. Всъщност този, който седеше на мястото на пътника, свали прозореца си.
	— Добро утро — поздрави ги Иън. — Познавам ли ви?
	— Той е заместник-шериф Глендоуър, а аз съм заместник-шериф Харисън — каза мъжът, посочвайки първо шофьора, после себе си.
	— Може ли да видя някакъв документ за самоличност? — попита Иън любезно.
	Харисън извади полицейската си значка. Иън кимна и погледна шофьора.
	— Боже! — измърмори Глендоуър, но извади значката от джоба на сакото си и я показа на Иън. — А вие какво ще ни покажете?
	— Нямам значка, съжалявам — усмихна се широко Иън. — Какво ще кажете за това?
	Извади портфейла си и отдели визитката с написания на ръка номер на гърба й. Глендоуър погледна визитката без изненада.
	— Пратете много поздрави на шериф Търнър от нас.
	— Непременно. Вие, момчета, имате ли кола, с която да се движите по черни пътища?
	— Не.
	— След около половин час ще ви потрябва. Уредете да ви я изпратят при южния вход на ранчото „Савой“.
	Иън си тръгна, а единият от двамата се протегна към радиостанцията, за да поръча подходяща кола. Когато се върна при Сюза, Иън се намести зад волана.
	— Е? — попита тя.
	— Ще направя двойна проверка.
	Без да изпуска седана от поглед, той извади мобилния си телефон и набра личния номер на шериф Рори Търнър.
	— Да? — каза Рори, прозявайки се.
	— Иън Лапстрейк. Извинете, че ви звъня толкова рано. Един бежов форд седан с двама цивилни ме преследва от доста време. Глендоуър и Харисън. Ваши хора ли са?
	— Вероятно.
	— Ще оценя усилието ви, ако проверите, за да сме сигурни. Не бих искал да се стигне до недоразумение. — Или до това да сритам някого в топките.
	— Изчакайте.
	Иън изчака. Стана бързо.
	— От моите са — потвърди Рори.
	— Да не сте получили заплахи срещу Сюза или някаква информация, че има риск за нея?
	— Не, но колкото повече си мисля за нея, толкова не ми харесва идеята някой да я обезпокои по някакъв начин. Тук не е Мексико или Италия, но и ние сме чували за отвличания с цел голям откуп. Това няма да се случи на моя територия, ако мога да го предотвратя.
	Иън повдигна вежди.
	— Разбирам. Благодаря, шериф Търнър. Извинете, че ви обезпокоих.
	— Няма проблем. Ако забележите други коли или нещо странно, обадете ми се.
	Сюза го гледаше изпитателно, когато затвори телефона.
	— Всичко наред ли е?
	— Те са от добрите.
	Тя издиша шумно.
	— Добре. Хайде да вземем Лейси и да порисуваме. Тя трябва да се върне до единайсет, за да отвори магазина си.
	— Надяваш се тя сама да ти каже истинското си име.
	— Ти не се ли надяваш?
	— Да. И разчитам после да ми каже защо изобщо й е трябвало фалшиво име.


>	Глава 21

	_Нюпорт Бийч_
	_Четвъртък, рано сутринта_
	Лейси стоеше на вратата на „Намерени загубени съкровища“ и гледаше Иън с очи, които изглеждаха твърде тъмни на фона на бледата й кожа. Ако изобщо бе спала предната нощ, не й личеше. Имаше огромни сенки под очите.
	— Съжалявам — каза му тя. — Изникна нещо. Не мога да дойда да рисувам със Сюза.
	Той се усмихна нежно и разбиращо, влезе в магазина и затвори вратата, преди тя да успее да мигне.
	— Какво може да се окаже по-важно от това да рисуваш с една от най-великите художнички в страната? — попита я.
	Лейси каза първото, което й хрумна:
	— Болна съм. Не искам да заразя никого.
	Иън щеше да се хване дори само като съдеше по вида й, но тя лъжеше толкова неубедително, че той изобщо не се поколеба.
	— Не си болна, а разтревожена. Какво не е наред? Нещо, свързано с фалшивото ти име ли?
	За миг очите й се напълниха със сълзи. После се обърна с гръб към него, за да се овладее.
	— Предай на Сюза, че много съжалявам.
	— Не, ще трябва сама да й го кажеш.
	— Казах ти, не искам да заразя никого.
	— Сюза е издръжлива. — Той постави ръка на раменете й. — Аз също. Какво има?
	Лейси поклати глава.
	— Не мога.
	— Защо не? Аз съм дискретен. Не съм казал на никого, който ме е питал, за истинското ти име. — Казваше истината, Сюза не го беше _питала_.
	Внезапното напрягане на тялото на Лейси подсказа на Иън всичко, което той искаше да знае. _Бинго!_
	— За това е цялата работа, нали? — каза, без всъщност да пита. — Заради фалшивото име.
	Тя се обърна и го погледна.
	Ръцете му отново се озоваха върху раменете й.
	Лейси усещаше топлината на докосването му и искаше нещата да са различни. Много, много отдавна не се бе случвало някой мъж да я плени в толкова отношения като Иън. Но този факт не променяше нещата. Те си бяха такива, каквито бяха, и тя трябваше да предпази семейството си.
	— Довиждане — каза дрезгаво. — Моля те, предай на Сюза извиненията ми. Никога няма да забравя как ме насърчи да рисувам.
	Той видя и решимостта, и сенките в очите й.
	— Лейси, каквото и да е, позволи ми да ти помогна.
	— Не мога.
	— Което означава, че не искаш.
	Тя затвори очи.
	— Ако засягаше само мен, щях да ти кажа. Но не е така. — Отвори очи и опита да се усмихне. — Не забравяй да си вземеш плаката.
	Това го вбеси напълно.
	— На ти си куклите, дай си ми парцалките и не идвай повече, така ли?
	Усмивката й потрепери.
	— Така е най-добре.
	— Не, най-добре е _така_.
	Ръцете му я стиснаха, той се наведе и я целуна, с което изненада и двама им. Но не останаха изненадани дълго. И двамата желаеха това още от онази закачлива целувка край статива й при клисурата.
	Лейси се надигна на пръсти и отвърна на целувката му. Притисна се към него. Той я придърпа към себе си още по-силно. Вкусът й бе горещ, екзотичен, пълен с възможности. За миг целувката се превърна в експлозия. Преди да осъзнае какво прави, обви ръце около нея, завъртя се и притисна тялото й между себе си и вратата на магазина.
	Още докато си казваше, че трябва да спре, ръцете й се сключиха около врата му и тя издаде гърлен звук, който му показа, че е готова на всичко. Иън изстена и продължи да я целува, опитвайки се да поеме цялата й женствена топлота. Когато ръцете му се плъзнаха под блузата й, Лейси се поколеба, после потрепери от удоволствие, след като пръстите му започнаха да милват гърдите й през сутиена. Притисна се към него и усети възбудата, която не би могъл да прикрие, дори и да опитваше.
	Заля го горещина. Смътно осъзна, че един от двамата трябва да спре, иначе той ще свали дънките й и ще я обладае намясто и веднага, ще я вдигне на ръце, ще обвие краката й около кръста си и ще я гледа право в очите, докато…
	Ръката на Лейси върху устата му прекъсна разгорещеното видение, което несъзнателно бе изрекъл на глас.
	— Милостиви боже! — възкликна тя и се облегна на него, разтреперана и задъхана, а сърцето й щеше да изскочи от гърдите. — Какво става?
	Иън опря челото си до нейното и си пое дъх.
	— И аз щях да те попитам същото.
	Лейси издаде долната си устна и придоби неотстъпчив вид.
	— Аз попитах първа.
	Той се засмя въпреки желанието, което пулсираше в цялото му тяло.
	— Ти си в главата ми, скъпа, както и на други места.
	Нямаше нужда да пита на кои други места. Можеше да засече пулса му от ерекцията, която усещаше с корема си. При нормални обстоятелства би се ядосала на всеки мъж, опитал да постигне интимност толкова бързо. Тревожеше я обаче това, че тя изпитваше желание повече от Иън, не по-малко. Искаше това, което той бе описал — да я обладае, като не спира да я гледа в очите.
	— Не, никога не съм се опитвал да правя секс с жена, която целувам за втори път — добави бързо той. — Извинявай. И аз се чудя какво стана.
	— Хей, момче — каза тя и издуха една къдрица от очите си, — не се извинявай. Явно днес нещо витае във въздуха. Ти ме разгорещи по-бързо от всеки… — Млъкна, отвратена от това, което казваше. После изстена и опита да прикрие изчервяването си, като зарови лице в гърдите му.
	Иън нежно повдигна брадичката й и срещна погледа й.
	— Така не ми помагаш да се охладя — прошепна той, но с усмивката, която караше хората да му поверяват малки деца и големи богатства. Обходи с устни веждите й, носа, бузите и пое дъха й, без да я целува. — Ела да рисуваш със Сюза или се съгласи да останем тук, при теб.
	Лейси замислено прокара пръсти по очертанието на кобура му под сакото.
	— Наистина ли си неин бодигард?
	— Не, всъщност работя в отдела за сигурност на „Реъритис Ънлимитид“. Аз охранявам произведения на изкуството, не хора. Понякога шефът ми прави услуги на семейство Донован и обратното. Това е една от тях. Ангажиран съм с тази задача, докато кача Сюза на частния самолет на семейство Донован обратно за Сиатъл. Иначе бих опитал да те ухажвам по старомодния начин. Ти ми хареса още когато за пръв път те чух да слизаш по стълбите и да казваш, че денят е бил твърде уморителен и си заслужава една бира. — Издуха непокорната къдрица от очите й и целуна слепоочието й. — Не ме прогонвай, Лейси. Не искам да прекарам остатъка от живота си в чудене дали не съм оставил нещо много специално да се изплъзне между пръстите ми, защото съм бил прекалено посветен на работата си.
	Лейси се вгледа в тъмнокафявите очи на Иън и в още по-тъмната му коса. Той не се усмихваше. Говореше съвсем искрено.
	— О, боже, каква каша! — каза тя смутено. — Защо сега, когато _не мога_? — Прехапа устната си и извърна поглед, после се обърна отново към него. — Не може ли да опитаме по-късно?
	— Не съм толкова търпелив. Звучи ми прекалено неопределено.
	Тя затвори очи и лицето й посърна.
	— Ти каза, че това не засяга само теб — каза Иън, когато мълчанието се проточи твърде дълго. — Кой друг има проблем?
	— Това е семеен въпрос. Никой няма проблем. Просто е… неловко. — _Твърде неловко._
	Той погледна упорито извитата й устна и се зачуди какво трябва да направи, за да я убеди да му се довери. А после се запита защо всичко това го вълнува толкова много.
	— Е, ако е само неловко, няма причина да не дойдеш да рисуваш със Сюза, нали? — попита я с гласа на разума. — Няма да задаваме никакви неудобни въпроси. — _Като например защо ти е фалшивото име._
	— Нямам време — каза Лейси, като си мислеше за картините на дядо си, които висяха изложени като мръсно бельо. — Трябва да свърша нещо друго, преди магазинът да отвори. Не мога да го отложа. Може би… може би утре?
	Иън щеше да настоява, ако не бе усетил, че няма да постигне нищо и че вероятно настояването му би навредило на опитите да я накара да му се довери. Нямаше сестри, но бе отгледан в съседни къщи с четирите си братовчедки. Знаеше кога една жена можеше да бъде разубедена и кога — не.
	Лейси не можеше.
	— Добре — съгласи се той. — Оставяме рисуването за утре, в шест сутринта. Ще те взема за вечеря довечера в седем.
	Тя примигна.
	— Вечеря?
	— Знам, че ядеш. — Усмихна й се. — Виждал съм те. Дори сложих храната на масичката до боите, където не можеше да я пропуснеш.
	— Ъъъ, да, но…
	— Добре — прекъсна я Иън. Нямаше да приеме „не“ за отговор, не и докато още усещаше вкуса й върху устните си и топлината на тялото й до своето. — Седем вечерта. Така ще имаш време след затварянето на магазина да приключиш касата или каквото там правиш.
	Тя искаше да каже нещо, но откри, че вместо това го целува. Макар и нежна, целувката беше дори още по-страстна от първата. Усети как мъжът до нея се напряга, за да не прекрачи границата, която сам си налага, и изпита чувството, че самата тя прави същото. Когато той вдигна глава, тя издиша продължително и се запита защо този мъж й въздейства така силно и толкова бързо.
	— В седем часа — каза Иън дрезгаво и я повдигна, за да я отмести от вратата.
	Лейси видя как вратата се затвори зад него и се запита какво, по дяволите, прави, как е възможно да си позволява да бъде съблазнена от бодигарда на Сюза Донован.
	Сюза, която можеше да разобличи дядо й като измамник, какъвто той всъщност беше.


>	Глава 22

	_Хотел „Савой“_
	_Четвъртък сутринта_
	Лейси се облегна на скъпия плот от екзотично дърво на рецепцията на хотела и зачака управителят да й обърне внимание. Чакаше от двайсет минути, гледаше как разни хора бързат напред-назад през фоайето, натоварени с вещи, предназначени за някоя от седемдесет и деветте стаи на хотела. По-точно апартаменти. Когато цените за нощувка започваха от четиристотин долара и стигаха до доста по-големи суми, клиентите очакваха достатъчно пространство.
	Уханията от ресторанта, който се намираше в съседство, се носеха през фоайето — или може би изкусителните аромати се разнасяха от вентилационната система, за да изкушават клиентите. Скъпият ресторант бе открит неофициално преди две седмици, но официалното откриване щеше да стане тази събота. Жената на рецепцията повтори по-силно:
	— Госпожице Марш?
	Лейси подскочи и си припомни, че е госпожица Марш. Обърна се към елегантната жена с красиви азиатски черти, която помагаше на рецепцията.
	— Извинете, бях се унесла.
	Жената се усмихна.
	— Това място предразполага човек да се унесе в мечти, нали?
	Лейси въздъхна и се зачуди защо някои жени имат късмета да са толкова елегантни, а на нея се бе паднало да изглежда толкова неугледно. Блузата и износеното й вълнено сако бяха чисти, макар и с петна от бои, но само познавач на модата от гаражните разпродажби би одобрил дънките й. Акцентът и дрехите на жената бяха осезаемо френски, външността й бе пленителна и тя се държеше като изключителна красавица, каквато всъщност беше.
	— Господин Гудман е тръгнал насам — каза жената. — Може би ще изпиете чаша кафе или чай, докато го чакате?
	— Господин Гудман? Той управителят ли е?
	— Не, но той отговаря за охраната на картините за търга. Управата на хотела би искала да ви помогне за вашето искане, но не можем, тъй като той отговаря за това. Ще дойде само след няколко минути. Мога ли да ви заведа до кафенето? С удоволствие бих ви предложила безплатна закуска от хотела.
	Лейси погледна големия си ръчен часовник. Лицето на весел зелен тиранозавър й се облещи насреща. Според нея фосфоресциращите оранжеви зъби бяха много забавен детайл, въпреки че така тъмните стрелки на часовника създаваха впечатлението за черни местещи се кариеси. Освен това струваше петдесет цента — кой би устоял? Показваше времето точно, също като часовниците за по пет хиляди долара.
	— Наистина нямам никакво време — отвърна Лейси. — Нямах представа, че ще има проблем да си взема _моите собствени_ картини. Със сигурност някой тук има ключ за склада, нали?
	— Много съжалявам, госпожице Марш. — Жената й се усмихна и направи извинителен жест с ръце. — Не съм упълномощена, особено след като вие нямате документ за самоличност.
	— Имам разписка, подписана от господин Гудман.
	— Да, но без документ за самоличност… — Тя разпери ръце. — Трудно е, нали разбирате.
	Лейси се усмихна без симпатия. Жената се държеше учтиво, но определено _злорадстваше_. Лейси имаше един куп документи за самоличност, но никой от тях не беше на името Джанюари Марш.
	— С удоволствие ще изпия едно кафе — каза тя през зъби.
	Веднага щом я настаниха в луксозното ретро кафе, обзаведено в стила на седемдесетте, господин Гудман се появи забързан и разтревожен.
	— Госпожице Марш, това е огромно разочарование — рече той и седна на масата при нея, преди тя да успее да стане. — Да не би да е заради нещо, което сме направили ние? Може би не сте доволна от начина, по който съхраняваме картините ви?
	Лейси се опита да не въздъхне от отчаяние.
	— Изобщо не е така. Просто реших да ги изтегля от изложбата.
	— Но защо?
	— Има ли значение? Картините са мои и ще ги взема със себе си, когато си тръгна оттук.
	— О, боже! Сюза ще бъде ужасно разстроена. Тя така ги хареса.
	Лейси просто повдигна лявата си вежда, но не каза нищо.
	— Говорихте ли с нея по този въпрос? — попита Гудман.
	— Не.
	Един сервитьор донесе кафе и го наля в големи чаши с цветовете на дъгата. Лейси не обърна внимание на своята.
	— Може би е добре първо да говорите с нея — предложи Гудман. — Тя ще ви увери, че…
	— Не — прекъсна го Лейси, като се насили да се усмихне. Беше се научила от споровете с майка си, че една учтива, спокойна позиция просто не върши работа. Трябва да знаеш какво искаш и да държиш на него. — Разбрах, че вие сте единственият, който може да отключи стаята, където са картините.
	— А, ъъъ… — Той изглеждаше също толкова смутен, колкото звучеше.
	Усмивката на Лейси се стопи.
	— Разбирам. Някои хора обичат да си играят на „Познай у кого е ключът“, но аз съм твърде възрастна за тази игра. У вас ли е ключът?
	Мислено Гудман наруга двамата Форест, че са го поставили в това неловко положение. От друга страна, госпожица Марш щеше да влезе и излезе от живота му като вятър. А Форест бяха завинаги.
	— Господин Савой Форест ще пристигне тук съвсем скоро — отвърна той.
	— Много хубаво. Ключът, господин Гудман. — Лейси вече не се усмихваше. Започваше да се ядосва — и да се плаши.
	_Все настояваш. Все държиш да стане на твоето._
	_Съжалявам, татко, но е твърде късно да се променям._
	Сега тя се опитваше да постъпи правилно и това също не се получаваше. А трябваше да е толкова лесно, по дяволите. Картините си бяха нейни.
	_Всичкият ти инат няма да промени факта, че баща ми беше фалшификатор. А сега целият свят ще научи._
	— Ключът — повтори тя решително на господин Гудман. — Вече закъснявам.
	— Няма да се забави и минута.
	Лейси усети, че я обзема тревога. Не искаше да повярва, че тя ще е причината кариерата на баща й да пропадне с гръм и трясък.
	_Но ти винаги си искал да станеш съдия._
	_Човек невинаги получава това, което иска._
	— Господин Гудман — изрече тя отчетливо, — да не би да ми казвате, че докато не пристигне трети и напълно несвързан с това човек, аз няма да имам достъп до собствените си картини, които поверих на грижите ви?
	Гудман приглади един дълъг кичур коса, който решеше от дясното си ухо към лявото в напразен опит да прикрие плешивината си.
	— Господин Форест изрази сериозен интерес към картините ви.
	Лейси овладя надигащата се буря от емоции. От споровете с майка си беше научила още нещо: този, който избухне първи, губи спора. Това бе една от причините да не се надвеси над масата, да доближи лицето си до това на Гудман и да започне да крещи за адвокати, полицаи и репортери.
	А и не искаше да изпуска духа от бутилката повече, отколкото вече го бе изпуснала.
	— Наясно съм с интереса, на господин Форест към моите картини — каза тя спокойно — точно както той е наясно с липсата на интерес от моя страна към продажбата им на него или на когото и да било. Да разбирам ли, че той по някакъв начин е в състояние да ми попречи да си взема картините?
	— Ъъъ, не, съвсем не. Просто… — Гудман млъкна и скочи на крака с усмивка на облекчение. — Господин Форест, колко мило от ваша страна да се присъедините към нас толкова бързо.
	— Винаги съм готов да побързам в името на изкуството — каза Савой. — За щастие баща ми има резервни ключове за хотела. Донесох ги, щом ме уведомихте за проблема.
	— Ключове? — попита Гудман с недоумение. — А, да. На рецепцията ми казаха, че има проблем. Не ми обясниха какъв точно.
	Савой се усмихна и протегна ръка към небрежно облечената млада жена, чиито интелигентни очи искряха гневно.
	— Госпожица Марш, ако не греша? Савой Форест. Извинете, че ви накарахме да чакате. Нещата стават малко трескави, защото приготовленията за официалното откриване закъсняват от графика.
	Вродените й добри маниери накараха Лейси да приеме протегнатата ръка, въпреки че не искаше да има нищо общо с господин Савой Форест.
	— Приятно ми е — каза тя учтиво и пусна ръката му почти на секундата. — Господин Гудман се опитваше да ми обясни защо не мога да си взема картините. Той не напредна особено. Може би вие ще успеете да ми обясните?
	Савой се усмихна, като в същото време преценяваше госпожица Марш. Също като Блис, и тя изглеждаше доста избухлива. За разлика от сестра му, умееше да се владее. Също за разлика от Блис, госпожица Марш или не се интересуваше от мода, или не можеше да си я позволи. Савой се сети, че вероятно е художничка — изпръсканите й с бои дънки го доказваха, — и предположи, че скъпите дрехи не са в списъка на личните й приоритети.
	— Господин Гудман ми правеше услуга — обясни Савой. — Така че аз му направих услуга и дойдох тук.
	Лейси не се усмихна.
	— И сама се досетих за всичко това. Сега бих искала някой да ми направи _услугата_ да не ми губи повече времето. Дойдох тук за картините си. Който от вас, господа, има ключ за склада, го моля най-после да отключи. Сигурна съм, че и двамата си имате и друга работа. Знам, че аз имам.
	— Музеят „Савой“ е готов да ви предложи петдесет хиляди долара за една от онези картини — каза Савой и видя как младата жена зяпна от изненада.
	— Боже мой… петдесет хиляди за една картина, която не е подписана и е нарисувана от неизвестен художник? — попита Лейси невярващо.
	Савой сви рамене.
	— Както знаете много добре, картината може да е на неизвестен художник, а може и да не е. Ако е на Луис Мартен, музеят ще е направил мъдра инвестиция. Ако не е, пак ще имаме чудесен представител на калифорнийската пленерна живопис и това ще бъде добро попълнение в колекцията на музея. И в двата случая вие ще имате петдесет хиляди долара.
	_Мили боже, нищо чудно, че дядо Рейнбоу е продавал от време на време картините си, когато е имал нужда от пари. И като не ги е подписвал, кой би могъл да го обвини, че са фалшификати?_
	— Това е много щедро предложение — каза Лейси. — Ще го обмисля. Междувременно искам да си прибера картините. — Тя му се усмихна широко. — Предвид изненадващата им стойност, сигурна съм, че ще разберете желанието ми.
	Савой едва се сдържа да не се усмихне също. Жената умело бе обърнала аргумента му срещу самия него и не бе обещала да му продаде и едно платно, камо ли онова, което щеше да попълни колекцията на баща му. Ако не представляваше такава трудност да се купуват подаръци на стареца, Савой щеше да се изкуши да се откаже от тази история. Но баща му беше капризен, а синът — готов да направи много, за да получи по някое потупване по главата от време на време. Савой не харесваше това у себе си, но не бе успял да промени положението, също като Блис. Дълбоко в себе си и двамата все още копнееха да получат одобрението на баща си и не можеха да отрекат или пренебрегнат факта.
	— С вас е трудно да се преговаря — каза той с одобрение и възхищение. — Седемдесет и пет хиляди.
	Лейси видя твърдия му поглед и меката усмивка и се запита как ще успее да се измъкне от тази каша, без да провали кариерата на баща си.
	— Ще обмисля и това предложение. — Тя погледна часовника си, а сетне и Гудман. — Сега наистина трябва да тръгвам.
	Гудман погледна Савой, който кимна.
	Веднага щом Лейси се отдалечи, Савой отиде при цивилния заместник-шериф, който висеше във фоайето на хотела просто в случай че някой поиска да види картините.
	— Разпечатахте ли снимките й от охранителните камери? — попита Савой.
	— Да, сър.
	— Тогава я проследете, където и да отиде, покажете снимките в магазините, където пазарува, и научете коя всъщност е госпожица Марш.


>	Глава 23

	_Общински център „Савой“_
	_Четвъртък, 10:30 ч._
	Рори Търнър вдигна телефона на второто позвъняване. Това бе частната му телефонна линия и не минаваше през секретарка. Номерът, от който го търсеха, бе на шерифския отдел на окръг Морено.
	— Да? — каза Рори.
	— Заместник-шериф Глендоуър, сър, докладвам, както поискахте.
	— Давай.
	— Никаква млада жена не се срещна с обекта Сюза Донован в хотел „Савой“. Преди да отиде да рисува в ранчото „Савой“, придружителят на обекта се отби в един магазин в Нюпорт Бийч, наречен „Намерени загубени съкровища“, близо до Пасифик Коуст Хайуей, на…
	— Запиши го в доклада.
	— Никаква млада жена не излезе от магазина с придружителя — Иън Лапстрейк. Той носеше нещо, което приличаше на стар филмов плакат. Държеше го, сякаш е много ценен.
	Рори изсумтя. Ако семейство Форест започнеха да колекционират филмови плакати, това щеше да го интересува. Дотогава не му пукаше.
	— Продължавай.
	— Обектът Сюза Донован бе откарана в ранчото „Савой“. В момента хапваме ранен обяд, тъй като всички сме станали от зори.
	— Къде обядвате? Последния път, като проверявах, нямаше заведения за бързо хранене в ранчото.
	— Придружителят на госпожа Донован ни забеляза. Паркира и ни се представи. На второто спиране купиха храна за четирима.
	Рори се засмя и мислено поздрави Сюза Донован за стила й.
	— Колко време му отне на Лапстрейк да ви забележи?
	— По-малко от четири километра по магистралата — отвърна Глендоуър мрачно. — Не знаехме, че си имаме работа с професионалист, иначе щяхме да подходим към задачата по друг начин.
	— Няма проблем. Той ми се обади да провери дали наистина сте заместник-шерифи, а не хитреци с фалшиви полицейски значки. Казах му, че сте истински. — Рори замълча, защото му хрумна нещо. — Как се държи колата? Някои от пътищата в ранчото са много неравни.
	— Лапстрейк ни каза, че ще ни трябва 4×4, така че се обадихме да си осигурим. Една от колите на ранчото ни чакаше при южния вход.
	— Значи казвате, че Лапстрейк не се опитва да ви се измъкне или да ви създава проблеми.
	— Точно така, сър.
	Телефонът изпиука — някой друг се опитваше да се свърже с Търнър.
	— Нещо друго? — попита Рори.
	— Не, сър.
	— Дръжте ме в течение какво става.
	Преди Глендоуър да отговори, Рори затвори, прие чакащото обаждане и каза просто:
	— Търнър.
	— Заместник-шериф Мендоса, сър.
	Рори се напрегна да си спомни кой бе той. Сети се.
	— Ти си в хотел „Савой“.
	— Да, сър. Приблизително в девет и половина тази сутрин една млада жена, която се представи като Джанюари Марш, поиска да й бъдат върнати трите картини.
	Рори стисна телефона.
	— Какво?
	— Носеше разписка, но нямаше документ за самоличност, така че от рецепцията я задържаха, както бяха инструктирани. Господин Гудман дойде в хотела и разпозна дамата като госпожица Марш.
	Шерифът се замисли за всички начини, по които Уорд щеше да направи невъзможен живота му, ако картините изчезнеха.
	— Тя взе ли картините?
	— Не веднага. Савой Форест дойде в хотела. Той ми каза да разпечатам снимките на Марш от охранителните камери и после отиде да говори с нея и Гудман. Когато Марш получи картините и си тръгна, аз вече имах снимките и я проследих.
	— Добре.
	— Тя отиде в един магазин — на няколко пресечки от Пасифик Коуст Хайуей в Нюпорт Бийч, нарича се „Намерени загубени съкровища“.
	Рори издаде доволен звук. Когато едно и също място се споменаваше два пъти в един ден, добрият полицай можеше да бъде почти сигурен, че е научил къде живее издирваният.
	— Тя паркира отзад, внесе картините вътре и оттогава не е излизала — продължи Мендоса. — Показах снимките й в магазините от двете страни на нейния. Някаква жена с висящи кристални обеци и тюркоазен халат ме увери, че това е Лейси Куин, съсобственичка на магазина „Намерени загубени съкровища“. Същото потвърди и продавачът в закусвалнята надолу по улицата. Лейси Куин постоянно се отбивала за кифлички и сандвичи. Идентификацията е във висока степен потвърдена.
	— Пусна ли това име в нашите компютри?
	— Разбира се, сър. Няма арести или гаранции. Валидна шофьорска книжка, документи за собственост на колата и лиценз за магазина. Има регистрация като гласоподавател. Всички външни белези на стабилен, честен данъкоплатец.
	— Домашен адрес?
	— Живее в апартамента над магазина.
	Лейси Куин беше взела картините и се намираше там, където работеше и живееше. Нищо не подсказваше, че ще грабне картините и ще побегне. Дори и да го направеше, не беше бездомница без корени, която да не могат да открият.
	— Върни се при компютъра и извади цялата информация, която намериш за нея и съдружничката й — нареди Рори. — Провери дали има семейство или други близки приятели. Ако тя изчезне, искам да знаем откъде да започнем да я търсим.


>	Глава 24

	_Нюпорт Бийч_
	_Четвъртък вечерта_
	Лейси се суетеше пред огледалото и съжали, че Шейла не си е вкъщи, за да я увери, че не изглежда нелепо, облечена в елегантна черна рокля и с красиви бижута от кристали и абанос, които бе открила на една разпродажба. Но Шейла пътуваше за Южна Америка, за да купува произведения на местните занаятчии за магазина им. Лейси просто трябваше да се стегне и да се държи като възрастна.
	— Не се чувствам като възрастна — измърмори тя срещу огледалото. — Чувствам се като тийнейджърка на първата си среща. И да трябва да ходя в ресторанта на петзвездния хотел „Савой“. Мили боже! Ако мама и сестрите ми не ми подаряваха разни официални дрехи през всичките тези години, сега нямаше да има какво да облека.
	Кристалите на обеците й се поклащаха, докато се опитваше да намести деколтето на роклята си. Не искаше гърдите й да изхвърчат навън при някое по-дълбоко вдишване.
	— О, по дяволите, колието и бездруго скрива почти всичко останало!
	Лейси отиде в дрешника си да потърси нещо топло, което да не е изцапано с боя. Намери само едно старо кадифено палто с черна агнешка кожа на реверите, маншетите и подгъва. Самото палто бе с наситен цвят на боровинка. Също като бижутата, то би било модерно през 20-те години на XX век. За разлика от бижутата, беше с вълнена подплата и топлеше. Тя го извади, огледа го критично и реши, че никой няма да забележи миниатюрните дупчици от молци тук-там. Нали и молците трябваше да се хранят с нещо. Освен това бе подшила най-големите дупки с конец, който имаше почти същия цвят като плата.
	Погледна часовника, въздъхна и се захвана с обувките. Не че нямаше предостатъчно обувки. Имаше. Майка й и сестрите й постоянно й купуваха красиви инструменти за мъчение, които тя да носи на краката си. Тънки като игли токове и остри носове. Въпреки че кожата им бе невероятно мека, пръстите я заболяваха още при мисълта да бъдат притиснати в обувките цяла вечер. Погледна с копнеж към удобните си протъркани сандали, но не посмя да ги обуе. Можеше да оправдае палтото със студа. Сандалите щяха да се изтълкуват единствено като проява на инат.
	Ако това беше парти, давано от майка й, тя можеше и да прояви инат. Но не искаше да притеснява Сюза и Иън с вида си. Трябваше да се усмихва и да търпи.
	— По дяволите! — възропта Лейси, като взе чифт черни обувки с високи токове, и се озъби на лъскавата им и неудобна елегантност. — Защо има толкова безсмислени правила, че трябва да се носи това или онова? И защо всичко, което е приемливо, е неудобно? Пък и кой изобщо е решил, че жените трябва да ходят на токове — маркиз Дьо Сад? — Тя въздъхна и се помоли Иън да я заведе право в ресторанта, където щеше да може да свали обувките си под масата и да размърда пръстите си.
	Звънецът на вратата проехтя, подсказвайки й, че няма време да се мотае повече. Обу обувките със смъртоносните токове, грабна старата чантичка, обшита с мъниста, навлече палтото и се отправи надолу по стълбите. В магазина светеха достатъчно лампи според изискванията на застрахователя. В полумрака силуетът на Иън се очерта в рамката на вратата. За момент тя си спомни първото впечатление от него: висок, широкоплещест и опасен.
	После усмивката му грейна през стъклото на вратата и тя изпита прилив на щастие. Чак тогава осъзна с какво нетърпение бе очаквала да го види отново.
	_Започваш да се увличаш_, каза си.
	_Крайно време е. Скучно е да ходя на срещи единствено със себе си._
	Лейси отключи вратата и я отвори.
	— Влез. Трябва да проверя дали съм заключила навсякъде и после ще тръгваме.
	— Не бързай толкова. Забрави нещо.
	Тя отвори уста да попита какво и в следващия момент усети езикът му да се плъзга по устните й. Изстена тихо и се притисна към него, обгърна го с ръце, доколкото можеше, защото обемистото палто й пречеше. Той я прегърна силно, притисна я, а целувката му се разгаряше като фитил на експлозив с неизвестна мощ.
	След минута или пет Иън се насили да я освободи от прегръдката си. Той бавно повдигна глава, обсипвайки я с множество леки целувки, от които Лейси застена. Тя отвърна на сладките милувки на устните му и захапа долната му устна.
	— Желая те — каза той.
	— Аз също. Ако сърцето ми не биеше толкова силно и можех да чуя мислите си, щях да се изплаша до смърт.
	Усмивката му отново грейна.
	— Аз също. Но не съм толкова глух за гласа на разума, че да направя това, което наистина искам.
	— Което е…? — прошепна тя.
	— Да те вдигна на този плот, да сваля чорапогащника ти и да вляза толкова дълбоко в теб, че и двамата да закрещим.
	Звукът, който тя издаде, беше по-възбуждащ от всичко, което Иън бе чувал преди.
	— И ти ли искаш това, Лейси? Тук? Сега?
	— Аз… аз…
	Той я целуна бързо и я пусна.
	— Заключи. Заключи навсякъде и да тръгваме. А аз трябва да си припомня, че в момента съм на работа.
	— Не, тук не си — възрази тя, но за по-сигурно се отдалечи на три крачки, преди да заговори. — Мен не ме пазиш.
	Той си пое дълбоко дъх и се запита защо не може да държи ръцете си надалеч от тази къдрокоса художничка в проядено от молци червеникаво палто. После реши, че това изобщо няма значение. Привличането беше истинско — също като гравитацията, и също толкова трудно за пренебрегване.
	— Отзад ли ще излезем или отпред? — попита той.
	— Отзад.
	— Тогава ще заключа тук.
	— Добре. Аз ще проверя още веднъж горе. Все забравям прозореца на банята отворен.
	Иън тръгна към входа на магазина и се намръщи. Прозорците и стъклената врата имаха по една тънка жица, но не беше сигурен дали би била бариера за някого, който не се притеснява, че ще задейства алармата.
	— Мислила ли си да си сложиш по-сериозна алармена система? — провикна се той.
	— Защо? Аз не продавам диаманти или лекарства.
	Той чу токчетата й да тропат леко по дървените стълби при слизането й.
	— Имаш и ценни неща тук — каза Иън.
	— Само за колекционерите. Обикновените наркомани, които търсят нещо лесно за продажба, няма да помъкнат към заложната къща филмов плакат или лампа арт деко.
	Той би поспорил, но не го направи по простата причина, че тя имаше право. В магазина й нямаше почти нищо привлекателно за хлапетиите, които чупеха витрините, грабваха нещо и бягаха. Все пак…
	— Ами ти? — попита той.
	— Какво аз?
	— Ти си ценна и трябва да се пазиш по-добре.
	Лейси му хвърли кос поглед и се усмихна лукаво.
	— Затова ли носиш пистолет — за да се защитаваш някой да не те открадне?
	Той се засмя и й призна победата в спора — поне засега. Докато се занимаваше с резето и веригата на вратата, мислено си направи списък на подобренията в охранителната система, от които тя се нуждаеше. Можеше да й ги осигури на добра цена и да ги инсталира безплатно. Бяха му се натрупали няколко седмици отпуска и досега не бе имал повод да ги ползва. А след като той свършеше с алармената система, може би тя щеше да се съгласи да отиде с него в Бейкърсфийлд и да се запознае с другите Лапстрейк.
	Когато Иън осъзна собствените си мисли, се засуети с последната ключалка. После си напомни, че макар някои жени да го намираха за секси, никоя не бе изявила желание за дългосрочна връзка със или без брак. Честно казано, той самият също не търсеше подобна интимност — гримове и розови самобръсначки около мивката и прекалено много бъбрене, когато копнее за тишина в малката си къщичка в подножието на планината Сан Габриел.
	— Да ти помогна ли? — попита Лейси. — Едно от резетата заяжда.
	— Оправих го.
	Той затръшна резето, последва я към задната врата на магазина и я изчака да включи алармата — съвсем окаян модел по негово мнение. Двамата излязоха в осемсекундния период преди алармата да регистрира отворена врата и да се задейства.
	— Е, пак е по-добре от нищо — промълви той.
	— Какво?
	— Нищо.
	— Говориш неразбираемо.
	Иън се усмихна.
	— Благодаря.
	Тя направи измъчена гримаса.
	— Хайде. Има пътека между къщата и съседния магазин.
	Той погледна старата паянтова сграда, малко по-голяма от двоен гараж, покрай която имаше купчини кашони. Вятърът бе съборил някои от тях и те бяха влажни от дъжда. Други бяха по-нови и сухи, но скъсани. Всички имаха надписи от рода на „Мистични кристали от Арканзас“ или „Вулканични камъни от Аризона“.
	— Как се погаждаш с вещиците? — попита той, заобикаляйки купчина нарязана хартия или слама, или каквото там почти блокираше тесния проход между къщите.
	Лейси изсумтя.
	— С вещиците се погаждам добре, няма проблем. Но лейди Мериън е нещо уникално. По цял ден залъгва разни старици и им продава кармичните си витамини, а после се налива с водка и пуши странни цигари нощем в задната стаичка.
	— Ясно — каза той, като побутна с крак празна двулитрова бутилка. — Не виждам обаче нито една от странните цигари наоколо.
	— Звучиш разочаровано.
	Иън се засмя.
	— Когато крайбрежният вятър духа, което става постоянно, цигарите й се размирисват още като ги запали. Димът се носи право от нейната къща в моята.
	Той си пое дълбоко дъх. Усети мирис на морска вода и нещо много по-остро.
	— На мен повече ми мирише на химикали.
	— Това са моите бои. Тя обикновено не започва преди девет. — Лейси излезе на напукания тротоар. Никоя от колите не й се стори позната. — Къде е колесницата ти?
	— На половин пресечка по-долу, отляво.
	Лейси се усмихна, когато Иън застана между нея и улицата, докато вървяха по тротоара, и сплете пръсти с нейните. Когато стисна леко ръката й, горещи и студени тръпки пробягаха по нея. _О, боже, положението е много зле! Само ме държи за ръка и ми се иска да се смея и да подскачам като дете._ Вдигна глава и видя, че той я гледа, усмихнат. Простичкото удоволствие в очите му я заля с топлина.
	Иън целуна непокорната къдрица на слепоочието й и продължи да върви. Иначе трябваше да я завлече обратно в магазина и да потърси най-близката хоризонтална повърхност. Усети, че се възбужда от тази мисъл, и това го подразни. Не бе свикнал да изпълнява заповеди, дадени от пениса му. Вслушваше се в съветите му, разбира се. И в настойчивите му предложения понякога. Но заповеди? Не и откакто бе на петнайсет и бе открил, че в пениса му определено няма мозък.
	— Охо, какво е това мрачно изражение? — попита Лейси.
	— Бях се замислил.
	— За какво?
	Той отключи колата и отвори вратата откъм пътническото място.
	— За това как се чувствах на петнайсет и как постоянно мислех само за чукане.
	Тя се засмя и се задави едновременно. После се закова на място и видя страстта в тъмните му очи.
	— Но аз не съм на петнайсет — каза той. — Знам какво е просто желание за секс. Ако мислех, че това между нас е само секс, щяхме да се върнем в магазина ти и да го направим, и на двамата щеше да ни хареса. Но не е само това, нали?
	Лейси отвори уста, затвори я и опита да овладее обърканите си мисли.
	— Не знам. Никога… — Тя докосна устните си с върховете на пръстите. — Каквото и да е, не искам да свърши.
	— Значи ли това, че ми имаш доверие?
	— Да.
	Иън се наведе и каза, почти докосвайки с устни нейните:
	— Ще запомня това, Лейси Джанюари Марш Куин.
	После я настани в колата и заключи вратата, преди тя да осъзнае, че думите му могат да бъдат и обещание, и заплаха.


>	Глава 25

	_Нюпорт Бийч_
	_Четвъртък вечерта_
	Боса и все още облечена в черната рокля, която бе носила на вечерята, Лейси крачеше нервно из апартамента над магазина. Запита се дали да не порисува, но се отказа. Единственото, което искаше да рисува в момента, бе Иън Лапстрейк. Гол.
	— По дяволите! — изстена тя.
	Прокара пръсти през косата си, освободи къдриците си и захвърли дебелата шнола в ъгъла. Може би трябваше да изпие повече шампанско. Или трябваше да завлече Иън насила вътре, когато той й пожела лека нощ при вратата, вместо да го остави да закара Сюза обратно в хотела им.
	Да си на работа двайсет и четири часа в денонощието наистина беше гадно.
	Лейси погледна единичното легло в ъгъла и разбра, че няма да може да заспи. Погледна празните платна, които я чакаха. Можеше да порисува. Резултатът сигурно щеше да е някакъв шарен боклук, но така щеше да прекара времето в рисуване, докато не се умори достатъчно, за да заспи, или докато не види Иън отново.
	_Не е просто желание за секс, нали?_
	Точно в момента имаше готовност да рискува. Лошото бе, че той нямаше. Целувката за лека нощ бе безобидна, все едно я бе целунал брат й.
	С раздразнено махване на ръка тя включи стереоуредбата. От малките говорители прозвуча дрезгавият глас на Ета Джеймс и изпълни апартамента с мрачни слова за разбити сърца и провалени шансове.
	_Идеално._
	Лейси реши, че все пак ще рисува. Без да се замисли за скъпата рокля, която все още носеше, тя навлече отгоре й огромна стара тениска с дълги ръкави, служеща й вместо престилка в студените нощи. Когато откри блузата на една гаражна разпродажба, тя бе толкова дълга, че й стигаше до коленете и ръкавите й трудно оставаха навити. Дължината не се бе променила, но сега по ръкавите имаше толкова много петна от боя, че се бяха пречупили и втвърдили, както бяха навити до лактите.
	Тъкмо започна да опъва статива си, когато проехтя чукане на входната врата и я стресна така, че подскочи. Предпазливо отиде до прозореца, който гледаше към тротоара пред магазина, отвори го и надникна. Мъжът долу вдигна главата си, чул скърцането на прозореца.
	— Аз съм — подвикна Иън. — Сюза ме изрита. Каза, че ти имаш повече нужда от охрана от нея. После събуди и шефа ми, който ми нареди да правя каквото ми казва тя.
	Лейси искаше да попита защо, но се отказа. Той не изглеждаше щастлив да стои под прозореца й посред нощ.
	— Ами тук всичко е наред — избъбри тя.
	— Кажи го на Сюза — отвърна намусено той.
	Вятърът опъна сакото и дънките по тялото му. Не валеше, но беше доста хладно.
	— Има ли правило, което ти забранява да влезеш? — попита Лейси.
	— Ако не вляза, ще замръзна тук.
	— О, колко е хубаво да те търсят заради самата теб.
	Преди той да отговори, тя затръшна прозореца и го заключи. После изтича боса долу, прекоси сумрачния магазин и отключи входната врата.
	— Не забравяй да заключиш след себе си — каза и обърна гръб на мъжа, за когото копнееше толкова силно само преди минути. Но онова беше тогава, а това — сега, и той беше толкова ядосан, че трябва да остане с нея, че изглеждаше готов да се сдави и с някое бясно куче. — В кухнята има кафе, шампанско и бира. Има също бисквити и сирене, ако си гладен.
	Иън видя как Лейси се качва обратно нагоре като изпръскано с бои привидение и се зачуди с какво е облечена под огромната фланела — ако изобщо имаше нещо. Тази мисъл произведе незабавен ефект върху слабините му, от което настроението му помръкна още по-рязко. _Сюза, проклетите й предчувствия и желязната й решимост._
	Усмивката, прокрадвала се на устните на Сюза, не бе направила заповедите й по-лесни за приемане. Нито дълбокият зноен глас на Ета Джеймс, който се носеше откъм горния етаж със сластните думи на песента „Прегърни ме“. Не можеше ли Лейси да си пада по рап или по новите групи, които не умеят дори да тананикат?
	С отвращение се зае отново да слага резетата. Не беше гладен, не пиеше, когато е на работа, и бе прекалено буден, за да има нужда от кафе. Включи малкото си фенерче и започна да обикаля мрачните редици на магазина, оглеждайки изображенията на индиански богове върху съвременни керамични произведения, досадните плакати на филми ноар и също толкова познатата елегантност на ар нуво от двайсетте. Спря до една лампа арт деко, чиито изчистени линии му напомняха за откритите пространства на изток от Сиера Невада, където властваха слънцето и вятърът.
	Насочи лъча на фенерчето към часовника си. Цели седем минути, какво постижение. Оставаха му още само триста шейсет и седем. До сутринта щеше да е наизустил всички наличности в магазина.
	— Няма нужда да стоиш на тъмно — извика Лейси от горния етаж. — Можеш да светнеш. Аз рисувам, не спя, така че светлината няма да ми пречи.
	Нямаше смисъл да я пита дали компанията му ще й пречи. Щом рисуваше, той можеше да стои и на сантиметри от нея и тя нямаше дори да забележи. Но това, вместо да го успокои, го подразни. Беше в ужасно настроение.
	Изкачи се по стъпалата, като ги прескачаше по три.
	Лейси чу стъпките, които бързо се приближаваха, и стисна статива толкова силно, че едва не остави отпечатъците си върху него. Изключително внимателно довърши разпъването на краката му, така че да може да рисува права. Обикновено седеше, докато рисуваше, но не и тази вечер. Беше прекалено нервна.
	А това, че Иън пристигна като буреносен облак, който търси къде да се разрази, никак не помогна на нервите й.
	— Мислех, че всички художници рисуват само на ярка дневна светлина, идваща от северен прозорец.
	— В един съвършен свят — да. Но аз не живея в такъв. Така че трябва да съм изобретателна — каза Лейси, като махна с ръка към специалните лампи над главата си.
	След това избра едно празно грундирано платно и го постави върху статива.
	— Това наистина ли е платно? — попита той.
	— Най-хубавото се прави от лен. Но е много скъпо.
	Той погледна платното и се намръщи.
	— Значи това е лен?
	— Не. Не мога да си го позволя, затова съм адаптирала техниката си, така че да извлека най-доброто от памучно платно.
	— Неволята учи?
	— Да. Също като с фъстъченото масло. Има достатъчно фъстъци да се покрие цялата планета — и какво правим ние? Смиламе ги на масло, за да се складират по-лесно.
	Опитвайки да не се усмихва, той се наведе над рамото й и се вгледа в белия правоъгълник, който очакваше да бъде изпълнен с цвят.
	— Изглежда, сякаш вече има някакъв слой боя.
	Лейси усещаше топлината на тялото му.
	— Купувам си някои от платната подготвени, така че да не се налага аз да нанасям основата. Но това е от платната, които си подготвих сама преди няколко седмици.
	Тъй като той не каза нищо, тя издиша внимателно и се обърна към масата с боите. Масите, по-точно. Когато работеше в ателието си, обичаше да се разпростира. Самите маси бяха покрити със засъхнали следи от боя във всички възможни нюанси. Чиниите, които използваше за палитри, бяха почистени от бои и готови, също и четките.
	Иън наблюдаваше как Лейси подрежда на отделна малка масичка нещо, което миришеше на терпентин, и четки с всевъзможни размери и изненадващо голямо разнообразие от форми. Всичките имаха много дълги дръжки.
	— Защо са ти толкова много? — попита той.
	Тя го погледна предпазливо, докато отваряше едно чекмедже, което бе част от масата.
	— Извинявай, не те разбрах.
	— Толкова много четки в толкова много форми.
	— По една четка на цвят.
	Той изчака.
	— Иначе трябва да спирам, за да почиствам четката всеки път, когато поискам да използвам друг цвят — обясни Лейси. — И имам отделна маса за разтворителя, защото от опит съм научила, че мога да го разлея, ако го държа близо до статива.
	— А различните форми?
	— Тази — вдигна една четка с тънки косми — е с плосък край и дълги косми. Използвам я за средни и по-редки бои.
	— А другите са за гъсти бои?
	— Не. Тази е за гъсти бои. — Показа му четка с къси косми и плосък ръб.
	— А космите от какво са всъщност?
	— От китайска свиня. — Лейси придърпа наблизо по-малък статив и постави на него една от скиците, които бе направила в ранчото със Сюза.
	— Свински косми — повтори той.
	— Казват им и четина. Всъщност името на породата е „Китайска бяла свиня“. Ако човек иска особено гъсти четки, има специални разновидности на породата, по които си падат някои художници.
	— Китайски, а? Сигурно са скъпи, щом се внасят.
	— Да, по-скъпи са от синтетичните, но свинете, които стрижат, за да правят четките, идват от Китай, колкото и лабрадорите идват от Лабрадор.
	— Значи използваш само четки със свински косми?
	Тя сви рамене.
	— Ако рисувах портрети или в стила на старите майстори, щях да използвам четки с косми от самур, язовец или мангуста.
	— Мангуста? Занасяш ме.
	— Не. — Замислено опипа една четка. Чиста, суха, готова за рисуване.
	— Значи си доволна от свинските косми.
	— За маслени бои — да. — Местеше поглед от скицата към празното платно. — Свинските косми са по-твърди от другите видове, а маслените бои са по-твърди от останалите бои. Освен това свинските косми се разръфват в края си, а не завършват с остър връх като космите от други животни.
	— Това хубаво ли е?
	— Разбира се. Разръфаните краища задържат повече боя, придават повече плътност. Разбира се, структурата зависи и от платното, и от самите бои. — Гласът й звучеше разсеяно, вниманието й бе насочено към празното платно. — Използвам маслени бои от маково семе, когато искам да постигна тежка структура, която да съхне бързо.
	— Тази картина от онези, които нарисува в ранчото ли е?
	Лейси кимна.
	— И сега ли използваш такова? — продължи той, радостен да я чува как разговаря спокойно с него, вместо да се държи предпазливо.
	— Не. Масло от ленено семе.
	Видя я как отваря голяма тубичка с бяла боя и по-малки с червено, зелено, синьо и жълто. Лейси изстиска от боите на отделни купчинки по края на едната палитра.
	Иън се вгледа в разпръснатите палитри, по тях имаше засъхнали бои с повече цветове, отколкото можеше да опише с думи. Но тя не извади други тубички.
	— Получаваш всичките цветове, като смесваш тези пет?
	— Четири — отвърна му разсеяно и удари дългата дръжка на четката в дланта си. — Технически погледнато, бялото не е цвят, както пък черното е наличие на всички цветове.
	— Къде ти е черното?
	— Не го използвам. Законът на Шевро за цветовия контраст.
	— Я повтори.
	Тя се размърда, избра още няколко четки и ги остави настрана, преди да заговори:
	— В същината си импресионизмът е точно това — _импресия_, впечатление за реалност, а не пресъздаване едно към едно. Импресионизмът е изкуството да се излъже окото да види сенките, като се използват допълнителни цветове и така се увеличи контрастът, а не чрез използването на черни сенки и бяла светлина, както при старите майстори.
	— Картините на старите майстори винаги са ми изглеждали доста мрачни.
	— Това е резултат от лошо почистване или въобще липса на почистване. Или лошо изкуство. Има много примери за това. Винаги е имало. Винаги ще има. Не е задължително старото да означава добро.
	— Не и ако това, което Сюза оценяваше във вторник вечерта, е пример за старо.
	Лейси се усмихна бегло, но празното платно я влечеше.
	— Боите на Сюза не са в тубички — отбеляза Иън.
	— Тя си прави свои собствени бои в повечето случаи. Засега аз съм доволна от готовите. Когато това се промени… — Гласът й заглъхна и тя продължи да рисува.
	Той я наблюдаваше как смесва цветовете в средата на палитрата, как добавя капка масло, отново размесва, после добавя още малко жълто, превръщайки ярките цветове по края на палитрата в бледи, почти прозрачни нюанси на синьото.
	— На мен ми изглежда, сякаш сама си правиш боите — каза той.
	Тя издаде някакъв звук, който сигурно означаваше „Каза ли нещо?“.
	— Така ли е? — попита я.
	— Какво?
	— Сама ли си правиш боите?
	— Сама си смесвам цветовете. Това е различно.
	Той повярва на думите й.
	Няколко минути се чуваше само гласът на Ета Джеймс, която пееше „Любовта ме нарани“, и приглушеният звук от допира на четката до платното. Небето се оформяше на платното като тиха въздишка. Друга четка, друга смесица от цветове — и океанът също придоби форма. Трета четка, ново размесване на цветове — и зеленината изпъкна на преден план.
	Той погледна малката картина, която тя бе нарисувала в ранчото, и после голямата, изплуваща пред очите му. Същото място, същите цветове, но по-деликатни и някак по-сдържани. Пленерно и студийно изкуство. Сега виждаше разликата, но не можеше да определи кое му харесва повече. И двете си имаха своята енергия, сила, реалност.
	— Сюза сама си опъва платната — заговори Иън. — А ти?
	— По-рано ги опъвах. — Лейси пъхна зелената четка под брадичката си и отново взе синята. — Дядо настояваше да го правя. Най-скъпоценният му инструмент бяха клещите, които използваше за опъването на платната. Още ги пазя. Но не ги използвам. И не си правя платна по мой размер. Фабриките се справят по-добре от мен. И по-бързо. — Докато говореше, тя остави първата четка, изстиска още боя на друга чиния, разбърка я бързо с нови четки и добави контрастните ивици, които придадоха на океана, небето и тревата усещане за триизмерност. — Той ме научи да смесвам готовите бои, въпреки че си правеше бои сам — с хаванче, чукче и минерали.
	Иън успя да проследи обрата в разказа й, поне се надяваше да е успял.
	— Дядо ти? — попита я предпазливо.
	— Хм.
	— Той художник ли беше?
	— Хм.
	— Това „хм-да“ ли беше или „хм-не“?
	— А?
	— Дядо ти художник ли беше?
	Четката й трепна. Лейси изруга тихо, взе шпатула и изстърга грешката си, като си напомни, че трябва да внимава повече за разговора, отколкото за картината. Не можеше да почисти небрежно изпуснатите думи така, както изстъргваше боята от платното.
	— Просто хм — отговори тя.
	— Любител ли беше? — настоя Иън.
	Разговорът им от по-рано отекна в ушите й. _Значи ли това, че ми имаш доверие?_
	_Да._
	_Ще запомня това, Лейси Джанюари Марш Куин._
	Заплаха.
	Определено.
	Иън гледаше как Лейси хапе дръжката на четката си и се запита защо тя можеше да разговаря напълно спокойно за боите и рисуването, но се въздържаше от това да обсъжда дядо си, който също е бил художник — може би. Във всеки случай установи с раздразнение и задоволство, че поне е успял да привлече изцяло вниманието й.
	— Значи беше любител? — повтори той.
	— Нали знаеш как е с изкуството. Един е Микеланджело, а друг — пълен провал.
	Тя се наведе и смеси червеното и синьото, за да получи лилаво, което щеше да изглежда като черни сенки, когато го нанесеше до зеленото на преден план. Размахваше дългите четки с лекотата, присъща на художниците, които използват маслени бои и се нуждаят от дължината, за да стоят на разстояние от платното и да преценяват резултата от нарисуваното.
	След няколко минути Иън се облегна назад с небрежната лекота, предразположила не един човек да се отпусне. Разпитът всъщност не бе сложно изкуство. Първо откриваш за какво не искат да говорят хората и после действаш заобиколно и говориш, докато човекът не изпусне нещо. Чакането бе най-важната част от играта.
	— За теб Микеланджело ли беше?
	— Кой?
	— Дядо ти.
	— Беше просто дядо Рейнбоу. Друго не ме интересуваше.
	— Изглежда, сте били много близки.
	— Какво имаш предвид? — попита тя и го погледна през рамо за пръв път от двайсет минути.
	— Оставил ти е любимите си клещи. — Той се усмихна. — Не знам как изглежда от женска гледна точка, но според всеки мъж това е проява на близост.
	— Дядо ме насърчаваше да рисувам. — Тя се обърна към платното, сякаш поставяше край на тази тема.
	Иън си спомни един разговор между Лейси и Сюза.
	— А родителите ти са били против.
	— Мама смяташе, че така само се цапам и си пилея времето. Можеше да го понесе като мое хоби, но като професия — в никакъв случай.
	— Може би всичко това й е писнало още докато е растяла покрай дядо ти.
	Лейси разсеяно поклати глава, вече потопила се в магията на платното.
	— Мама е от семейство на адвокати, съдии и политици. — Смени четките и смеси нови цветове. — Дядо Рейнбоу е баща на баща ми.
	— Значи баща ти не е имал нищо против, че рисуваш?
	Лицето й посърна.
	— Дядо и татко не се разбираха. Аз бях единственият човек, който разбираше дядо.
	— А дядо ти е бил единственият, който е разбирал теб.
	Това не беше въпрос, така че тя не отговори. Просто се потопи по-дълбоко в света, който създаваше, арки от цветове, които подсказваха, че небето, океанът и сушата са в плен на вятъра, едновременно див и спокоен в буйността си. Къщите по крайбрежието бяха бързи мазки в кремаво под тъмните евкалиптови дървета, които се огъваха под ласките на своя любовник — вятъра.
	— С какво се занимава баща ти? — попита Иън след малко.
	— С право. В момента се кандидатира за съдия.
	— Явно са си лика-прилика с майка ти.
	Лейси се усмихна.
	— Така е. Ако живеех с когото и да е от тях, бих се побъркала, но те се чувстват много добре заедно. Представи си.
	— Дядо ти с вас ли живееше?
	— От време на време.
	— Ако съдя по рисуването ти, през повечето време е живеел с вас.
	Тя потупа с върха на дръжката по брадичката си и се вгледа в нарисуваното. Въпреки че се разсейваше, картината се получаваше по-бързо от всяка друга, която бе рисувала, с повече криви и по-малко ъгловати мазки с четката. По-… безразсъдна. Харесваше й.
	Може би по-често трябваше Иън да й диша във врата.
	— Той много време ли прекарваше с теб? — попита Иън, опитвайки да изкопчи нещо по нов начин.
	— Кой?
	— Дядо ти — каза той спокойно, въпреки желанието да изскърца със зъби.
	Беше изтръгвал информация и от по-трудни хора от Лейси, като се правеше на доброто ченге. Беше принуждавал други да говорят, като се държеше като лошото ченге. Прилагаше всичко, което можеше да свърши работа. Само че не искаше да се прави на лошото ченге пред Лейси, за да я принуди да му сподели неща, които искаше да знае просто от любопитство: защо тази открита и прозрачна жена си бе измислила фалшиво име и не искаше да говори за дядо си. Най-добре бе да продължи с непринудения разговор, докато тя не се отпуснеше напълно. Тогава той щеше да има доказателство за нещо, в което бе сигурен, но засега просто като предчувствие.
	Лейси не бе намерила трите картини на гаражна разпродажба, както и неговата майка не го бе намерила под някое зелево листо.


>	Глава 26

	_Нюпорт Бийч_
	_Четвъртък вечерта_
	Иън реши да изчака търпеливо, докато Лейси не бъде изцяло погълната от рисуването си, и тогава отново да я заговори за дядо й. Да гледа и да чака не беше кой знае колко трудно. Дори безформената фланела, която носеше тя, не можеше да скрие женствените линии на прасците й, слабите й глезени и извивката на ходилата й. Преди никога не бе смятал ходилата за особено сексапилни, но сега се улови, че се е втренчил в нейните. Те изглеждаха толкова _голи_.
	Навън студеният вятър блъскаше прозорците и старата къща се поклащаше и стенеше.
	— Не ти ли е студено на краката? — неволно я попита накрая. Би трябвало да говори за дядо й.
	Тя се стресна.
	— Ъъъ, да, сега, като го спомена.
	— Имаш ли чехли?
	— До леглото. — Кимна към дъното на стаята.
	Той тръгна бавно натам. Подпрените покрай всички стени платна привлякоха погледа му. Някои бяха като тези, които бе нарисувала в ранчото — малки правоъгълници с наслоени бои и пълни с енергия, — създадени от вдъхновението на мига и първоначалното откритие. Други представляваха по-големи, по-шлифовани версии на малките пейзажи. Отново не можеше да избере кои предпочита. И едните, и другите го привличаха по различен начин.
	Най-после забеляза чехлите да надничат изпод една възглавница, която беше паднала от леглото. Черен нос, очи и уши и бледа къдрава вълна — чехлите изглеждаха като полегнали агънца. Той се засмя и ги взе, като си каза, че не е видял подканващия безпорядък на леглото и не е подушил дебелите ароматни свещи, които горяха тихо върху ниската масичка наблизо и изпълваха въздуха с ухание и тайнственост.
	_Представи си децата на братовчед си или племенниците на Лоу, обути в тези глупави чехли. А сега задръж тази картинка._
	Получи се, докато не коленичи зад Лейси. С голямото момиче просто не бе същото като с малките. Ходилата на Лейси бяха секси. Много секси. Имаха високи сводове и продължаваха в деликатни глезени, водещи към дълги крака, които изчезваха под гънките на раздърпаната фланела, в сенките, парфюмирани с нещо екзотично и женствено — като свещта, която гореше край леглото.
	_Представи си племенниците си_, каза си Иън.
	Нежно повдигна едното й ходило, за да го стопли между дланите си, както правеше с племенниците си.
	Лейси спря да рисува и забрави да диша. Усещането за големите му топли ръце около ходилото й караше сърцето й да прескача и кръвта й да закипи.
	_Това е моят крак, по дяволите!_
	Когато той отпусна крака й в познатия пантоф, тя издиша продължително, без да осъзнава, че досега е задържала дъха си. После се улови, че му е позволила да стопли другия й крак, и реши, че не й трябва кислород. Щеше просто да затвори очи и да вдиша него — нежност и нетърпение, смях и оръжие, усмивка на ангел и ръце на дявол.
	— Така по-добре ли е? — попита той, като продължаваше да стиска крака й.
	Езикът й залепна за небцето. Тя преглътна и каза:
	— Да.
	Дрезгавият й глас веднага му подейства. Иън си повтори, че няма да се поддаде на очевидното сватосване на Сюза.
	Да. Има си хас. И освен това щеше да полети до Луната без ракета.
	Пъхна крака на Лейси в пантофа, после плъзна пръсти по гладката кожа на прасеца й до коляното, задържа ги там и сетне с палец и показалец отново описа линията на крака й надолу — чак до петата й, скрита сред вълната. И пак нагоре.
	Лейси имаше чувството, че потъва в топла сметана. Знаеше, че Иън я желае, знаеше, че е ядосан заради това, но бе толкова нежен с нея, че тя искаше да му даде… всичко.
	Когато опакото на пръстите му се плъзна по вътрешната страна на бедрото й, четката се изплъзна от ръката й и падна върху една от чиниите с тракане, което Лейси не чу, а Иън пренебрегна. Тя се хвана за тежкия статив за опора.
	— Кожа — топла и нежна като усмивката ти — каза той. Продължи нагоре, докато не докосна коприна, задържа се за миг, после отново спусна милувките си надолу по крака и пак нагоре, и пак надолу. — Силни, дълги, красиви. Искам да усетя как краката ти се сключват около мен.
	Коленете й се разтрепериха.
	Той го усети и се усмихна, въпреки че бе в ноктите на сексуалното желание, което се забиваше като нож в него.
	— Искаш ли?
	Тя отвори уста, но се чу единствено гърлен звук, когато пръстите му стигнаха до бикините й, а после се върнаха надолу.
	Отвътре фланелата й му се струваше мека като коприна. Той реши, че тя сигурно носи някакъв комбинезон под блузата или може би нощница. Нямаше търпение да открие какво точно. Ръцете му пак се изкачваха нагоре.
	— Искаш ли това, Лейси?
	— Д-да — успя да промълви тя.
	— Опасно е да ми го казваш точно сега.
	— Да.
	Смехът му бе също като него — нежен и опасен едновременно.
	— Това е едно от нещата, които харесах у теб веднага — каза той. — У теб няма нищо прикрито или студено.
	— Много от гаджетата ми… — Гласът й заглъхна, когато усети, че той сваля бикините й. — … биха изказали противоположното мнение.
	Плавното движение на пръстите му спря за момент, докато осъзнае какво му казва тя. После видът на коприненото й бельо изтри всякаква мисъл от главата му. Беше виненочервено. Сексапилно като уханието й. Топло от горещината на тялото й.
	Както и с краката, досега не бе възприемал бельото като нещо особено възбуждащо. Но когато пръстите му потънаха в меката ефирна материя, си каза, че е пропускал нещо хубаво в живота. Видът на наситеночервената дантела до веселяшките пантофи бе толкова сексапилен, че той не знаеше дали да се засмее, или да я събори на пода. Направи компромис, като я целуна продължително и страстно зад коляното.
	— Боже, колко си сладка! — промълви дрезгаво.
	Коленете й омекнаха напълно и Лейси се запита дали стабилният статив ще успее да издържи тежестта й. Когато ръцете му заобиколиха десния й глезен и започнаха бавното неизбежно пътуване към центъра, тя се изплаши, че ще падне.
	— Чакай — продума.
	Ръцете му замръзнаха.
	Тя изрита пантофите и бикините си.
	— Добре.
	— Това значи ли, че мога да те съблека?
	— Вече го направи.
	Той целуна крака й зад коляното, докато ръцете му се издигнаха нагоре по бедрото й.
	— Едва започвам, скъпа. Когато поех палтото ти в ресторанта и видях деколтето на роклята ти, исках да прокарам език по ръба му и да проверя дали ще стигна до зърната ти.
	Тя изстена тихо, когато езикът му се плъзна по сгъвката на коляното й.
	— Не е късно.
	Той повдигна глава.
	— Кое не е?
	— Все още я нося. Роклята.
	Ръцете му се поколебаха, оттеглиха се и се върнаха между блузата и копринената материя, която бе помислил за нощница.
	— Права си. Не е късно. Наистина ли държиш на този стар парцал? — попита той и подръпна блузата.
	— Имам цял гардероб с такива парцали.
	— Сбогувай се с този.
	Стисна края на блузата с две ръце и дръпна. Изтънелият плат поддаде почти благодарно и се озова на топка около босите й крака. Очите му се озоваха на нивото на бедрата й, по които се бе загледал с първичен мъжки глад, докато я настаняваше на стола й в ресторанта. Хрумна му, че почти без усилие може да я издърпа върху себе си, да потъне дълбоко в нея и да се наслади на Лейси Куин в скута си.
	В прилив на сила, която едва укротяваше, той се изправи. Ако останеше коленичил и секунда повече, забавлението щеше да свърши твърде бързо, осъзна. Искаше да получи повече от нея, не само бърз секс. Не бе сигурен какво друго иска, но бе уверен, че с удоволствие ще открие какво е то.
	Лейси се обърна към него и вдигна ръце към лицето му.
	— Уф! Не мога да те докосвам. Цялата съм в бои.
	— Боядисай и мен.
	— Не, ще се измия и… — Дъхът й заседна в гърлото и спря думите. Езикът на Иън обхождаше деколтето на роклята й, надничаше, доказваше, че не само той може да стигне до зърната й, но и зъбите му.
	Ухапа я нежно, засмука по-силно и отново я целуна.
	— Трябва да кажа, че съм много впечатлен от вкуса ти по отношение на бельото.
	— Но аз не нося никакво.
	— Това имах предвид.
	Тя се засмя и протегна ръце към него.
	— Много ли държиш на тази дънкова риза?
	Иън се усмихна, без да отлепя устни от гърдите й.
	— Защо? Ще я разкъсаш, за да я свалиш от мъжественото ми тяло ли?
	— Не съм толкова силна. Но докато свалям сакото ти, със сигурност ще я изцапам с боя.
	— Прави каквото поискаш с мен.
	— Знаеш как да изкушиш една жена.
	— Така ли? — Повдигна глава и я погледна. — Ти си първата, която го споменава.
	Лейси обърна очи към тавана и започна да смъква сакото от раменете му.
	— Да. Няма начин. Още малко — и ще ти повярвам.
	— Вярвай ми.
	Ръцете й се спряха, когато погледът й срещна горящите му тъмни очи.
	— Дадено.
	Усмивката му бе сексапилна като бавните движения на тялото му, с които й помагаше да свали сакото му. Тя погледна кожения кобур с пистолета — не разбираше нищо от оръжия.
	— Хм, това нещо за моята — как му викаше — сигурност ли е? — попита го.
	Усмивката му стана по-сластна.
	— Този на рамото ми — да. Другият е заключен и зареден.
	Лейси погледна надолу, после последва погледа си с ръце, проверявайки готовността му. Той издържа сладкото мъчение няколко секунди, сетне върна ръцете й върху гърдите си.
	— Освен ако нямаш тайна фантазия да правиш секс с напълно облечен въоръжен мъж — каза й дрезгаво, — най-добре да караме по-полека.
	— Добре.
	Каза си, че не е разочарован от съгласието й. После усети пръстите й върху ципа на дънките си и задържа дъха си.
	— Мислех, че ще действаме по-полека.
	— Никога не съм правила нещата полека. Не и важните за мен неща, хубавите неща.
	— Сега ти си тази, която ме изкушава.
	Ръцете му се плъзнаха по вътрешната страна на бедрата й. Тя беше топла, влажна, готова за него. Въздишката, която се откъсна от устните й, докато той я галеше, бе като огън. Горещината на реакцията й едва не го повали на колене. Иън усети как самоконтролът му се изплъзва, но не направи нищо, за да се овладее. Пръстите й вече бяха разкопчали ципа му и го бяха освободили, а той бе вдигнал роклята й на кръста.
	— Тази маса с боите достатъчно ли е здрава? — попита я, посочвайки с брадичка към най-близката маса.
	— Стъпвам върху нея, когато сменям крушките. Защо?
	С една ръка той помете палитрите, тубичките с бои и използваните четки. С другата ръка я повдигна и я намести върху изцапания с бои край на масата. Дишането й бе накъсано.
	— Така добре ли е? — попита я.
	— Студено е, но ти ще се погрижиш за това.
	Желаеше го много повече, отколкото бе желала някого досега. Мъжете, които й допадаха достатъчно, че да рискува да прави секс с тях, се срещаха много рядко в живота й. Тя не знаеше колко време Иън щеше да остане с нея, но бе абсолютно сигурна, че иска да се отдаде на чувственото безразсъдство, което той събужда у нея.
	Усмихната, надвеси се над него. Той бе невероятно близо — и все пак недостатъчно близо.
	— Имам нещо в джоба си — каза й.
	Лейси се засмя.
	— Не искам да те разочаровам, но то вече е излязло от джоба ти.
	— О, боже, никак не ми помагаш. — Той бръкна в задния си джоб, за да извади пакетчето с презерватива.
	— Нали нямаш нищо против да гледам? — попита тя тихо. — Никога не съм го намирала за забавно, но ми харесва да те гледам.
	Отговорът бе стенание, което се изплъзна от устата му. Тя отвори кондома и му го сложи толкова внимателно, че той едва не изскърца със зъби от желанието, което пълзеше по гръбнака му.
	Опря чело в нейното и й каза задъхано:
	— Ти ще ме побъркаш!
	— Това хубаво ли е или лошо?
	— Хайде да проверим.
	Иън повдигна краката й и потъна бавно в нея.
	— Не знам кое е по-хубаво — да го видиш или да го усетиш — промълви тя.
	— Да, и аз имам същия проблем.
	Тя рязко повдигна глава — изненадана и смутена.
	— Ти ме гледаш!
	Той се усмихна и не вдигна погледа си.
	— Сигурна ли си? Да, права си. Определено те гледам. Ти си красива, Лейси.
	Страстта се разгоря у нея и тя забрави смущението си. Хвана се за каишката на кобура му и обви ръце около него.
	Вече беше готова. Той бе плувнал в пот, зрението му бе замъглено, бе пометен от неизпитвана друг път жажда. Потъваше отново и отново в нея с бавен ритъм, от който светът изчезна и остана само тази стая, масата, пулсът им. Когато усети, че тя наближава върха, спря и замря.
	— Още — каза тя и го придърпа към себе си. — Още, по дяволите!
	Иън имаше желание да се смее, стене и вие едновременно, но не помръдна.
	— Ще получиш още, обещавам, когато съм готов.
	— Защо ме измъчваш? — прошепна тя едновременно с раздразнение и удоволствие.
	— Чакай. — Той помръдна леко. — Дойдоха ми разни идеи.
	— Като?…
	— Като тази.
	Дъхът й секна, когато той смени ритъма — силен, бърз и дълбок. Тя трепереше, извиваше се и свърши толкова бурно, че удоволствието я заслепи. Той слушаше виковете й, усети оргазма й и даде воля на своя, издавайки приглушен вик, а светът сякаш се разпадна на парчета.
	Когато отново можеше да вижда, откри, че лежи върху масата, а тя е върху него и диша като спринтьор. Той също.
	Иън се усмихна, наслаждавайки се на женствената й топлота, ухание, плът.
	— Първо сакото ми, а сега и дънките — промълви, почти допрял устни до косата й. — Надявам се, че имаш пералня. Или поне сешоар.
	Тя си пое дъх.
	— Хвалиш се или се оплакваш?
	— Хваля се. Имаш нещо против ли?
	— За да имам нещо против, би трябвало да мога да мисля и да имам мозък. Сигурно съм го загубила някъде заедно с роклята си.
	— Роклята е около врата ти.
	Дъхът й пареше гърдите му.
	— А мозъкът ми?
	Той я целуна нежно и всеотдайно.
	— Секси. Женствен. Прекрасен.
	— Мозъкът ми?
	— Да.
	Тя отметна глава назад и му се усмихна.
	— Много те харесвам, Иън Лапстрейк.
	Развеселен, той погледна все още преплетените им тела.
	— Вече се досетих.
	— Не, имах предвид след, ъъъ…
	— След като си начесахме крастата?
	Тя кимна.
	— Обикновено не става така.
	— И с мен е същото. Нещата се променят след това. Не се развалят, просто стават други, защото знаеш, че не е било това, което си си представял, че ще бъде.
	Устните й докоснаха леко неговите.
	— Да. А този път беше.
	— Ще ми повярваш ли, ако продължа мисълта ти?
	— Точно сега ще повярвам на всичко, което ми кажеш.
	— Водата тече нагоре.
	— Естествено.
	— Черното е бяло.
	— Винаги.
	— Едно плюс едно е пет.
	— Разбира се.
	— Имам само един кондом.
	— Какво? _По дяволите!_ Аз престанах да си купувам, защото все нямах с кого да ги използвам. — Тя издаде долната си устна и духна силно, така че къдриците на слепоочието й се разлетяха. — Сигурно ще трябва да си припомним петинга.
	Иън отметна глава назад и се засмя несдържано.
	— Наистина те харесвам, Лейси Куин.
	Целувката, с която я възнагради, започна нежно и завърши страстно. Накрая той вдигна глава и каза:
	— Имам достатъчно кондоми, за да продължим до припадък.
	— Това стандартното ти оборудване ли е? — попита тя, преди да успее да се сдържи.
	— Сюза ми ги даде, когато ме изрита.
	Лейси зяпна.
	— Шегуваш се!
	Той поклати глава.
	Тя се усмихна бавно.
	— Ще трябва да помислим как да й благодарим.
	— Обзалагам се, че е много трудно човек да й купи подарък.
	— Хубавото е, че имаме цяла нощ да мислим за това.
	— Да. — Иън бавно се отдръпна, докато се отдели от нея. Повдигна Лейси от масата и погледна гърдите й, притиснати до ризата му. — Следващия път искам и аз да съм гол.
	— Само ако те нарисувам гол.
	Той повдигна вежди.
	— И това никога не ми се е случвало.
	— Това е щастливата ти нощ, приятелю. Хайде, събличай се! Ще хвърлим всичко, освен кобура и пистолета ти, в пералнята. Не разчитай, че мазните петна ще изчезнат, но останалото ще се изпере.
	Когато тя се обърна и тръгна към пералнята, той видя, че стегнатото й дупе е нашарено с боите от масата. Усмихнат в очакване, я последва, сваляйки дрехите си по пътя.


>	Глава 27

	_Нюпорт Бийч_
	_Петък, 3:00 ч. сутринта_
	Мъжът бе достатъчно опитен, за да знае как се движат бездомниците — бавно, леко приведено, с неравна крачка, предпазливо. Като пияница, който бута пазарска количка, пълна с боклуци. Само дето истинските пияници вече ги нямаше по улиците, хъркаха в някой вход, със захвърлена до тях празна бутилка. Нюпортската полиция не притесняваше бездомниците, освен ако някой не се оплачеше от тях или когато местните либерали подемеха акция да се погрижат за всеки клошар, като му осигурят възможност да се изкъпе и му дадат одеяло, обувки или инвалидна количка. Нямаше значение. След ден-два всичко, освен взетия душ, се озоваваше в някоя заложна къща и парите отиваха в магазинчетата за алкохол, но нали беше важна идеята.
	Тъй като не наближаваха избори, напоследък никой не се сещаше за бездомниците. Мъжът подмина две стари жени, барикадирали се зад ръждясалите си колички и бохчи с багаж. После подмина мъж, който се бе напъхал в контейнера за боклук зад някаква закусвалня в търсене на късна закуска. Две улични котки също го гледаха с интерес. Миши очи проблясваха изпод контейнера.
	Когато стигна последната улица преди целта си, мъжът изчака да се увери, че нищо не помръдва, дори и плъх, преди да пресече мрака между две далечни улични лампи. Вятърът откъм океана бе толкова студен, че го заболяха костите, но това не му правеше впечатление. Скоро щеше да бъде на топло.
	А на Лейси Куин щеше да й стане много по-горещо от топло.
	С лека усмивка той мина зад „Намерени загубени съкровища“ и стигна до боклуците, струпани зад съседната къща, която бе синя отпред, а отзад дъските бяха олющени от всякакви следи от боя. Притиснат между двете сгради, вятърът се вихреше по пътеката в невидим и неудържим поток.
	След като бързо се огледа, за да е сигурен, че е сам, мъжът избра място на два метра от тясната пътека между двете стари къщи, превърнати в магазини. Не толкова близо до „Намерени загубени съкровища“, та някой да се досети, че това е мишената, и не толкова далече, че магазинът да оцелее от огъня, който щеше да избухне. Доволен, бръкна под палтото си, извади няколко блокчета пресовани стърготини, напоени с парафин, и ги разпръсна из кашоните и хартиите, струпани между двете къщи.
	Когато му остана само шепа стърготини, той извади еднолитрова бутилка с бензин от дълбокия джоб на сакото си. Изля почти всичкия, остави си само около чаша, и напои боклука. После издърпа счупен пластмасов бидон, който се въргаляше зад „Космическа енергия“, и събра достатъчно кашони, за да стъкне огън, какъвто си палеха бездомниците в нощи като тази, за да се стоплят. В случай че ченгетата не успееха да се досетят за тази версия сами, той натика целия боклук в бидона, изля остатъка от бензина, хвърли бутилката вътре, добави още хартии и ги запали. Веднага щом бензинът пламна, огънят започна да се разгаря бързо.
	Преброи до шейсет и блъсна пламтящия бидон с крака си. Той се търкулна към „Космическа енергия“ като дракон с огнен език. Задната част на старата къща пламна като факел. Пламъците се извиха жадно и облизаха напоената с бензин купчина между двете къщи.
	Той се намираше вече на три пресечки разстояние, когато двата пожара се събраха в един.


>	Глава 28

	_Нюпорт Бийч_
	_Петък сутринта, много рано_
	Лейси и Иън се събудиха стреснати сред пушека, който нахлуваше през отворения прозорец.
	_Пожар._
	Никой от двамата не разбра кой извика пръв. Краката им зашляпаха по пода едновременно.
	— Обади се на 911! — викна Лейси и грабна пожарогасителя, който държеше близо до леглото си.
	Иън рязко вдигна телефона до леглото й, набра номера и премина през влудяващия и необходим протокол на записване на името, адреса, телефонния номер, причината за обаждането и т.н. Докато отговаряше на въпросите, нахлузи дънките си, обувките и си сложи кобура. Закачи мобилния си телефон на колана, а операторът в спешния център го помоли да повтори информацията.
	— Пуснете си наново записа, аз съм зает — тросна се той и хвърли слушалката на нощното шкафче. Подаде глава от прозореца на спалнята, за да оцени пожара. — По дяволите! Лейси! — извика. — Трябва да преместим колата ти. Къде са ключовете?
	— На кукичката до задната врата. Ще ги взема.
	— Направи го, преди колата да се е изпекла. — _Също и ние, ако резервоарът избухне в лицата ни._
	Лейси не отговори, а просто грабна ключовете и се изстреля към колата. Иън вдигна сандалите й и тениската си, за да й ги даде, и изтича надолу по стъпалата. Спря за малко в кухнята, колкото да вземе няколко хавлиени кърпи и още един пожарогасител. Когато излезе навън, Лейси бе преместила колата и тичаше обратно по алеята към него. Той хвърли всичко, освен кърпите, близо до пожарогасителя, който тя бе зарязала, за да отдалечи колата от пламъците.
	— Обуй ги, за да не се нарежеш или изгориш — каза й.
	Пребледняла, тя нахлузи сандалите и навлече тениската му, после се наведе да вземе пожарогасителя. Скоро от него отново потекоха със съскане въглеродният диоксид и химикалите. Един пламък се виеше около задния ъгъл на магазина, където го застигна потокът от пяна и го угаси. Лейси проследи пламъка обратно до източника му — разхвърляни пламтящи боклуци, които вятърът разнасяше във всички посоки. После се зае със следващия пламък, който пълзеше по стената отстрани на магазина й.
	— До задните стъпала има маркуч — извика на Иън.
	— Видях го.
	Докато тя преследваше нахалните пламъци, той пусна водата и насочи струята така, че течността да се разпръсква по страничната стена на магазина й и по горящите боклуци на пътеката между двете къщи. Беше по-добре, отколкото да се опитва да ги угаси с пикаене, но не кой знае колко по-добре.
	_Къде е пожарната, по дяволите?_
	Огънят беше твърде силен. Нямаха време. Той напои кърпите с вода. Вършеха работа, но и те като маркуча — по-добре от нищо, но не много.
	— Не се връщай в магазина — каза Иън и се отправи към старата паянтова къща в съседство. — Ще отида отпред да проверя дали съседката ти е излязла.
	Устата на Лейси бе прекалено пресъхнала, за да му отговори. Беше видяла други оранжеви езици да лазят по стената на магазина й. С разтуптяно сърце и изпотени ръце насочи пожарогасителя натам. Химикалите се смесиха с острия мирис на дим. С всяка струя тя благодареше мислено на дядо си за параноята му на тема пожари. Когато пожарогасителят се изпразнеше, щеше да вземе някой от другите четири, които държеше вътре.
	_А докато свършат и те, пожарната ще е пристигнала, нали?_
	Но дотогава й оставаха само страхът, молитвите, химикалите и разтрепераните ръце. И Иън — тъмна фигура, осветена от пламъците, бягаща към нея откъм предната страна на „Космическа енергия“.
	— Вратата отпред е залостена и заключена — подвикна й. — Дано отзад не е така.
	Не беше. Никога не можеше да проумее защо хората не заключват задните си врати така грижливо, както предните. Той изрита задната врата на „Космическа енергия“ и се втурна вътре. Въпреки че отвън магазинът щеше да избухне в пламъци всеки момент, във вътрешността се виждаше изненадващо малко огън. Пушекът обаче го заместваше. Дишайки през мократа кърпа, Иън се отправи в посоката, където очакваше да е стълбището. Не беше там. Имаше само още пушек, от който очите му залютяха и той се задави и закашля. Завъртя се и хукна в противоположната посока, намери стълбите и побягна нагоре, превит почти одве, за да мине под дима. Нямаше нужда пукотът на огъня да му подсказва, че горе пожарът е по-силен. Виждаше го през задната половина на къщата — нахлуваше през пръсналото се от топлината стъкло на прозореца в коридора.
	Една от двете стаи горе беше празна. Другата бе заключена и с резе. Пушекът се виеше изпод вратата и през цепнатините покрай нея. Повърхностите бяха нажежени и не можеха да се пипнат. Ако човек отвореше тази врата без пожарникарски костюм, щеше да бъде пометен от смъртоносния порив на огъня.
	Не че имаше причина да продължава навътре. Ако съдеше по миризмата, който и да бе в тази стая, вече беше в търбуха на огнения дракон и бе намерил смъртта си.
	Иън се приведе и побягна надолу по стълбите, търсейки възможност да си поеме дъх, без да се задави от пушека.
	Навън огънят въздъхна и лумна, смъртоносно красив. Лейси гледаше — ужасена и очарована — как гонените от вятъра пламъци скачаха и поглъщаха апартамента й на втория етаж.
	_Ще проверя дали съседката ти е излязла._
	Нов страх връхлетя Лейси, в сърцето й се заби острият нож на паниката. Знаеше, че някой трябва да провери как е съседката й, но дълбоко в нея душата й крещеше, че Иън е по-важен от откачената пияница, чиято небрежност най-вероятно бе предизвикала пожара.
	— Иън!
	Той не отговори.
	Лейси грабна втори пожарогасител и се втурна към разбитата задна врата на съседния магазин. Навсякъде се търкаляха консервени кутии. Тя изпразни първия пожарогасител върху вратата, приготви втория и се хвърли навътре.
	— Иън! Къде си?
	Той я чу, преди да види силуета й в рамката на горящата врата. Сърцето му спря и после заби двойно по-бързо. Вдигна я на рамо, както се движеше приведен, и я избута през вратата в изпълнената с пушек алея, където миришеше като в рая в сравнение с ужасната къща.
	— Как ти хрумна… — започна ядосано, но се разкашля. — По-късно ще се разправяме. Пожарогасителят, който донесох, пълен ли е още? — попита я с продран глас.
	— Не.
	— Има ли други? — продължи той, като продължаваше да кашля.
	— В магазина.
	— Къде?
	— Тук. — Лейси му хвърли пълния пожарогасител и се втурна към задната врата на магазина си. Щеше да е по-лесно да отиде да го вземе сама, вместо да му обяснява.
	Той опита да я спре, но реши да си спести дъха за кашляне и вдишване на кислород. Разбра как се борави с пожарогасителя, включи го и изгаси пламъците в купчината боклуци между двете къщи. Маркучът продължаваше да облива с вода, доколкото можеше, но не бе достатъчно. Иън намести маркуча в друга посока, така че да пръска вода към покрива на Лейси, където пламъците започваха да се плъзгат алчно откъм горящата в съседство къща.
	Два пожарогасителя изтракаха наблизо. Иън захвърли изпразнения и взе един от пълните.
	В далечината отекнаха сирени като песен за нещастието и смъртта.
	Лейси остана неподвижна за момент, докато си поеме дъх, без да осъзнава, че трепери от адреналина и страха. Двете стари къщи изглеждаха като картина от светлина и мрак, огън и очакване. Там, където водата и пяната не достигаха, дървените греди димяха и блестяха от пламъците. Огънят вече достигаше до стрехите.
	За пръв път осъзна, че ще загуби магазина и дома си в този пожар.
	— Не! — изпищя тя. — Не!
	Иън хвана пожарогасителя с една ръка, а с другата я придърпа до себе си, за да я утеши, доколкото може.
	— Картините на дядо. Не може да изгорят!
	Преди той да я спре, тя се изтръгна от ръцете му и се втурна към магазина. Вдишвайки пушек и страх на всяка крачка, изтича на горния етаж, свали чаршафите от леглото си и трескаво започна да увива картините. Сграбчи ги непохватно, обърна се и се блъсна в Иън.
	— Дай ми ги — изръмжа той.
	Не бе го чувала да говори с такъв глас.
	— Те са на дядо. Не мога да…
	Говореше си сама. Иън бе грабнал картините и я буташе надолу по стъпалата толкова бързо, че едва не й счупи врата. Тя зави към задната врата на магазина, но той я дръпна рязко и я повлече по пътеката между рафтовете към предната врата. Лейси отвори резетата, отключи, без да се замисля, и излезе със залитане в нощта, препъвайки се от страх и мъка. Той я улови, преди да е паднала, и я избута през улицата настрана от огъня.
	— Добре съм — каза тя, вцепенена. — Пожарът…
	— Не можеш да направиш нищо — прекъсна я Иън. — Стой тук.
	— Само ако и ти стоиш с мен.
	На светлината на уличната лампа той видя упорития й поглед и треперещи устни и разбра, че тя ще го последва веднага щом той тръгне.
	— Имаме може би две минути — каза й. — Какво искаш да спасиш?
	— Всичко. — Лейси се усмихна през сълзи. — Нищо. Важното е тук. Всичко останало може да бъде заменено по един или друг начин.
	— Компютърни архиви?
	— Имам копия в колата.
	— Дрехи?
	— Тази седмица има дванайсет гаражни разпродажби.
	— Картините ти?
	Тя потрепери.
	— Има още там, откъдето са дошли.
	Но изражението й показваше, че не е убедена в това.
	— Пази тези, докато се върна — каза Иън и посочи трите платна, които бе оставил на тротоара.
	Той се втурна обратно в магазина, преди тя да успее да го спре. Не можеше да спаси всичките й картини, но щеше да изнесе поне някои от тях. Грабна картината, съхнеща на статива, подбра произволно още от подпрените на стената, докато се събраха толкова, колкото можеше да носи, и побягна обратно по стълбите и навън от магазина.
	Нощта бе оживяла от сирени, мигащи червени светлини и мъже, които крещяха разпореждания, докато разпъваха маркучи. Иън пусна картините в краката на Лейси и се втурна да вземе още, преди пожарникарите, крещящи от всички страни, да барикадират входовете.
	— Не! — Изненадващо силните ръце на Лейси се впиха над лакътя му и ноктите й се забиха в кожата му.
	— Има време.
	— Ти струваш повече от няколко картини.
	— Там има повече от няколко картини.
	На устните й се появи несигурна усмивка.
	— Въпреки това ти струваш повече.
	— Не го казвай на данъчните.
	Той я придърпа към себе си и я прегърна. Прегръща я дълго. После пристигнаха полицейските коли и от тях се изсипаха няколко униформени ченгета. Двама от тях забелязаха двойката на тротоара и се отправиха към тях.
	Иън се подготви за въпросите, с които щяха да започнат да го засипват. В същото време се чудеше дали отговорите, които полицаите щяха да получат на тези въпроси, щяха да доведат в крайна сметка и до това да се разбере кой е запалил пожара.
	И защо.


>	Глава 29

	_Нюпорт Бийч_
	_Петък, рано сутринта_
	Звънът на телефона рязко събуди Рори. Блис, която лежеше до него, измърка сънено и зарови глава по-близо до топлото му тяло. Той се пресегна през нея и потърси опипом мобилния си телефон. По дяволите, остаряването беше гадна работа. Някога се събуждаше веднага, с ясна мисъл и пъргави пръсти. Вече не.
	— Да — измърмори той.
	— В Нюпорт има пожар.
	— Боже, Уорд, защо си буден по това време?
	— Като станеш на моите години, ще стоиш буден доста време.
	— Подслушвал си полицейската радиостанция — каза Рори, досещайки се какво е станало.
	— По-интересна е от телевизията.
	С въздишка Рори се размърда изпод краката на Блис. Не можеше да повярва, че пак получава ерекция. Не и след изминалите няколко нощи. Но, по дяволите, приятно му бе да усеща голото й тяло, сгушено до неговото.
	— Чуваш ли ме? — попита Уорд раздразнено.
	— Има пожар в Нюпорт Бийч, който е в окръг Ориндж и не беше част от окръг Морено предния път, когато проверявах.
	— Нямаше проблем да пратиш хора да следят Сюза Донован, докато тя беше в Ориндж.
	— Какво искаш да направя — да отида да се изпикая върху огъня ли? — попита Рори сприхаво.
	— Искам да измъкнеш скъпоплатения си задник от леглото на дъщеря ми и да отидеш да провериш къде е пожарът.
	Мимоходом Рори се зачуди как Форест бе открил кой спи с Блис.
	— Твоя дъщеря и моя бъдеща съпруга.
	Последва пауза и шерифът се усмихна. Почти си представи пресметливото смръщване на стареца.
	— Кога? — попита Уорд.
	— Веднага щом си извадим медицинските свидетелства.
	Уорд изръмжа.
	— Не знаех, че ще й стиска да го направи.
	Рори не си направи труда да прикрие прозявката си.
	— Има ли нещо друго, което те безпокои?
	— Пожарът в Нюпорт Бийч. От адреса, който е даден на 911, ми изглежда съвсем близо до магазина на онова момиче.
	— Много момичета имат…
	— Момичето с картините — прекъсна го Уорд. — Куин или както там се казва в момента.
	Рори разтри лицето си с длани и си каза, че трябва да бъде търпелив с бившия си и бъдещ тъст. После си заповяда да се събуди и да започне да мисли за шефа си, а не за това колко е приятно да разтвори коленете на Блис и да се гмурне между тях.
	_Момиче. Картини. Куин._
	_По дяволите! Нищо чудно, че Уорд вдига пара._
	— Да не говориш за Лейси Куин, младата жена, чиито картини искаше да купиш? Нейният магазин ли… където сега са картините — той ли гори? — попита Рори.
	— Откъде да знам, по дяволите — озъби му се Уорд. — Само помня, че адресът, до който я бяха проследили твоите хора, беше в старата част на Нюпорт, а там в момента има пожар. Върви да провериш дали картините ми са в безопасност!
	Рори не се опита да изтъкне, че картините още не са на Форест — ако изобщо станеха негови. От всичко, което Савой бе успял да изкопчи, дамата не желаеше да ги продава. От друга страна, Рори не помнеше старецът някога да е приел „не“ за отговор.
	— Ще завъртя няколко телефона — каза той и затвори.


>	Глава 30

	_Хотел „Савой“_
	_Петък сутринта_
	Увита в дебелия хавлиен хотелски халат, Сюза погледна затворената врата на втората спалня, а после Иън.
	— Как е Лейси?
	— Спеше, когато я оставих. Надявам се, че още спи. — Той прокара пръсти през косата си и се зачуди дали някога ще успее да премахне ужасния мирис на смърт от кожата и мислите си. — Да загубиш всичко е тежък удар, но поне Лейси не се изпече жива като съседката си.
	— От това, което ми разказа, се съмнявам жената изобщо да се е събудила.
	Лицето му се напрегна.
	— Много се надявам да е било така.
	— Сигурен ли си, че Лейси е загубила всичко? Тя каза, че са изгасили огъня, преди да стигне до магазина й.
	— Пушекът и водата са повредили всичко, което е оцеляло от пламъците — каза Иън. — Някои от издръжливите неща, като стъклени предмети, бижута и метал, може и да са се спасили. Но плакатите и текстилът… — Направи рязък жест с ръка. — Загубени са.
	— Ами картините й?
	— Повечето са унищожени според мен. А може би не. Не съм запознат с издръжливостта на маслените бои и платната.
	— По-издръжливи са от пастелите или водните бои. — Сюза се намръщи. — Ще помогна на Лейси да провери картините, когато е готова. Иначе би изхвърлила нещо, което може да се спаси с подходяща обработка. Пита ли я дали има застраховка?
	— Има. Какво ще й платят — ще зависи от застрахователя и адвокатите, ако се стигне дотам.
	Сюза погледна мръсната коса и опушеното лице на Иън.
	— Искаш ли да хапнеш нещо, кафе, нещо за пиене?
	— Не, благодаря, още не съм преглътнал пушека.
	— Да намажем с нещо изгарянията ти?
	— Вече се погрижих за тях. Намазах и Лейси от главата до петите. — Той почти се усмихна. Поне тази част бе приятна.
	— Ще поспиш ли?
	— По-късно. Чакам обаждането от следователя на пожарната.
	С присвити очи Сюза го гледаше как крачи из стаята.
	— Следовател? Подозират палеж ли? Лейси не спомена нищо такова.
	— Всички пожари се разследват за палеж.
	— Добър опит, но неуспешен — изстреля в отговор тя. — Нямаше да стоиш буден, ако предполагаше, че е просто рутинна проверка.
	— Обзалагам се, че синовете ти никога не са успявали да те преметнат с някоя измислица, нали?
	— О, успявали са постоянно, но не и за важни неща.
	Иън погледна през рамо към затворената врата, после отиде до нея и се ослуша напрегнато. Дори и Лейси да беше будна, не се движеше из стаята.
	Сюза изчака с търпението на майка или на котка, дебнеща жертвата си. Понякога нямаше голяма разлика.
	— От това, което видях, пожарът беше започнал от един бидон с боклуци — каза Иън. — После някой е съборил бидона и огънят се е разпространил по пътеката между двата магазина. Подсигурил се е и с някакви ускорители — керосин или бензин — плюс нещо като блокчета от стърготини и парафин, които се използват за подпалки, когато на човек не му се занимава с дърва. Тези блокчета горят много бързо — дори и да вали като из ведро.
	— Защо някой ще иска да пали магазина на Лейси?
	— Не беше магазинът на Лейси, а съседният.
	— Тогава защо излъчваш сигнали, от които шестото ми чувство се събужда и се чувствам зле?
	Иън я изгледа мрачно.
	— Какви сигнали, госпожо Донован?
	— Лоши. Най-добре ми кажи всичко.
	— Няма нищо за казване. — Той се надяваше наистина да няма.
	— Глупости!
	Той примигна, после се усмихна бавно — първата му истинска усмивка, откакто полудонесе, полудовлече изцапаната със сажди и втрещена Лейси в хотелския апартамент преди един час, повери я в ръцете на Сюза и се върна за картините, които бе оставил във фоайето.
	— Добре — каза Иън, — но не знам как моите предположения ще те накарат да се почувстваш по-добре.
	— Искала ли съм да се чувствам по-добре?
	Той подсвирна тихо през зъби.
	— Лоу ме предупреди, че си тежък случай, но досега не му вярвах.
	— Може да се гънеш като червей на кукичка и да се опитваш да смениш темата, но това няма да ти помогне.
	Иън вече се бе досетил, че е така.
	— Нещо, което много приличаше на подпалки, бе разпръснато от бидона с боклук до магазина на Лейси. Стори ми се, че надуших и бензин, но не го твърдя със сигурност. Ала определено цялата картинка не ми харесва.
	— Някой да ти е казвал, че си параноик?
	— Професионална деформация.
	— За съжаление, имам чувството, че си прав.
	Отне му няколко секунди да осъзнае казаното от Сюза.
	— По дяволите, надявах се да си на друго мнение.
	— Аз също. Какво ще правим сега?
	— Ти няма да правиш нищо — каза той, — освен това, за което си дошла, и то със сигурност не включва да се забъркваш в история с палеж.
	Тя повдигна вежди.
	— Двамата със съпруга ми имате нещо общо — арогантността.
	— Хубаво, че ти си падаш точно по тази черта — усмихна се Иън.
	— Мисля, че е време да се обадя на моята нова приятелка Дейна Гейнър от „Реъритис Ънлимитид“. Твоята шефка, доколкото си спомням.
	— Ако поискаш, Дейна може да ме поскастри, което сигурно отдавна й се ще да направи, но няма начин да ми каже да те изложа на опасност. — Той извади мобилния си телефон и натисна един от бутоните за бързо избиране. — Сама я попитай.
	— А докато ти правиш това — каза Лейси от вратата на спалнята, — Иън ще ми обясни за какво точно спорехте.


>	Глава 31

	_Нюпорт Бийч_
	_Петък сутринта_
	Рори се облегна на стола си, докато чакаше в едно кафене с изглед към океана. Пред него имаше чаша димящо кафе, черно като ада, но с много по-хубав вкус. Времето навън бе обичайното за януари в Южна Калифорния — слънчево, с топъл вятър откъм пустинята и безкрайно синьо небе — или поне докато смогът не се върнеше, когато вятърът обърнеше посоката си.
	Отпи от кафето си, вдигна поглед и видя Дик Мърл да се задава. Той изглеждаше като вампир, който спешно се нуждае от свежа кръв, но всъщност беше главният следовател на пожарната в Нюпорт Бийч.
	Рори се изправи и му подаде ръка.
	— Добро утро, Дик. Благодаря ти, че ме вмести в натоварения си график.
	Мърл стисна ръката му и се усмихна уморено.
	— Човек трябва и да яде — каза той. — Щом окръг Морено черпи, съм гладен като вълк. От три седмици не мога да вдигна глава от работа.
	— Да, чухме за поредицата палежи във вашия окръг. Лоша работа. Дано скоро хванете подпалвача.
	Мърл седна тежко. Движенията му сами издаваха преумората от прекалено многото работа и липсата на достатъчно сън.
	— Дано. Дотогава ще трябва да преживявам на кафе.
	Сервитьорката се появи, видя как Мърл погълна една чаша кафе, наля му втора и остави каната върху масата, за да си осигури бакшиша. След като записа поръчката им и се отдалечи, двамата мъже известно време мълчаха и пиеха кафето си, загледани във вълните на океана.
	— Сега, когато подпалвачът ви е виновен и за убийство след снощния пожар — поде Рори, — може да ви отпуснат допълнително хора.
	Мърл пресуши и втората си чаша кафе, наля си още и въздъхна.
	— Нещо съм разколебан за снощния пожар.
	— Какво имаш предвид?
	— Съвсем различен метод на действие. Ако може да се нарече метод.
	Рори взе чашата си в ръка и се приготви да слуша.
	— Нашият сериен подпалвач си пада по празни сгради, цигари, запалки, свещички за рожден ден и керосин — каза Диг. — Много бавен фитил, водещ към парцали, напоени с керосин. Доставя му удоволствие да чака партито да започне.
	Рори кимна.
	— После се кефи да гледа как огънят гори и как ние търчим като мравки, на които им пари под краката — продължи Мърл.
	— Но не и снощи?
	— Не знам. — Следователят се прозя, докато челюстта му изщрака. После пак се прозя и разтърка бледосините си очи. — Това е съвсем предварителна преценка. Едва сме успели да започнем нормално разследване на снощния пожар.
	— Разбирам те. Няма да записвам думите ти. Просто съм любопитен. Ако този негодник се прехвърли в окръг Морено, искам да знам как действа.
	— Добре. Ето с какво разполагаме. Студена ветровита нощ, алея с малки магазинчета от двете й страни, две стари къщи, които са магазини на първия етаж и апартаменти на собствениците си на втория.
	Рори бе научил това от полицейските доклади, но не каза и дума.
	— Имаме няколко постоянни бездомници в района, две-три стари жени. Още двама скитници, които си търсят място, където да се изпикаят и да спят на завет. — Мърл разтри очи и си наля още кафе. — Наоколо няма никой друг, освен собственичките на магазините, които са спели в двете стари къщи.
	— Клошарите видели ли са нещо?
	— Ти как мислиш?
	— Мисля, че са били пияни и са спали непробудно.
	— Точно така. Не са видели, нито чули нищо, докато сирените не ги събудили.
	Сервитьорката донесе чиниите със закуската им. Рори си бе поръчал препечени филии, плодове и бъркани яйца. Мърл бе готов да изяде всичко, освен ръката, която го хранеше: яйца, палачинки, пържола със сос, картофи, препечен хляб, бисквити, шунка и две чаши мляко.
	— Още масло, ако обичате — каза той на сервитьорката. — И конфитюр.
	— Боже, как хапваш — възкликна Рори. — Познавам те от години и не си наддал нито грам.
	— Праведен живот, молитви и работни дни от по двайсет и четири часа. — Мърл започна да поглъща храната и каза, дъвчейки: — Та момчетата разпитаха скитниците — извини ме, хората с жилищни затруднения — и не научиха нищо.
	Рори се засмя и поклати глава.
	— Ако работата ти зависеше от гласоподавателите, щеше да миеш подове.
	Дик не възрази и продължи да дъвче. Нетърпимостта му към политиката от всякакъв вид бе въпрос на лични убеждения.
	— Моите хора намериха следи от петролни продукти, което не е нещо необичайно: това е алея, на която хората паркират колите си, сменят маслото им и изнасят боклука си. Пластмасите се произвеждат от петрол, както знаеш. Намериха и пластмасов бидон с боклук, който бе почти разтопен.
	— Източникът на огъня?
	— Да. — Мърл изяде палачинките със сироп и изпи едната чаша мляко, след което се зае със солената част от закуската си. — Наоколо имаше достатъчно боклуци, за да се подпали половината град. Нищо чудно вятърът да е съборил бидона и огънят да се е разпрострял. Предполагам, че скитниците са запалили огън в него, за да си стоплят ръцете, а когато пожарът е пламнал, са избягали яко дим.
	— Значи не е вашият подпалвач? — попита шерифът.
	Дик пийна кафе и се зае с пържолата. Говореше и дъвчеше с изненадваща експедитивност:
	— Къщите не са необитаеми, нито празни. Няма фасове от цигари там, където той би стоял, за да наблюдава. Няма празна опаковка от свещички за рожден ден, оставена, за да ни подразни. Не, не е нашето момче.
	Рори се облегна назад и стигна до тази част от разговора, която всъщност го интересуваше — или по-точно, интересуваше Уорд.
	— Да не е някой подпалвач, нает, за да се приберат парите от застраховката? — попита той.
	— Възможно е. Магазинът, в който е умряла жената, не изглеждаше нищо особено. За колко пари може да са застраховани магически кристали и фалшиви витамини? Освен това май изобщо е нямала застраховка.
	— А другият магазин?
	— На художничката ли? — Мърл сви рамене и погълна последното парче от пържолата, след което се насочи към бисквитите. — Застрахован е. Държала полицата в банков сейф заедно с някои други документи.
	— Колко ще й дадат?
	— Не знам. Тя каза, че бизнесът вървял достатъчно добре, за да си плаща наема и да й остава малко, и че от застраховката няма да получи повече от това. Все пак проверяваме и по тази линия.
	— Ами самите стоки? — попита Рори. — Имало ли е нещо, заради което си е струвало да се изгори цялата къща, за да се вземе застраховката му?
	— Имала някакви стари филмови плакати, които очевидно не били евтини, и разни неща, твърде стари, за да са боклуци, но не толкова, че да са с антикварна стойност. Нищо особено. Освен това тя каза, че успяла да изнесе най-ценните, преди магазинът да изгори.
	— Какви са те?
	— Три стари картини.
	Усмихнат, Рори побутна чинията си към Мърл.
	— Хапни още малко.


>	Глава 32

	_Хотел „Савой“_
	_Петък сутринта_
	През изминалия час родителите на Лейси седяха в апартамента на Сюза и въртяха дъщеря си на шиш по-безмилостно и от полицията, но с различна цел.
	— Лейси, просто се инатиш — въздъхна тъжно Доти. — Няма абсолютно никаква причина да не си събереш нещата, които са оцелели в магазина, и да се прибереш у дома с нас веднага. Имаме телефон и ще можеш да уредиш всички останали подробности от разстояние. О, скъпа, от самото начало си знаех, че не трябваше да наемаш онази дупка.
	— Казвала си ми го много пъти. — Лейси разтърка очите си. — Вижте, оценявам загрижеността ви, но ще остана тук.
	— Няма къде да живееш — изтъкна Броуди не за първи път. — Прояви здрав разум. Нямаш пари, нямаш дом, да не възнамеряваш да спиш в колата си?
	Иън се опитваше да остане невидим във втората спалня, но това изречение преля чашата. Той прекъсна телефонния разговор с чичо си, който му разправяше стари истории, станали в окръг Морено, и позвъни на пиколото. После нахлу в дневната на хотелския апартамент, като затвори решително вратата на спалнята зад гърба си. Прекоси дневната и застана до стола на Лейси, погали с ръка непокорната й кестенява коса и помилва бузата й в мълчалива подкрепа.
	— Знам, че й желаете доброто — каза той, — но не съм виждал нищо толкова безмилостно, откакто двете ми котки разкъсаха едно птиченце.
	Броуди изгледа високия непринуден мъж с къса тъмна коса, решителен поглед и раменен кобур.
	— Кой, по дяволите, сте вие?
	— Иън Лапстрейк — обясни Лейси. — Забрави ли?
	— О! — Доти приглади скъпия си розов плетен костюм. — Вие сте този, който е бил… ъъъ… с Лейси, когато пожарът е избухнал. — Тя се изправи и протегна ръка. — Аз съм Доти Куин. Искам да ви благодаря, че сте помогнали на нашето момиче. Тя не е много практична в живота.
	Иън страшно се изкушаваше да каже на тази приятна, елегантно опакована представителка на висшето общество от Пасадена колко добре бе изглеждала непрактичната й дъщеря, облечена единствено с няколко петна от боя по добре оформеното дупе, но се отказа.
	— Приятно ми е — каза той, усмихна се и се ръкува с Доти. Не разбираше защо усмивката му въздейства така на хората, но определено не се колебаеше да се възползва от нея. Особено в моменти като сегашния, когато с добро можеше да постигне много повече, отколкото с лошо. — Имате чудесна и много талантлива дъщеря и съм сигурен, че Сюза Донован ще ви каже същото, когато приключи телефонния разговор със съпруга си.
	Доти се усмихна.
	— Да, добре, ние обичаме нашата Лейси.
	Иън не се съмняваше. Това бе единствената причина, която го бе спряла да пробие с ритници дупка във външната стена и да изхвърли родителите на Лейси през нея. Той се обърна към баща й:
	— Господин Куин, радвам се да се запознаем.
	Преди да осъзнае какво става, Броуди вече се ръкуваше с любовника на дъщеря си. Не че би трябвало да има нещо против — тя беше над трийсет. Но някои рефлекси умират трудно у един баща. Наежването в присъствието на мъж, който е съблазнил дъщеря му, бе един от тях.
	— Няма нужда да се тревожите, че Лейси ще спи в колата си — каза Иън. — В момента приготвят за нея съседния апартамент. Тя може да го ползва толкова дълго, колкото пожелае.
	Лейси издаде изненадата си:
	— Но аз не мога да си го позволя.
	— Не се тревожи. Безплатно е.
	Кафявите й очи се ококориха.
	— Откога пускат безплатно в апартаментите на хотел „Савой“?
	— Откакто се обадих на „Реъритис“ и казах на Дейна за картините.
	Лейси разтърси глава като куче, което излиза от водата, и от движението къдриците й затанцуваха.
	— Моля?! Нещо съм със забавени реакции тази сутрин.
	Той се усмихна, повдигна брадичката й и я целуна нежно по устните.
	— Скъпа, ти никога не си със забавени реакции.
	Тя затвори очи, издиша продължително, от което къдриците й се разлетяха, и опита да събере мислите си.
	— Какво става?
	Броуди се усмихна. Всеки мъж, който можеше да преодолее ината на Лейси с една лека целувка, бе много повече от обикновен жребец в леглото. Крайно време беше такъв мъж да се появи.
	— Сюза разказа на Дейна за картините — обясни Иън. — Помниш ли? Тези, заради които се върна в горящата къща?
	— Доста преувеличаваш — намуси се Лейси.
	— А каква беше според теб?
	Тя издаде долната си устна.
	— Почти горяща.
	— Поправи ме, ако греша — каза той, — но не беше ли същата _почти_ горяща къща, в която не ме пусна да вляза за картините ти?
	— Това е различно.
	Вместо да се подразни, Иън се усмихна.
	— А, да, сега ми стана ясно.
	Лейси го погледна учудено.
	— Така ли?
	— Разбира се. Съвсем различно е. — Той я погледна въпросително.
	— Ъъъ… за какво говорехме?
	— Хвана ме натясно, скъпа. Явно не е било важно.
	Броуди се изкиска и намигна на жена си, която гледаше със зяпнала уста как един непознат мъж се справяше с ината на Лейси, сякаш той изобщо не съществуваше. После Доти забеляза решителните тъмни очи на Иън и разбра, че дъщеря й не беше схванала края на разговора, но това щеше да се уреди по-късно, между тях двамата.
	— Преди да забравиш името си — вметна Броуди, — исках да ти кажа, че оттеглям възраженията си да изложиш картините.
	— Какво? Защо? — попита Лейси.
	Доти отговори вместо него:
	— Баща ти реши, че е време да намали темпото и да прекарва повече време по игрищата за голф. Оттегли кандидатурата си за съдийския пост.
	Лейси се поколеба.
	— Сигурен ли си, че искаш това, татко?
	— Да. — Той се усмихна кисело на жена си. — Просто ми трябваше повече време, за да го осъзная.
	На вратата откъм коридора се почука и се чу гласът на пиколото.
	— Лейси, иди да отвориш, моля те. — Иън се обърна към родителите й: — Беше много мило да дойдете дотук, за да докарате дрехи на Лейси. Пиколото ще се нуждае от помощта на някого от вас, който да му покаже какво да качи в стаята й.
	— Аз ще отида — предложи Броуди.
	— И аз ще дойда — скочи Доти. — Бих хапнала нещо.
	— Извинявай, мамо. Не се сетих, че може да си гладна — каза Лейси. — Ще помоля да изпратят нещ…
	— Ние ще дойдем при вас веднага щом Лейси има какво да облече, освен този халат — прекъсна я Иън. — Кафенето е отлично. Непременно опитайте уелските кексчета.
	Той затвори вратата след родителите й и пиколото. После отиде при двойната врата, която водеше към съседния апартамент. Когато я отвори, се видя, че вратата отсреща също е отворена и така се оформя огромен апартамент, в който можеха да спят дванайсет човека и да се поберат поне трийсет.
	— Как направи това? — попита Лейси.
	— Лесно. Натискаш дръжката и отваряш…
	— Не. Питах как успя да изгониш родителите ми, без да ги вбесиш?
	— Те ти мислят доброто, обичат те и не те разбират. Ти им мислиш доброто, обичаш ги и не ги разбираш. Карате се, без да опитате да се разберете. Просто свързах на късо, така че да прескочите тази погрешна верига.
	— Направо ме плашиш.
	Той хвана реверите на плюшения й халат и я придърпа към себе си.
	— Снощи не мислеше така.
	— Снощи ми обеща да те нарисувам гол.
	— Когато кажеш, скъпа.
	Тя се надигна на пръсти и се отдаде на целувката, наслаждавайки се на неговата сила и готовността му да я приеме каквато е. Това бе преживяване, което опияняваше като секс, като алкохол.
	— Когато й купувах бои и четки — обади се Сюза, — нямах предвид, че ще прави пърформанси.
	Лейси щеше да подскочи като смутена тийнейджърка, но Иън не я пусна. Довърши целувката толкова бавно и нежно, колкото я бе започнал. Чак тогава вдигна глава.
	— Как е господин Донован? — попита той.
	— Самотен. Като мен.
	— Време ли е за рисуване?
	Сюза погледна през прозореца, поколеба се и се усмихна.
	— Ти си много проницателен мъж, Иън. Наистина ми се рисува, но не навън.
	Тъмните му вежди се повдигнаха.
	— Добре. Къде тогава?
	— Тук. — Тя се усмихна на Лейси. — Какво ще кажеш да рисуваме него?
	Лейси се втренчи в Иън. Не можеше да спре да мисли за изминалата нощ, когато му бе нахвърлила една бърза скица, както лежеше и я гледаше от леглото, а възбудата му бе толкова очевидна, колкото и удоволствието, с което я наблюдаваше той.
	Сюза се засмя на глас.
	— О, боже, какво изражение се изписа на лицето ти. Не смятам да го събличаме гол и да го изцапаме с бои. Искам да те нарисувам, както си сега — каза тя на Иън. — С тениската, каишката на кобура, нежен и със спотаен копнеж, с тези тъмни очи и вдъхваща доверие усмивка.
	Иън изглеждаше доста смутен.
	Усмихната, Сюза прекоси стаята, обхвана лицето му и го целуна шумно.
	— Не знаех, че още има мъже, които се изчервяват.
	— Ти можеш да засрамиш и статуя — измърмори той.
	— Добре че си от плът и кръв — каза тя. — Бих искала да застанеш до прозореца.
	— Лейси — прошепна Иън, — помощ!
	— Ей сега — рече тя. — Само да взема новите бои, които Сюза ми е купила.
	Той мислеше да изтъкне, че е по-добре Лейси да отдели време да сортира това, което можеше да се спаси от магазина й, но се радваше, че светлината се връща в очите й, и не искаше да разваля настроението й.
	— Не може ли да отложим за друг път? — предложи им. — Трябва да уредя да заключат онези три картини.
	— Те не си струват да бъдат охранявани — каза Лейси.
	— Не съм на това мнение — обади се Сюза.
	— Виж — въздъхна уморено Лейси, — оценявам всичко, което направи досега, но грешиш за картините. Те не са на Луис Мартен.
	— Дала си ги за оценка ли?
	— Не.
	— Аз уредих „Реъритис Ънлимитид“ да ги оценят — съобщи Сюза. — Ако си права, ще отхапя езика си и ще го изплюя в мивката.
	Блясъкът, който се беше върнал в очите на Лейси, изчезна, сякаш изобщо не се бе появявал.
	— Не. Няма да ги давам за оценка.
	— Защо? — попита Сюза спокойно.
	Лейси просто поклати глава.
	— Как ще реагираш — обърна се Иън към Сюза, — ако ти кажа, че картините са принадлежали на дядото на Лейси?
	— Какво говориш? — умолително го попита Лейси. — Никога не съм изричала подобно нещо.
	— Не и съзнателно — съгласи се той. — Но преди да изтичаш в горящия магазин, извика, че трябва да спасиш картините на дядо си. После излезе с тези три картини. Нищо друго. Нито една от твоите собствени.
	Лейси пребледня, после по скулите й плъзна червенина.
	— Грешиш! Аз… аз съм ги рисувала!
	— Покажи ми.
	— Върви по дяволите! Аз съм ги рисувала.
	Той едва се усмихна.
	— Скъпа, ти просто не можеш да лъжеш.
	— Но ти можеш, нали? — каза тя с горчивина. — Държиш се нежно и мило, а само си мислел как да сложиш капана, в който да падне бедната ти жертва.
	Той не помръдна, но някак й се стори, че се е надвесил над нея.
	— Това ли си мислиш? Че съм те съблазнил, за да получа някои отговори?
	— Да! — После си спомни предната нощ, смеха, страстта и спокойствието. — Не. — Скръсти ръце на гърдите си и се обърна настрани. — Боже, каква каша!
	Сюза забеляза сълзите от гняв, страх и изтощение, които напираха в очите на Лейси.
	— Ние искаме да ти помогнем. Вярваш ли ни?
	— Да — промълви младата жена дрезгаво. — Но не мога. Просто не мога.
	— Но… — Сюза спря, защото Иън й направи знак.
	— Дядо ти е мъртъв — каза той. — Какъв е проблемът? Той е колекционирал картини и ти ги е оставил в наследство.
	Лейси понечи да възрази, че той не ги е колекционирал, а ги е _рисувал_. Имаше голяма разлика. После осъзна, че Иън, съзнателно или не, й предлага изход.
	— Разбирате ли, дядо Рейнбоу беше… особняк. Много колоритен. Наистина, наистина ярка личност.
	Иън чакаше и се чудеше дали тя някога ще му се довери достатъчно, за да спре да го лъже — или поне да опита. Тя бе толкова нескопосана лъжкиня, че той щеше да се разсмее, ако не беше толкова ядосан.
	— Понякога пиеше твърде много — продължи Лейси.
	Иън се заслуша, защото жестовете й му подсказаха, че сега не лъже.
	— И пътуваше на разни места.
	Иън продължи да чака.
	Лейси си пое дълбоко дъх и реши да се придържа към истината, доколкото е възможно.
	— Понякога се връщаше с картини, но никога нямаше разписки за продажби от галерии или от някой художник, въобще нещо от тоя род.
	— Къде ходеше той? — попита Сюза.
	— Из цяла Калифорния.
	— А имаше ли някакви любими места?
	— Палм Спрингс, Анза Борего, Сан Франциско, Долината на смъртта. Защо?
	— Но не Лагуна Бийч, Плажът на художниците или ранчото „Савой“?
	— Не, защо?
	— Две от трите картини, които ми показа, са нарисувани в ранчото — обясни Сюза. — Няколко галерии в Лагуна и Нюпорт продават картини на ранни пленерни художници, които са работили по тези места.
	Лейси сви рамене.
	— Никога не споменаваше за друга част от Южна Калифорния, освен пустинята, така че ако е ходил някъде другаде, аз не знам за това.
	— Все още не мога да разбера проблема — каза Иън.
	— Какъв проблем? — попита Лейси.
	— Защо не искаш да дадеш картините за оценяване.
	Тя сложи ръце на кръста си и го изгледа ядно.
	— На теб ще ти хареса ли да докажат, че дядо ти е измамник?
	— Не схващам мисълта ти.
	— Ами ако е откраднал проклетите картини?
	— Ами ако ги е нарисувал? — не отстъпи Иън. Видя как лицето на Лейси загуби напълно цвета си и изруга: — По дяволите, точно от това се страхувах! Той е бил фалшификатор, нали?
	— Никога не съм го виждала да копира нещо — прошепна Лейси.
	— Но със сигурност е рисувал в стила на прочут мъртъв художник, нали? Художник, чиито картини се продават за по триста хиляди и повече.
	Тя се поколеба, после кимна нещастно:
	— Да. Татко ще ме убие.
	— Защо?
	— Мога да си представя заглавията: СИН НА ФАЛШИФИКАТОР НА КАРТИНИ ПОЧТИ ИЗБРАН ЗА СЪДИЯ. — Тя отметна глава назад, но сълзите й въпреки това потекоха. — Горкият татко. Цялата му репутация ще бъде съсипана заради един баща, когото не е можел да контролира, и една дъщеря, заинатила се да отвори кутията на Пандора.
	На вратата се почука.
	— Пиколото.
	Лейси пристегна халата си.
	— Това са дрехите ми. Ще се облека и ще ида да съобщя новината на татко.
	Иън погледна Сюза. Изглеждаше замислена — както когато се изправяше пред напълно непознат пейзаж.
	— Върви с нея, Иън — каза му тя. — Аз трябва да проведа няколко разговора по телефона. Но… Лейси?
	— Да?
	— След като говориш с родителите си, ще отидем да сортираме картините в магазина ти. После ще вземем натъжените си сърца и ще се върнем навреме, за да порисуваме.
	— Какво?
	— Ще рисуваме залеза на една скала, която гледа към няколкостотин години история. Ще се обадя да уредя това с иконома на ранчото.
	Лейси се поколеба, после се усмихна измъчено.
	— Благодаря. С удоволствие ще дойда.
	— Добре. Докато говориш с родителите си, мисли за това — все още искам „Реъритис“ да огледат тези картини.
	— Защо?
	— Убедена съм, че са дело на Луис Мартен. Трябва да са оцелели от пожара в ателието му или да са били нарисувани преди смъртта му. Не разбираш ли? Ако дядо ти просто е копирал, трябвало е да има от какво да копира — от оригинали на Луис Мартен. Тези картини все още съществуват някъде. Те принадлежат на поколенията, Лейси.
	Иън искаше да зададе въпрос, но един поглед на Сюза го накара да замълчи.
	Прекалено съсипана, за да спори, и най-после повярвала в това, в което не искаше да вярва, Лейси отвърна:
	— Добре. Става. Нищо няма да промени факта, че дядо Рейнбоу е бил фалшификатор. — Една сълза се плъзна от ъгълчето на окото й. — Аз само исках да осигуря на картините на дядо си признанието, което мислех, че заслужават. Сега репутацията на баща ми е на ръба на провала, а скоро дядо ми ще се прочуе като фалшификатор и измамник. — Тя се засмя с горчивина. — Пътят към ада е постлан с добри намерения, нали?


>	Глава 33

	_Нюпорт Бийч_
	_Петък, рано следобед_
	Облечена в елегантния панталон и пуловера, донесени й от родителите й, плюс работен гащеризон, взет назаем от хотела, и със собствените си очукани сандали, Лейси стаеше на тротоара и гледаше входа на магазина си. Освен надписа ЗАТВОРЕНО на вратата, в час, когато би трябвало да работи, няколко локви тук-там и останките от изгорялата къща в съседство, нищо не подсказваше какво се е случило предната нощ.
	— На моя магазин като че ли не му се е случило нищо — каза тя. — Очаквах адска бъркотия след всички маркучи, брадви и търчащи пожарникари снощи.
	— Бъркотията е налице — рече Иън. Беше попадал на достатъчно опустошени от пожари места, за да знае какво я очакваше вътре. Адска бъркотия беше доста точно определение. — Сигурна ли си, че не искаш аз да се погрижа за това вместо теб? Мога да изнеса всички картини и…
	— Не — прекъсна го твърдо тя. — Това е моят магазин, той е моя отговорност.
	Без да настоява, Иън прокара дланта си по къдравата й коса. Зад храбрата си външност тя всъщност караше на адреналин, емоции и старомодна издръжливост — и той го знаеше. Знаеше също, че като види пораженията от пожара и пожарникарите, тя ще се почувства, сякаш внезапно са изкарали въздуха й.
	Той погледна към дребната жена, която стоеше вдясно от Лейси.
	— Пребори ли се с ръкавите си, Сюза?
	— Напредвам. — Също като Иън и Лейси, Сюза носеше взет от хотела гащеризон. Но никой от работниците по поддръжката не се приближаваше дори смътно до нейните миниатюрни размери, така че тя бе навила доста от крачолите и ръкавите.
	— Няма нужда да се занимавате с това — каза Лейси. — Аз мога сама да сортирам картините си. Останалите неща… — Гласът й заглъхна. Опита да се стегне. _Няма да плача. Това са просто вещи. Няма полза да плача заради тях._
	Вдигнала високо брадичката си и с изправени рамене, тя се отправи към входната врата на магазина, която бе заключила предната нощ, преди да тръгнат към хотела, отвори я и пристъпи вътре. Мирисът представляваше тежка смесица от студен пушек и влага. Лейси щракна ключа. Като по чудо лампите светнаха.
	В следващия миг съжали за това. В сумрака магазинът й изглеждаше нормално, не се виждаха падналата мазилка, водата, лепкавите отпадъци, които покриваха всяка повърхност. Колкото по-навътре в магазина се озоваваше, толкова по-зле й изглеждаше всичко.
	— Стой тук, докато огледам горе — нареди Иън. — Пожарникарите ми казаха, че няма някакви поражения по конструкцията, но искам да проверя сам. После ще направя снимки и ще закова дъски на счупените прозорци.
	Вцепенена, Лейси кимна. _Магазинът не е изгорял, така че просто се стегни и престани да хленчиш. Не може да е толкова зле, колкото изглежда._
	Сюза я прегърна през кръста, сякаш бе една от дъщерите й, и мълчаливо показа на младата жена, че не е сама.
	Иън се върна от горния етаж с хладнокръвно изражение на лицето.
	— Добре, горе е безопасно. Сигурна ли си, че картините ти не се покриват от застраховката?
	— Според данъчните не съм продала достатъчно, за да третират рисуването ми като професия, а не като хоби — обясни Лейси делово. — Галериите не те искат, докато не си продавал, а не можеш да продаваш, докато не попаднеш в галериите. — Тя сви рамене и тръгна нагоре по стъпалата. — Това беше витиеват начин да кажа, че картините ми не се покриват от застраховката, защото нямат пазарна стойност.
	Сюза се втренчи в гърба на младата жена. Никога не й бе хрумвало, че художник с таланта на Лейси не може да пробие в галериите.
	— Е — каза тя решително, — това ще се промени. Ще излагаш картините си в галерии по целия западен бряг.
	Лейси се спъна на едно от стъпалата. После погледна през рамо към Сюза.
	— Моля?
	— Чу ме. Няма да позволя талант като твоя да остане заровен на тавана в някакъв магазин за стари вещи. — Сюза тръгна решително към стъпалата. — Първата ти изложба ще се казва „От пепелта“. Ще се открие в галерия „Вижънс“ в Сиатъл в Деня на благодарността и ще продължи до Коледа.
	— За какво говориш? — попита Лейси.
	— За изложба в галерия, за какво друго? — Сюза я подмина по стълбите. — Побързай, момиче. Имаме само час, после трябва да се преоблечем и да отидем да рисуваме. Собственичката на тази галерия е истинска кучка. Тя ще иска само най-добрите ти творби, така че ще трябва доста да рисуваш през следващите няколко месеца.
	Лейси просто се взираше по посока на по-възрастната жена.
	— Най-добре побързай — усмихна се Иън. — Когато Сюза си науми нещо, става страшно.
	— Но „Вижънс“ е една от най-прочутите галерии за дебютиращи художници в Съединените щати. Тя не може просто…
	— Разбира се, че може. Тя притежава галерията.
	Лейси зяпна.
	— Мили боже!
	Той се наведе и я целуна нежно.
	— Ти си добра, скъпа. Родителите ти може и никога да не го разберат, но е крайно време ти да го осъзнаеш. Сега иди да помогнеш на онази претенциозна жена да сортира картините ти.
	Тя примигна, за да пребори внезапно появилите се сълзи.
	— Дядо беше единственият, който някога е вярвал в мен.
	— Сега стават трима.
	Погледна го въпросително.
	— Сюза, аз и дядо ти. — Отново я целуна. — Върви, преди да се отплесна в някоя нова фантазия.
	— Каква?
	— Секс в калта.
	Лейси се огледа.
	— Това е хоросан.
	— Добре. Няма да споря.
	Тя се усмихна колебливо и го прегърна силно.
	— Радвам се, че си тук, Иън. Наистина, наистина се радвам. Ти правиш всичко по-хубаво.
	Преди да й отговори, тя вече бързаше по стълбите. Той я видя как се закова намясто, когато стигна до последното стъпало, защото зърна за пръв път това, в което се бе превърнал апартаментът й. Стори му се, че тя няма да издържи. Но Лейси вдигна глава и пристъпи в невероятната бъркотии, за да види какво може да се спаси.


>	Глава 34

	_Хотел „Савой“_
	_Петък, късно следобед_
	Пиколото буташе към асансьора голяма покрита количка, отрупана цялата с няколко големи букета. Вкара ключа, с който асансьорът да стигне до последния етаж, и зачака.
	Когато слезе на последния етаж, забута количката по коридора към ъгловия апартамент. Без да обръща внимание на табелката НЕ БЕЗПОКОЙ, почука три пъти и извика:
	— Пиколото е.
	Почука и отново извика.
	Тишина.
	Извади служебния ключ от джоба на униформата си и го пъхна в процепа. Светна зелено, ключалката щракна и той влезе. Веднага щом вратата се затвори зад него, бързо обходи стаите, включително съседния апартамент, за да се увери, че са празни. После отново ги обиколи и събра картините. Избра седем платна с различни размери. Повече нямаше да се съберат под розовата ленена покривка на количката. Увери се, че нищо не се вижда, взе един букет от количката и го сложи на нощното шкафче.
	Когато отиде до асансьора, държеше гигантските цветни композиции така, че да остават между него и охранителните камери, които се намираха наблизо. Направи същото, докато прекосяваше фоайето. После слезе със служебния асансьор до подземния гараж. Там натовари картините на бял пикап, чийто единствен надпис бе магнитна табела, закрепена отстрани. Надписът рекламираше денонощни ключарски услуги. На задното стъкло беше поставен временен регистрационен номер. Нямаше други номера.
	В пикапа, извън обсега на охранителните камери, мъжът се преоблече в работен гащеризон, сложи си каубойската шапка, която бе носил и на идване, свали ръкавиците, които носеше досега, сложи си слънчеви очила и тъмна изкуствена брада и запали пикапа.
	Под немигащото око на охранителните камери пикапът излезе на заден ход от мястото, на което бе паркиран, зави надясно и се отправи към магистралата заедно с около петдесет хиляди други коли.


>	Глава 35

	_Хотел „Савой“_
	_Петък вечерта, 20:00 ч._
	Иън отключи вратата на апартамента на Сюза и махна с ръка на пиколото, който буташе количката, натоварена с художнически принадлежности. Лампичката на телефонния секретар мигаше нетърпеливо. Иън изруга мислено. Докато жените рисуваха, той бе прекарал повечето време, изцеждайки докрай търпението си и батерията на телефона си, в обаждания на множество държавни служители с полицейски значки, всеки с различен подход и поведение.
	— Сигурно обажданията са от застрахователната компания — промърмори Лейси нещастно. — Оставих този номер, защото телефонът в съседната стая не работи.
	— Аз го включих — обясни Иън. — Вече работи.
	— Ох, подробности. Не ме бива да мисля за тях.
	— Не може да са застрахователите — обади се Сюза. — Ти им даде пълен списък на стоките в магазина, преди да тръгнем за ранчото. Те няма да предприемат нищо, преди техният експерт да отиде на място, за да види какво е положението, а това няма да стане преди понеделник следобед.
	Лейси стисна устни.
	— Те чуха думата „палеж“ и побягнаха като ужилени.
	— Това се нарича „използване на парите“ — обясни Иън. — Ти им ги даваш и те ги използват, докато не им докажеш, че трябва да ти върнат част от тях.
	Лейси отмести една къдрица от очите си с изцапаните си с боя пръсти.
	— Не казаха нищо категорично, но от това, което подразбрах, смятат, че сама съм запалила пожара.
	— Не го приемай лично — успокои я Иън. — Палежът е често срещана застрахователна измама, затова са чувствителни на тази тема. Всъщност са направо… Охо, вижте тези цветя!
	Той посочи едно огледало на стената в дневната. В него се отразяваше огромен букет, който изглеждаше като замръзнал фонтан върху нощното шкафче на Сюза. Някой й бе изпратил букет цветя, в сравнение с който надгробните паметници изглеждаха малки.
	— Двамата с Доналд да не сте се скарали? — попита я той.
	— Не. Освен това той знае, че всякакви цветя, освен орхидеите, събуждат сенната ми хрема.
	Лейси погледна неочакваната цветна експлозия.
	— С удоволствие ще те спася от тях. Изглежда, са от същия цветар, който е доставил и цветята на рецепцията. Явно ги прави по един тертип.
	— Вземи ги. — Сюза махна с ръка. — Моля те! И ги сложи в най-далечния ъгъл на спалнята си.
	Иън се протегна към цветята.
	— Чакайте — обади се Лейси. — Трябва да има картичка, на която да пише от кого са.
	— Не виждам такава.
	Лейси внимателно размести цветята.
	— Нито пък аз. Може би на рецепцията знаят.
	— Обади се — каза Иън на Сюза настойчиво. — Не пропускай да им обясниш, че на вратата имаше табелка НЕ БЕЗПОКОЙ и някой е влизал въпреки това. Някой прекалено старателен служител ще трябва да получи няколко шамара през ръцете. Ако го направи отново, докато съм тук, може да го застрелям.
	Сюза повдигна вежди, взе слушалката и набра номера на рецепцията. Докато бе заета с това, Иън взе две хартиени кърпички, за да не оставя отпечатъци, и занесе вазата в коридора.
	Върна се с празни ръце.
	— Е? — попита я.
	Сюза избегна погледа му.
	— В момента проверяват.
	Лейси го погледна учудено.
	— Остави цветята навън?
	— Докато не научим откъде са дошли — да.
	— Ти наистина си параноик.
	— Всеки си има талант.
	Той отиде в спалнята на Сюза, провери гардероба и тихо изруга. Без да каже и дума, отиде в стаята на Лейси, провери гардероба там и се върна в дневната точно когато Сюза затваряше телефона.
	— На рецепцията не е отбелязано нищо за доставка на цветя. В момента проверяват графика за доставките.
	Иън не се изненада.
	— Някоя от вас, дами, да е слагала картините си под леглото или нещо такова?
	— Не — отвърна Сюза.
	— Нито пък аз — обясни Лейси.
	Това също не го изненада. Той измърмори ядосано.
	— Моля? — Лейси широко отвори очи.
	— Проверете си гардеробите — нареди им Иън.
	След няколко минути двете потвърдиха това, което той вече знаеше: седем картини липсваха. Четири на Сюза плюс картините на дядото на Лейси.
	— Добре, ето какво ще направим — каза той. — Отиваме в ресторанта.
	— Какво? — попита Лейси невярващо. — Картините ни са изчезнали, а ти искаш да _вечеряме_!
	— Искам и двете да бъдете някъде сред хора. Най-модният нов ресторант в града е идеалното място.
	Двете жени се спогледаха, присвиха рамене и се отправиха към вратата.
	— Мисля, че току-що ни изпратиха в ъгъла — каза Лейси.
	— Поне в ъгъла има чудесни вина — въздъхна Сюза.
	Иън ги последва в коридора. Докато вървяха към асансьора, той извади мобилния си телефон и направи последното нещо, което би искал да стори, докато е на работа. Обади се на ченгетата. По тези места това означаваше Рори Търнър.
	Търнър вдигна личния си телефон след две позвънявания.
	— Да?
	— Иън Лапстрейк е, шериф Търнър. Картини на Сюза за няколко милиона долара са изчезнали под носа на охраната ви.
	— Боже! Някой пострадал ли е?
	— Не. Ние бяхме в ранчото, когато е станало.
	— Да се радваме и на малкото. Кога излязохте от хотела, за да тръгнете за ранчото?
	— Към два — отвърна Иън.
	— Съобщихте ли на рецепцията?
	— Не. Повечето кражби са дело на вътрешен човек.
	— Така си е. Ще дойда след петнайсет минути. Ще взема касетите от охранителните камери и графика с дежурствата и ще се кача.
	— Ще ви чакам на рецепцията — каза Иън, излизайки от асансьора, който току-що бе спрял на първия етаж. — Ще прегледам касетите с вас.
	— Да не намеквате, че ми нямате доверие?
	— Доверие? Шерифе, та ние не се познаваме даже дотолкова, че да си разменяме картички за Коледа.
	Рори се засмя:
	— Трябва ли да ви предупреждавам да не пипате нищо?
	— Как мислите?
	— Ще се срещнем на рецепцията след петнайсет минути. И изпратете дамите в ресторанта или някъде другаде, за да не се пречкат на криминолозите.
	Иън присви очи. Параноята му се бе засилила. Вероятно напълно неоснователно, но винаги съществуваше минимален риск.
	— Няма да изпускам жените от поглед.
	Той прекъсна и се обади в „Реъритис“. Много бързо го свързаха с Ес Кей Нийл. Като директор на охраната, Нийл бе формално шеф на Иън, само че Дейна често го прескачаше и изместваше за някои от собствените си ангажименти. Когато му отговори, Иън не се опита да смекчи неприятната истина и я съобщи направо:
	— Издъних се. Изчезнаха няколко картини на Сюза.
	— Глупости! — обади се тя толкова силно, че гласът й да се чуе по телефона. — Не си виновен ти. Аз настоях да ги оставим в стаята.
	— Струва ми се, че Сюза е невредима — каза Нийл. — Тя не е пострадала, нали?
	— Под добрите маниери — продължи Иън — тя е толкова бясна, че може да сдъвче някоя стоманена чиния. Иначе е добре.
	— Значи не си се издънил.
	Иън измърмори нещо, което отговаряше на настроението му.
	Нийл не му обърна внимание.
	— Имаш ли нужда от подкрепление?
	— Не, мисля, че ще се справя сам.
	— Спокойно, момче. Ако Донован искаше картините да стоят под ключ, щеше да поръча да изпратим двама души. Той познава жена си. Сега спри да се самосъжаляваш и ми дай Сюза. Тя може да ми опише картините и аз ще разпространя информацията. Ще пипнем негодника, когато опита да ги продаде.
	— Винаги предполагаш, че е кражба по поръчка и че в такъв случай ще се появят на пазара. — Ободрен, Иън подаде телефона на Сюза. — Кажи здрасти на Ес Кей Нийл. Опиши му липсващите картини. Подробно.
	Тя взе телефона.
	— Иън не е виновен за случилото се.
	— Вие го знаете, аз го зная. Когато той се овладее, и сам ще го разбере. Сега включвам на запис. Опишете ми откраднатите картини.
	Сюза започна да говори.


>	Глава 36

	_Хотел „Савой“_
	_Петък вечерта_
	Рори Търнър влезе във фоайето с широки, забързани крачки. Не носеше униформа, само значката му висеше на джоба, а кобурът с пистолета се подаваше изпод разкопчаното сако. Двама мъже и две жени го следваха. Бяха с униформи и носеха прожектори, камери, измервателни инструменти и друго оборудване, което се използваше от криминолозите. Още двама униформени заместник-шерифи бързо влязоха през големите врати на фоайето и го прекосиха. Ако се съдеше по ролките с жълта лента, които носеха, тяхната работа бе да подсигурят мястото на престъплението.
	— Дали телевизионните камери няма да се появят всеки момент? — измърмори Иън. — Тази история има всички предпоставки за първокласна сензация.
	Лейси го погледна предпазливо и довърши описанието на картините на дядо си по телефона.
	Като даде бързи и кратки заповеди на заместниците си, Рори извика нощния управител и подгони всички към асансьора. Чак когато ги прати да се качат в апартамента на Сюза, той се обърна към тримата, които го очакваха до рецепцията.
	— Последвайте ме — нареди им напрегнато. — Постарах се да опазя случилото се от полицейските честоти, но проклетата преса няма начин да не научи. След като следователите свършат, управителят ще прехвърли багажа ви в други апартаменти. Освен ако не искате да смените хотела.
	Иън погледна Сюза.
	— Защо да си правя труда? — каза тя. — И без това си тръгвам в неделя, след като търгът приключи. Сигурна съм, че през следващите няколко дни охраната тук ще бъде по-засилена, отколкото където и да е другаде.
	— Можете да сте сигурни — увери ги Рори мрачно.
	Той ги поведе през врата с надпис СЛУЖЕБЕН ВХОД и после по къс коридор с офиси от двете му страни. Спря пред врата с надпис ОХРАНА, извади пластмасова карта от джоба си и я пъхна в четеца. Бравата се отключи.
	— Хубаво — одобри Иън.
	— Аз притежавам деветнайсет процента от фирмата, която даде най-ниската цена за инсталиране охранителната система на хотела — обясни Рори. — Факт, който бе широко раздухан от пресата и пренебрегнат от всички останали.
	Стаята беше празна, ако не се брояха телевизионните екрани, компютрите, апаратурата и един стреснат човек в стандартната „униформа“ от тъмен костюм и вратовръзка. Служебната му карта служеше и като електронен ключ. На нея пишеше Гейтман.
	— Шерифе, какво мога да направя за вас?
	— Някой да е влизал в тази стая по време на дежурството ти? — попита Рори.
	— Само вие. Добър вечер, дами — добави той, като кимна на Сюза и Лейси.
	— Кога започна смяната ти?
	— В два часа. Боб искаше да си тръгне по-рано, за да избегне петъчните задръствания, така че аз го покрих.
	— Значи мислите, че е работа на някой вътрешен — каза Иън толкова тихо, че да го чуе само шерифът.
	— Мисля, че лоша реклама за милиони долари се стоварва на главата на окръг Морено и че моят задник ще се подпали заради това — отвърна Рори отчетливо. — Някой да те е викал някъде поради някаква причина? — попита той Гейтман.
	Мъжът с телосложение на ръгбист, но с бирено коремче, поклати глава:
	— Не, сър. Какво се е случило?
	Търнър пренебрегна въпроса и зададе нов:
	— Всички системи ли работят?
	Гейтман огледа набързо индикаторите.
	— Всички са зелени.
	— Покажи ми последния етаж от обяд до момента.
	Облото лице на Гейтман се смръщи.
	— Нещо случило ли…
	— Прави каквото ти казах — сряза го Рори. — Ако искам да водя разговор, ще ти кажа.
	Отговорникът за охранителната система на хотел „Савой“ във втора смяна млъкна и се зае за работа на компютъра си. Въпреки че всички наричаха резултата от заснетото с камерите „касети“, образите всъщност бяха дигитални. Тъй като повечето камери се задействаха само при наличието на движение, не се губеше памет в записване на празни коридори.
	Всички видяха как един пиколо отиде от асансьора до вратата на апартамента на Сюза. След малко Сюза, Иън и Лейси започнаха да товарят разни неща върху количка за багаж.
	— Намали скоростта на четвърт — нареди Рори.
	Пръстите на Гейтман се раздвижиха върху клавиатурата. Шерифът гледаше как товарят платна върху количката. Всички изглеждаха празни и от двете страни. Все пак нямаше да е излишно да се увери напълно.
	— Още веднъж.
	Картината се върна до началото. Само празни платна и изцапани кутии с бои, които бяха прекалено малки, за да поберат липсващите картини.
	— Добре. Сега на нормална скорост.
	Иън се подсмихна. Шерифът вероятно не очакваше, че Сюза и представителят на „Реъритис“ са замесени в застрахователна измама, но „вътрешен човек“ имаше повече от едно значения.
	На монитора количката и четиримата души изчезнаха в асансьора.
	След секунда за гледащите, но почти три часа по-късно според електронния часовник в долния край на всеки запис, откъм асансьора се появи пиколо, който буташе сервизна количка, натоварена с големи букети. Той мина по коридора под погледа на множество камери, но нито за миг не показа лицето си или някоя друга част от тялото си, по която да бъде разпознат.
	Гейтман се размърда и присви очи срещу черно-бялата картина на екрана. Не хареса това, което виждаше.
	— Негодникът знае къде са камерите — каза той.
	— Без майтап.
	Един студен поглед от Търнър и Гейтман реши, че шерифът определено не иска — и не се нуждае — от коментари.
	Количката и невидимият пиколо спряха пред апартамента на Сюза. Без да обръща внимание на табелката НЕ БЕЗПОКОЙ, той почука, изчака и отново почука, после извади електронен ключ от джоба си. След секунди вратата бе отключена.
	— Задръж. Намери електронния списък на отключванията на тази врата за днес — заповяда Рори.
	Гейтман се премести на друг компютър и стигна до нужния списък.
	— Гост, гост, гост — четеше той от екрана, — гост… охрана.
	— Кога? — попита Рори.
	— Около шестнайсет часа.
	Точно по времето, когато „пиколото“ бе отворил вратата.
	— _По дяволите!_ Коя служебна карта?
	— Тринайсета.
	— На кого е тя?
	Гейтман провери и се намръщи.
	— Изобщо не е издавана, сър. Никой не искаше фаталния номер.
	Иън преглътна забележката си, че е много хубаво, дето хората от охраната на хотела са толкова суеверни.
	— Е, просто супер — изпъшка Рори. — Добре, Гейтман, покажи ми останалата част от записа на пиколото, който не се вижда.
	Лейси примигна и съжали мъжа, който имаше лошия късмет да бъде на смяна, когато бе извършена кражбата.
	Гейтман се върна при първия компютър и се запита дали утре няма да е безработен. Никога не бе виждал шерифа толкова ядосан.
	Количката и пиколото изчезнаха в апартамента на Сюза. Пет минути и четирийсет и една секунди по-късно се появиха отново.
	— Задръж — казаха едновременно Рори и Иън.
	Картината замръзна.
	— Не са всички цветя — отбеляза Лейси.
	— Букетът на нощното ми шкафче — вметна Сюза и критично огледа ъглите на количката. — Предполагам, че картините са под покривката.
	— Могат ли да се съберат? — попита Търнър.
	— Освен ако пиколото не е джудже, да — отговори Лейси.
	Рори я погледна недоумяващо, но Сюза му обясни:
	— Пропорциите на количката са били достатъчно големи, за да се поберат картините, ако пиколото е поне среден на ръст. Художниците са свикнали да възприемат нещата, съотнесени към други неща, а не по метричната скала.
	Шерифът изръмжа:
	— Мъж или жена?
	— Мъж — отговори веднага Иън.
	— Сигурен ли сте?
	— Никога не съм виждал жена с толкова плосък задник.
	Рори се изсмя.
	— Готови ли сте? — попита той.
	— Да. Нямам търпение да видя къде ще отиде. Залагам десет срещу едно, че ще слезе на служебния паркинг.
	— Сигурно — кимна шерифът. — Той е единственият покрит паркинг.
	— Има ли камери? — попита Сюза.
	— Разбира се. — Рори свъси вежди. — Но се обзалагам, че той знае къде са разположени.
	— Със сигурност — съгласи се Иън. — Но е много трудно да се скрие кола под покривката на количката.
	— Пусни го — нареди Търнър на Гейтман.
	Мълчаливо видяха как пиколото влезе в асансьора. Вратите се затвориха и светна дисплеят, показващ на кой етаж се намира асансьорът.
	— Отива във фоайето — каза Лейси.
	Гейтман натисна нещо по клавиатурата и премина на записа от фоайето, като започна от момента, когато мъжът влезе в асансьора. Екранът се раздели, така че фоайето се виждаше сякаш през някаква деформираща призма, която разделяше света на квадрати. Някои от квадратите бяха празни. Всички мигаха и показваха изображения в привидно произволна последователност.
	— Гадост — рече Лейси. — Изглежда като взето от кошмар.
	— Възхитителен ефект — възпротиви се Сюза, докато се взираше в екрана.
	Иън се облегна назад.
	— Досега не съм виждал такава система.
	— Още не се предлага на пазара — обясни Рори, загледан в мигащите квадрати. — Ние я тестваме по поръчка на изобретателя й заедно с други потенциални клиенти. Програмата е гъвкава. Във фоайето, където има прекалено много движение и сензорите биха задействали шестте камери постоянно, което няма да е ефективно за покриване на района, камерите са програмирани да снимат произволно. Това е начин да се покрива голяма площ, без да се изхарчат милиони за монитори, компютри и оборудване за съхранение на данни. Тъй като всичко е дигитално, можем да подобрим екстраполацията, така че камерите да не се нуждаят от скъпи обективи за най-важните точки.
	— Какво е покритието? — попита Иън.
	— Около деветдесет процента от фоайето за период от една минута. Повече, отколкото изискват болшинството хотели. А, ето го нашия човек. — Рори посочи един от екраните. — Стопирай на този кадър и нареди на компютъра да го проследи.
	Капчици пот избиха над горната устна на Гейтман, докато действаше с клавиатурата. Огради пиколото и количката с показалеца и зададе на компютъра да екстраполира как биха изглеждали тези обекти от различни ъгли и да открие съвпадения със записаното от камерите в хотела през следващите минути. Беше разучавал подробно охранителната система цял месец, но това заприлича на окончателен изпит. Той се суетеше, върна се назад, изруга, но въведе правилната поредица от команди.
	Пиколото и количката се движеха в серии от кадри, сменящи рязко гледната точка и ъгъла, от който се виждаха.
	Гейтман почти изстена, когато количката изчезна през вратата с надпис САМО ЗА СЛУЖИТЕЛИ.
	— Иди на служебния паркинг по същото време — поръча Рори. — Ако не го открием там, винаги можем да се върнем.
	Гейтман отново започна да се поти над клавиатурата. Появи се подземният паркинг. Картината не се раздели на шест, но се променяше като въртяна на бързи обороти.
	— Ето го — обади се Иън.
	— Когато стигне до колата си, намали до четвърт скорост — каза шерифът.
	— Негодникът знае къде са камерите — отбеляза Иън.
	Рори мълчеше. Нямаше нужда да казва нещо: доказателството се намираше пред очите му.
	В стаята цареше тишина, докато гледаха как пиколото отиде до един бял пикап, разтовари картините, бутна количката настрани и се качи отзад. Когато се появи отново, беше облечен с гащеризон, каубойска шапка и с брада.
	— Какъв красавец — измърмори Иън.
	Последният кадър бе от изхода на паркинга, където пикапът зави надясно към магистралата и се отправи на юг.
	— Сега какво? — попита Лейси.
	Иън я погледна с мрачни, сърдити очи.
	— Сега шерифът ще провери временния регистрационен номер на колата, ще открие, че такъв няма, ще провери за такава ключарска фирма, ще открие, че такава няма, после ще пусне за издирване белия пикап, ще се обади на магистралните патрули и ще научи, че този пикап е изоставен някъде в участъка оттук до мексиканската граница.
	Рори го изгледа продължително.
	— Ти ченге ли си?
	— Вече не, както несъмнено ще откриеш, когато пуснеш името ми за проверка в компютрите. Ще получиш доста информация за мен. Нищо от нея няма да ти помогне да разкриеш извършителя на тази кражба, но все пак ще го направиш.
	— Непременно. Ти си професионалист. Запознат си с охранителните системи. Адски ме нервираш. Това те поставя начело в списъка ми на заподозрените.
	— А хората от охраната, служителите от хотела? — попита Иън невъзмутимо. — Тези, които имат достъп до електронните ключове.
	— Те са на второ място в списъка.


>	Глава 37

	_Хотел „Савой“_
	_Петък вечерта_
	След първото обаждане от репортер Иън нареди на рецепцията да не ги свързват с никого, освен с шериф Търнър. Последното, от което Сюза се нуждаеше, бе да се разправя с хрътките от новините, които душеха за сензация. _Кажете как се чувства една световноизвестна художничка, когато от стаята й са откраднати незаменими картини за милиони долари? Чувствате ли гняв? Чувствате ли се омерзена? Още по-добре, бихте ли се разплакали по време на интервюто? Ще излеете ли душата си пред отегчената публика? Ще осигурите ли издигането на репортера, направил сензационния репортаж? Ще кажете ли нещо сочно за между рекламите? Дайте ни сензация, прикрита под правото на обществото да бъде информирано._
	Десет минути след разговора на Иън с рецепцията от рум сървиса донесоха прекрасна вечеря от името на хотела. Но храната можеше да бъде и кучешка — толкова й обърнаха внимание. От учтивост Сюза опита по хапка от всичко, изпи половин чаша хубаво вино и се настани на един удобен фотьойл, откъдето се взря в нищото. Тъгата се излъчваше от нея на вълни, които бяха почти осезаеми. Всеки път, когато я погледнеше, на Лейси й се доплакваше.
	Дори и да забелязваше това, Иън не позволяваше да си проличи. Той се зае с вечерята със скоростта и точността на кола, зареждаща гориво.
	— Яж — каза на Лейси между хапките. — Имаш нужда от храна.
	Тя хапна надве-натри и избута чинията си. Искаше да успокои Сюза, но не знаеше как, защото разбираше прекалено добре, че загубените картини не можеха да бъдат заменени. Въпреки собственото си привидно безразличие, се чувстваше така, сякаш част от нея бе изтръгната след пожара. Ако не беше нежното настояване на Сюза да сортират повредените от водата и пушека картини, Лейси щеше да изхвърли всичко в пристъп на гняв и болка. Но Сюза разбираше емоциите, които кипяха под повърхността. Тя помагаше и с помощта си изцели младата жена поне малко.
	Лейси искаше да направи същото за нея.
	— Е, добрата новина е, че няма да се налага да се тревожиш за репутацията на баща си и дядо си — каза Иън и си наля още кафе, а после се зае с останалата вечеря.
	Лейси извърна поглед от неподвижното нещастно лице на Сюза.
	— Какво имаш предвид? — попита тя, въпреки че вече знаеше. Вината я прониза, защото и Иън се бе досетил за това.
	— Картините, за които толкова се тревожеше, вече ги няма — заяви той съвсем делово. — Семейството ти е спасено.
	Единственото нещо, което спря Лейси да не се нахвърли върху него, бе гневът, горящ в тъмните му очи.
	— Бих искала картините на Сюза да се върнат.
	Вилицата му се спря за момент.
	— А тези на дядо ти?
	— Картините на Сюза са оригинали. Незаменими са. На дядо ми… — Тя сви рамене. — Всички знаем какви са те.
	— Сюза не скърби за загубените картини — каза Иън.
	— Какво?
	— Нали така, Сюза?
	По-възрастната жена се обърна към масата. В очите й блестяха сълзи.
	— Да. Скърбя за едно минало, до което мога да се докосна единствено чрез спомените си и чрез изкуството. Спомените избледняват. Картините — не. Художникът, който е нарисувал трите картини на Лейси, е бил някой, който е живял и обичал, и плакал, и се смял, и гневил, и е вложил всичко това в пейзажите на места, които времето и човекът са заличили. Изкуството е единственото свидетелство за това какво е било някога. — От сълзите красивите й очи изглеждаха още по-големи. — Сега част от това изкуство е загубено. Част от мен се загуби заедно с него.
	— Но те бяха просто фалшификати — каза Лейси дрезгаво.
	Сюза поклати глава.
	Съвестта на Лейси се бореше с емоциите й. Както обикновено, съвестта й загуби. Сюза не беше от семейството й, но тя я чувстваше много близка. Сюза я бе прегърнала, когато тя най-после заплака във вонящата мокра руина, в която се бе превърнало ателието й; после бе запретнала ръкави и нежно, но непреклонно я бе принудила да продължи да сортира картините си.
	Седем от платната бяха отделени за изложбата през ноември. Оценката на Сюза и искреният й ентусиазъм бяха извадили Лейси от опушената разруха на настоящето и я бяха обърнали с лице към едно ярко бъдеще с много възможности.
	Този жест Лейси можеше да върне.
	— Какво ще кажете да направим пътешествие до моя склад?


>	Глава 38

	_Ранчото „Савой“_
	_Петък вечерта_
	Уорд Форест стисна основата на носа си и изруга възрастта, принудила го да носи очила, за да чете букви, които преди виждаше без никакъв проблем. Дори огънят в камината, който обикновено му действаше успокоително, сега дразнеше болезнено очите му.
	— Можем да го направим и утре — каза Савой.
	— Не. — Уорд си сложи очилата и отново зачете документите. — Не мога да повярвам, че тази кучка иска да ни измъкне повече земя за същия брой акции от „Ню Хърайзънс“.
	Савой не си направи труда да му отговори. „Кучка“ бе най-милото определение, с което баща му бе нарекъл Анджелик Уайт тази вечер.
	— Тя усеща слабостта ни и иска да разбере точно колко лошо е положението.
	— Мислиш, че не знам ли? — отвърна Уорд. — Ако не се нуждаех от парите й, щях да й кажа да върви на майната си.
	Опашката на Хъни Беър се размахваше до глезените му. Той побутна кучето с крака си. Опашката затупка още по-бързо.
	— Но ние определено се нуждаем от парите й — каза Савой за десети път през последния час, — особено след споразумението със „Загрижени граждани за разумно развитие“. Освен това е добра сделка. „Ню Хърайзънс“ имат пари, но нямат земя. Ние имаме земя, която не можем да продадем или разработим без скъпи съдебни битки, и никой не иска да ни отпусне кредит при лихвен процент, който би ни позволил да постигнем печалба.
	— Говориш неща, пределно ясни за мен.
	— Да оставим това на Анджелик. Ще подпишеш ли съгласието за договор тази вечер, или искаш да размислиш известно време?
	— Да я вземат дяволите тази кучка — рече Уорд с горчивина. — Ако не се бе запънала за разработването на земята, сега всичко щеше да е свършено.
	— За коя кучка говориш в момента?
	— За майка ти. Все хленчеше за скъпоценната си земя и после харчеше парите, сякаш растат по дърветата. Трябвало е да се роди кралица.
	Савой стисна договора, който четеше.
	— Говориш за майка ми, твоята съпруга.
	— Не ми напомняй.
	— Тогава и ти не ми напомняй — каза Савой ядосано и се изправи. Разкърши пръстите си, които вече не бяха така гъвкави, както някога, и го боляха всеки път, когато времето се застудяваше. За разлика от баща си, той чувстваше всяка година от възрастта си, дори и да не изглеждаше на толкова, на колкото беше. — Не мога да променя миналото и ми е писнало да слушам за него.
	— Е, обаче миналото може да те промени, така че си отвори ушите и научи нещо.
	_Само ако ще ми кажеш нещо ново, помисли си Савой._
	Но предвидливо не каза нищо на глас, защото просто щеше да се стигне до надвикване с баща му. Нямаше желание за това. Нещо повече — бъдещето не се нуждаеше от такива кавги. Бъдещето се нуждаеше от съгласието на Уорд, колкото и да се опъваше той, за договора с „Ню Хърайзънс“. Колкото повече се бавеше баща му, толкова по-вероятно бе да изникне нещо зрелищно и скандално покрай семейството и Анджелик отново да се отдръпне.
	— Ще възстановиш ли кредита на Блис? — попита Савой с привидно безразличие.
	— Тя съгласи ли се да не ми пречи за ранчото?
	Савой успя да не трепне. Рано или късно Уорд щеше да види новата клауза, която адвокатите на Анджелик бяха добавили в договора. Тогава баща му щеше да изпадне в ярост.
	Според „съгласието за договор“, сливането не можеше да се осъществи без писменото одобрение на Блис.
	— Не знам. Рори какво казва по въпроса? — попита Савой.
	— Те двамата пак ще се женят.
	— Наистина ли? Кога?
	— След няколко дни.
	Савой сви рамене.
	— Защо да не го направи? Той и бездруго ти е син във всяко едно отношение, само дето не носи името ти.
	— Не и ако застане на страната на Блис в това.
	— Той знае ли го?
	— Знае го. — Уорд заби пръст в абзаца, който четеше. — Какво, по дяволите, е _това_! Откога сливането се нуждае от одобрението на осемдесет процента от акционерите на „Савой Ентърпрайзис“?
	Савой стисна основата на носа си, несъзнателно повтаряйки жеста на баща си. В някои случаи главоболието наистина беше заразно.
	— Откакто Анджелик осъзна колко сериозно се противопоставя Блис на разработването на определени части от ранчото. Анджелик не желае да стане „причина за семейни разногласия“.
	— Откъде, по дяволите, е научила?
	— За бога, татко, тази жена би трябвало да живее под земята, за да не е чувала за позицията на Блис за разработването на ранчото. От радиото, телевизията, вестниците — ти си избери. В един или друг момент навсякъде изнесоха мръсното ни бельо, а Блис е чудесно бедно богато момиче.
	Уорд захвърли питието си в огъня направо с чашата. Внезапният шум накара Хъни Беър да си потърси по-спокойно местенце за спане.
	— Тази кучка Блис има двайсет и четири часа да подпише договора — каза Уорд към огъня. — После отивам при адвокатите. Единственото й наследство от мен ще бъдат десет долара и пожеланието ми да се пържи в ада. Кажи й това, Сави. Кажи й го още тази вечер.
	Савой събра документите и излезе, без да каже и дума. И преди беше виждал баща си бесен, но не толкова. Не и откакто майка му не бе между живите. Баща му по принцип се държеше студено, не разгорещено.
	_Блиси, сега пък какво направи?_


>	Глава 39

	_Корона дел Мар_
	_Петък вечерта_
	— Завий наляво, завий надясно, карай в кръг, повтори всичко отначало — мърмореше Иън.
	Сюза не му обръщаше внимание.
	Лейси чуваше мърморенето му, но също не казваше нищо. Виждаше отражението му в огледалото за обратно виждане. Очите му изглеждаха по-тъмни от нощта. Устните му бяха стиснати. Тя разбираше раздразнението му, че не му е обяснила защо трябва да отидат до склада й, но не можеше да направи нищо. Картините сами щяха да разяснят всичко. Беше неизбежно. Тя не знаеше как да ги разтълкува и не изпитваше желание да отговори на всички въпроси, които щяха да възникнат, ако им кажеше за тях, преди да стигнат до склада.
	_Сега вече е твърде късно да променям решението си_, помисли си Лейси.
	Надявайки се, че постъпва правилно, тя се сгуши в кашмиреното палто, което родителите й бяха донесли. Беше много по-топло от кадифеното палто с кръпките, но черното си беше черно, а тя предпочиташе ярките цветове.
	Иън гледаше в огледалата. Верните им придружители бяха станали по-разсеяни. Вместо да минат на жълто, за да не го изпуснат, заместник-шерифите като примерни граждани чакаха две пресечки по-назад светофарът да светне зелено.
	Иън не се чувстваше примерен гражданин. Той увеличи разстоянието между двете коли, мина на жълто на следващия светофар и зави надясно, без да даде мигач. После натисна газта докрай и кара като ракета следващите две пресечки, зави наляво, измина бясно още две пресечки, пъхна се в друга малка уличка и изгаси двигателя.
	— Е, успя да ни ускориш пулса — каза Сюза тихо. — Омръзна ти опашката ли?
	— Да. — Тонът му не насърчаваше коментарите.
	— Има ли някаква конкретна причина? — попита го тя.
	— Не.
	— Аха.
	В колата се възцари мълчание.
	— Какво значи това „аха“? — попита той накрая.
	— Аха като аха. Изблик на тестостерон, а? — отвърна Сюза.
	Иън не опита да спори с нея и загледа как колата на заместник-шерифите премина бавно през кръстовището на една пресечка разстояние. Знаеше колко е дребнаво да се радва, че им се е изплъзнал, но се радваше. Беше му приятно.
	Колата на шерифите не се появи отново. След няколко минути Иън запали двигателя и излезе на път, който щеше да ги отведе до Корона дел Мар.
	Лейси пак започна да го упътва:
	— Завий надясно на следващия светофар.
	Накрая стигнаха до район, където разни малки фирми се бореха за оцеляване и имаше изобилие от евтини апартаменти, превърнати в мотели и складови помещения, давани под наем на богатите или на хората с прекалено много вещи.
	— Ето — посочи Лейси. — „Юнивърсъл Сторидж“, вляво. Просто спри пред портала. Аз ще въведа кода.
	Тя слезе, набра личния си код и се върна в колата, преди Иън да премине през вратата, която се отвори автоматично. Ярки лампи осветяваха шестте пътеки със складови клетки по на два етажа.
	— Зетят на Шейла е собственик на този склад — обясни Лейси. — Дава ни да ползваме две-три помещения безплатно, когато не му трябват. Иначе магазинът щеше да е претъпкан до тавана.
	Сюза се огледа с любопитство, но не зададе никакви въпроси.
	Иън изсумтя. Досега Лейси бе готова да говори за всичко, само не и защо бе решила да ги води посред нощ в този склад.
	— И каква е голямата тайна? — попита той.
	— Номер сто и двайсет — каза тя и посочи надясно. — Втората редица, на първия етаж. Можеш да спреш точно до товарния асансьор.
	Наоколо не се виждаше жива душа, което не бе изненадващо. Повечето хора си имаха по-интересни занимания в петък вечерта, вместо да проверяват съдържанието на складовите си клетки. Лейси примигна при мисълта колко много вечери през уикендите бе прекарвала, правейки точно това. Не бе осъзнала колко предсказуем — да си кажем истината, скучен — бе светският й живот, преди да се появи Иън и да върне романтиката в нощите й.
	Чудеше се колко дълго ще продължи това. Щом й беше ядосан сега, тя не можеше да си представи как ще реагира, когато види съдържанието на склад номер 120.
	Иън погледна към посоченото място за паркиране, не го одобри и се спусна по-надолу по пътеката, където камионетката му нямаше да се вижда откъм улицата.
	Лейси се върна по пътеката, погледна широката врата, която се отваряше като гаражна, и извади ключа за катинара. Колкото се доближаваше до картините, толкова повече се чудеше дали постъпва правилно.
	И толкова повече се страхуваше, че отговорът е „не“.
	— Ако се откажеш след всичко това — каза Иън невъзмутимо, — аз ще измъкна ключа от изцапаните ти с боя ръце и ще вляза сам.
	Лейси вирна брадичката си с наперено изражение, което го накара да се усмихне въпреки раздразнението си. Той подръпна кичура от косата й, който никога не стоеше на мястото си.
	Тя не знаеше дали да се усмихне, или да го плесне през ръката.
	Сюза се засмя.
	Лейси отключи катинара, пъхна го в джоба на палтото си и дръпна вратата нагоре. Повечето складове имаха сгъващи се врати, които скърцаха адски. Нейната не беше такава. От стърженето на метал в метал я заболяваха зъбите. Затова вратата й се вдигна почти беззвучно. Тя редовно я смазваше с усърдието на културист, който се грижи за тялото си. Мислено се помоли да постъпва правилно, светна лампата и влезе вътре.
	Беше голям склад. Четвърт от него заемаха рафтове и лавици, на които имаше предмети, очакващи да дойде времето им да ги преместят в магазина. Останалото бяха картините на дядо Куин и цяла стена със затворени шкафове. Стелажите с картини бяха толкова претрупани, че човек едва се промъкваше между редиците.
	Без да обърне внимание на стоките за магазина, Сюза погледна картините без рамки, струпани върху лавиците покрай стените и пътеките, облегнати на рафтовете или увити в хартии и поставени върху и под евтините маси. После издаде звук на изненада и обърна най-близката картина към светлината. _Хълм, с избуяла до кръста златиста трева, зелени евкалипти със светла кора, която се бели на фини ивици, диво небе, в което бушуват дъжд и вятър…_
	— Мили боже! — Тя си пое дъх. — Още един Мартен.
	— Не. Още един Дейвид Куин — поправи я Лейси. — Тук е пълно с такива, в интерес на истината.
	Сюза поклати глава, сякаш излизаше от един сън и потъваше в друг, по-дълбок.
	— Наблюдавах го, когато рисуваше тази — обясни Лейси, посочвайки платното, което Сюза държеше.
	— _На открито ли?_ Или я е рисувал в ателието си, гледайки от скица, правена на открито?
	— Второто.
	— Къде е?
	— Скицата ли? — попита Лейси.
	— Да.
	Младата жена се намръщи и огледа склада.
	— Не знам. Може да не е оцеляла. Дядо унищожаваше картини постоянно, също като теб.
	— Вероятно е било добра идея в неговия случай — обади се Иън. — Ако оригинала го няма, фалшифицирането е по-трудно за доказване.
	Лейси примигна, но не възрази.
	— Как може да унищожи оригинален Мартен? — възкликна Сюза. После добави бързо: — Няма значение. Това го каза сърцето ми, не мозъкът. Но въпреки…
	— Не те доведох тук, за да те карам пак да се чувстваш зле — обясни Лейси. — Просто исках да ти докажа, че няма нужда да скърбиш за онези три откраднати картини. Те не бяха на Мартен. Бяха на Куин и има още много такива като тях. И може би, само може би, един или два оригинала на Мартен чакат да бъдат открити сред стотиците картини, които наследих от дядо си. Тъй като съм израснала сред тях, не мисля, че ще успея да различа оригинала от фалшификата. Но може би ти ще успееш да отсееш зърното от плявата.
	— Или в „Реъритис“ биха могли — вметна Иън. — Нали правят това постоянно и са много добри.
	— Защо не? Изпрати им ги всичките — промълви Лейси нещастно. — Но не ме карай да им плащам. Не мога.
	— Аз мога — заяви Сюза и се огледа. — Пак ни чака черна работа — въздъхна тя и мислено се приготви за действие. — Да се залавяме!


>	Глава 40

	_Нюпорт Бийч_
	_Петък вечерта_
	— Загубили сте ги преди двайсет минути? — повтори Рори по мобилния телефон и погледна часовника си. Беше почти девет. Не бе стоял при Блис достатъчно дълго дори да я целуне както трябва и вече беше изникнало нещо неочаквано.
	Раздразнението в гласа му накара Блис да вдигне поглед от соленките, които правеше. Запита се печално дали ще се наложи той да излезе спешно и да я остави сама да гледа телевизия. Изненада се как се развали настроението й при тази мисъл. Това й подсказваше колко дълбоко и бързо той отново бе станал част от живота й.
	Най-хубавата част.
	— Как точно стана? — попита Рори. — Спряхте да се изпикаете ли или какво?
	Заместникът му на другия край на линията преглътна трудно.
	— Обектът винаги ни съдействаше, така че не се разтревожихме, когато мина на жълто. Движението беше натоварено — петък вечер е, — така че просто го оставихме да кара напред, вместо да застрашим нечий живот, като минем на червено.
	— Аха. — Рори разбираше положението им, но в момента не бе настроен към съчувствие. — И червеното беше много продължително ли?
	— Не, сър. Той избяга. Зави от шосето към един жилищен квартал. Докато стигнем там, него го нямаше.
	— Ако съм на ваше място, ще се моля на Бог нищо да не се случи на Сюза Донован, докато се върне в хотела, където вие с партньора ти ще я чакате.
	— Да, сър.
	— Обади ми се, когато отново ги поемете.
	Не изчака да чуе съгласието на заместника си. Прекъсна връзката и набра Уорд.
	— Дано не съм те събудил — каза, когато Форест вдигна.
	Уорд изсумтя.
	— Е, това е чудесен край на деня. Скарал си се с Блис и си решил все пак да играеш на карти със стареца тази вечер?
	— Засега не. Обадиха ми се моите хора. Загубили са Сюза Донован.
	— Как може да я загубят в хотела?
	— Не е било в хотела. Движели са се по Пасифик Коуст Хайуей.
	Мълчание.
	Рори мислено се приготви за яростното избухване на Уорд. Това не бе приятна перспектива. Още му пареше от експлозията, разразила се, когато Форест научи за кражбата на картините, които искаше да купи.
	— Не е болка за умиране — заговори Уорд, — освен ако не мислиш, че тя сама е откраднала картините или е поръчала да ги откраднат и сега отива да си ги прибере.
	— Ако е така, нямам почти никакъв шанс да го докажа. Освен това защо да го прави? Не е закъсала за пари. По-вероятно е да е Иън Лапстрейк. Но както ти споменах, нищо от информацията, която изрових за него, не подсказва, че може да е нещо по-различно от идеален.
	— Хм. Напредваш ли изобщо с разследването на кражбата?
	— Казах ти, че ще се обадя, ако открием нещо.
	— Значи не можеш да проследиш една кола по магистралата и не можеш да заловиш онзи нагъл крадец. Какво изобщо можеш, шерифе? — Уорд затвори.
	— Трябва да излизаш ли? — попита Блис.
	Той се обърна към нея. Розовият копринен халат, с който беше, подчертаваше приятно тена на кожата й и правеше очите й да изглеждат невероятно сини.
	— Трябва да съм глупак, за да оставя такава красива жена сама в петък вечерта.
	Тя се усмихна тъжно.
	— Ще бъда тук, когато се върнеш.
	— Няма да ходя никъде. — Захвърли телефона си на плота и свали кобура си. Преметна го на облегалката на един кухненски стол и отиде при Блис, прегърна я и я целуна. — Ммм, миришеш много апетитно.
	— Татко ядосан ли е, че си тук?
	— Не. — Рори ухапа леко ухото й. — Днес откраднаха картините, които той искаше да купи.
	— И обвинява теб?
	— Една фирма, на която съм съсобственик, отговаря за охраната на хотела, откъдето са били откраднати картините.
	— Е, и? Теб ли обвинява всеки път, когато оберат някоя банка?
	Усмихнат, Рори целуна грижливо оформените й вежди.
	— Не. Обаче той много си падна по онези картини.
	— Направи му добро да не получи нещо, което иска.
	— Като говорим кой какво иска… — Рори плъзна ръце в дълбокото деколте на копринения халат.
	— Какво искаш — храна или секс? — попита го, но изви гърба си така, че да улесни ръцете му.
	— Вечеря в леглото.
	Тя се засмя и го целуна силно.
	Тъкмо Блис развърза колана на халата си и телефонът й иззвъня.
	— Не му обръщай внимание — каза му, притиснала устни към шията му.
	— Така и мислех да направя.
	Телефонът иззвъня отново. И отново. После се включи телефонният секретар. Чуха гласа на Савой:
	— Блис, ако ме чуваш, вдигни. Важно е. Много е важно!
	— По дяволите! — Рори бавно свали ръце от тялото й. — Най-добре вдигни, скъпа. Сави не звучи особено щастлив.
	Тя въздъхна, докосна устните му с върха на пръста си и отиде при телефона.
	— Здрасти, Сави.
	— Долу съм, отвори ми.
	Блис се нацупи.
	— Не съм сама. При мен е един мъж.
	— Бъдещият ти съпруг ли?
	— Кой ти каза?
	— Баща ни, _кой друг_! — Тонът на Савой изразяваше повече от думите му. — Пусни ме да вляза, обещавам, че няма да ти отнема много време.
	Пръстът й с лакиран в розово нокът натисна бутона за отключване на електрическата брава на сградата. Докато Блис пристегне отново колана на халата си, а Рори запаше ризата си, Савой вече чукаше на вратата. Блис му отвори и погледна брат си.
	— Изглеждаш уморен.
	— И ти ще изглеждаш така, ако прекараш известно време със стареца, когато е в лошо настроение — обади се Рори.
	— Да. — Савой отново стисна основата на носа си. Главоболието, започнало в ранчото, се бе засилило.
	— Какво ще пиеш?
	— Скоч. Чист. И аспирин, ако имаш.
	Рори тръгна към мокрия бар до кухнята.
	Блис кръстоса ръце под гърдите си и зачака. После забеляза новите бръчки по лицето на брат си.
	— О, по дяволите, Сави! Седни. Не мога да те изхвърля навън, когато изглеждаш така. Гладен ли си?
	Той се поколеба.
	— Вечерял ли си? — попита и Рори, като му подаде питието и две бели таблетки.
	Савой гаврътна половината скоч, глътна аспирина и допи питието си.
	— Не. С татко преглеждахме най-новия вариант на договора с „Ню Хърайзънс“. Това уби апетита ми.
	— Как ти се струва зеленчукова супа? — предложи Блис. — Останала е малко, има и хляб.
	— Не е нужно да ме храниш. — Савой се подсмихна. — Знам, че си имаш по-приятни занимания. И между другото, честито и на двама ви. — _Надявам се този път да се получи, но не съм голям оптимист._ Погледна Рори. — Ти си единственият, когото Блиси не можеше да командва. Това направо я побъркваше.
	— Отнасяше се и за двамата. Аз също не я командвах.
	— И това те побъркваше — вметна тя.
	— Само понякога. — Рори погледна бъдещия си шурей. — Още един скоч?
	Савой поклати глава.
	— Благодаря, но обещах на Блис да не се бавя. — Бръкна във вътрешния джоб на вълнения си блейзър и извади десетте страници на „съгласието за договор“. — Подпиши това и тръгвам.
	Очите й се присвиха и станаха като блестящи резки, когато тя прочете заглавието на първата страница.
	— Няма да се откажа от рожденото си право в полза на онази лигава набожна кучка, така че татко да си построи паметник, увековечаващ паметта му.
	— Ти решаваш — каза Савой спокойно. — Но ако не подпишеш това, рожденото ти право ще бъде сведено до десет долара и пламенната надежда на татко, че ще се пържиш в ада.
	Блис рязко вдигна глава.
	— Какво?!
	— Чу ме.
	— Не мога да повярвам!
	Савой стисна устни.
	— Най-добре да повярваш.
	Тя дълго се взира в брат си.
	— Той ще причини това на собствената си дъщеря?
	— След това, което се случи с нашите сектанти, защо изобщо се съмняваш? Татко не им е проговорил от трийсет години. Дори не иска да слуша, когато аз ги споменавам.
	— Боже, трийсет години. — Блис поклати глава, изненадана, че е минало толкова време. Къде се беше дянало? — Наистина ли беше толкова отдавна?
	— Да. И нищо не се е променило оттогава — каза Савой уморено, — освен че татко е станал още по-нетърпим към хората, които пречат на бизнеса му.
	Рори прегърна Блис през кръста, за да я успокои.
	— Когато подпишеш — продължи Савой, — ще си върнеш кредитните карти. Той е способен на всичко, когато иска да управлява ранчото по неговия си начин, но иначе не е злопаметен.
	Блис отметна глава назад. Сълзите й въпреки това потекоха.
	— По дяволите, по дяволите, _дяволите да го вземат_! Той винаги печели.
	— Омъжи се за мен — включи се Рори. — Не мога да ти осигуря живот на кралица, но няма да гладуваш.
	Тя му се усмихна през сълзи.
	— Постоянно ме караш да се чудя защо изобщо съм те напуснала. — Погледна брат си и усмивката й се стопи. — Къде е химикалката?
	Савой бръкна в джоба си и й подаде химикалка.
	— Не е нужно да го правиш — каза Рори. — Парите не са…
	— Не отричам, че парите са отчасти причината да се съглася — прекъсна го тя сломено. — Твърде стара съм, за да се чувствам щастлива, ако живея с пенсията на един държавен служител, и го знам. Ти няма да си щастлив, ако трябва да си търсиш друга работа. Знаеш, че е така. — Погледна Рори право в очите. — Наясно си, че ако татко си помисли, че си застанал между мен и моя подпис под този документ, ще те разпъне на кръст. Така че не ми остава никакъв избор, не смяташ ли?
	Савой не възрази.
	Нито Рори. Никога не бе искал да стане един от пенсионерите, които работят в закусвални, за да могат да си плащат лекарствата.
	Блис мълчаливо подписа документите и ги върна на брат си.
	— Е, забавлението свърши.
	— Кое забавление? — попита Рори.
	— Да го карам да излиза извън кожата си. — Тя се усмихна неуверено и на двамата. — За предпочитане е пред перспективата да бъда просто още един Хъни Беър, който му лиже краката.


>	Глава 41

	_Корона дел Мар_
	_Петък вечерта_
	С ръце на кръста, Сюза стоеше и гледаше различните картини. Лейси правеше същото. Това й напомняше колко трудно бе подбрала трите, представени за оценка.
	— Вече избрахте толкова много, колкото и отхвърлихте — изпухтя Иън.
	— Всъщност повече — каза Лейси.
	— Опитвах се да бъда тактичен — измърмори той.
	— Не ни давай зор. — Но тя му се усмихна, за да не прозвучи обидно. — Истината е, че е адски трудно да се избира. Всяка картина ми изглежда по-добра от останалите. Дядо сигурно е бил безмилостен, когато е унищожавал творбите си през годините.
	— Няма оригинали, така ли? — попита Иън.
	Сюза сви рамене.
	— Нищо не се откроява от останалите. Дали „Реъритис“ ще предпочетат няколко картини или всичките накуп?
	— Не знам. — Той погледна часовника си. По това време Дейна и Нийл навярно вече разлистваха градински каталози и се караха какво да засадят следващата пролет. Нийл щеше да търси нови сортове божури и теменужки. Дейна сигурно се заглеждаше по раздела с подправките, облизваше се при мисълта за кулинарните възможности и се чудеше как тайно да засее проклетите треви в градините на Нийл. — Искаш ли да се обадя да питам?
	— Не — отвърна Сюза. — Ако искат да направя още нещо, ще го свърша след търга утре.
	— Но ти си тръгваш след търга — изтъкна Иън.
	Тя сви рамене.
	— Ще остана още ден-два, ако Дейна поиска.
	— Това значи ли, че Донован е още в Узбекистан? — попита Иън, като се постара да скрие усмивката си.
	— И яде ужасна храна от общи тенджери — каза тя. — В югозападните краища на бившия Съветски съюз сега откриват наново — или измислят наново — племенните религиозни ритуали. Щеше да е забавно, ако поне го възприемаха с чувство за хумор.
	— Колкото е по-нова държавата, толкова повече се нуждае да я приемат на сериозно — кимна Иън.
	Сюза въздъхна.
	— Какво мислиш, Лейси?
	— За глобалната политика ли? — попита тя изненадано.
	— За картините, които избрах. — Сюза махна към отделените платна.
	— Не разчитай на мен за помощ. На мен ми отне цяла вечност да избера трите картини, които ти донесох.
	— Е, направих каквото можах, докато чакам да разбера какво искат „Реъритис“.
	— Ох, има и още — изпъшка Лейси.
	— Картини ли? — попита Сюза. — Къде?
	— В шкафа. Шейла ги мрази толкова много, че ги крия, за да не ги вижда, когато идваме да вземаме разни неща за магазина.
	Сюза повдигна веждите си.
	— Всеки е критик. Успя ли да се чуеш с нея?
	— Не. Няма да мога, докато тя не напусне вътрешността на Перу и не се върне на някое място, където мобилните телефони имат покритие. А това може да стане и след десет дни. — Лейси тръгна към далечната стена, проправяйки си път през картините. — Пък и не би могла да направи нищо повече от това, което аз вече сторих, освен да ми помогне да сритаме задника на застрахователната компания.
	— Достойна кауза — каза Иън. — Ако се нуждаеш от подкрепа, мога да ти услужа с обувките си.
	Тя го погледна през рамо и се усмихна.
	— Пази си ги, за да сриташ ченгетата, които търсят картините на Сюза. — Отвори първия шкаф и започна да изважда „Сюитата на смъртта“. — Помогни ми да подам тези на Сюза.
	— Разбира се. — Той се придвижваше с изненадваща лекота в бъркотията въпреки тежките си обувки.
	Осветлението в склада не беше особено добро, но достатъчно силно, за да види Иън тематиката на картините, подавайки ги на Сюза.
	— Боже, дядо ти е бил много весело копеле — изкоментира той, като погледна петия вариант на давещата се жена.
	— Имаше си своите моменти — измърмори Лейси.
	Сюза не каза нищо. Просто пое мрачната картина и я подпря до другите, за да може да я сравнява с тях. Имаше единайсет с водна тематика.
	Дванайсетата картина беше различна.
	— Нова тема. Най-после. — Иън завъртя картината, която Лейси току-що му беше подала, и подсвирна през зъби. — Този път ги гори.
	— Това на платната с огъня не е човешка фигура — каза Лейси.
	— Това е твоята версия — възрази той. — На мен ми прилича на кремиране. — И му напомняше твърде много на пожара от предишната нощ.
	Сюза погледна картината, намръщи се и я сложи на друго място, настрани от първите единайсет.
	Лейси мълчаливо подаде още шест картини с къща, колиба или нещо друго горящо. Въпреки че защитаваше картините на дядо си, със сигурност знаеше, че сенките в дъното на всяко от платната са хора.
	Иън поклати глава, докато подаваше картините на Сюза, която продължаваше да мълчи.
	— Последната група — обяви Лейси.
	— Да благодарим на Господ и за малките радости — каза тихо Иън. Беше виждал достатъчно насилствена смърт, но художникът бе успял да улови и представи много живо страданието, яростта и безвъзвратността на акта на убийството. — Може да е бил фалшификатор — рече той, като се взираше в останките от катастрофирала кола, от смачканата врата на която висеше отпусната бяла ръка. Огнена следа се спускаше по склона към колата, отбелязвайки къде бе изтекъл бензинът от пробития резервоар. Пълна луна гледаше злобно към огнената сцена — зловещо осветление за смъртта. — Но е бил много добър.
	— Да благодарим на Господ и за малките радости — повтори тихо Лейси.
	Иън продължаваше да се взира в картината, хипнотизиран от усещането за нещо смътно познато. Нещо… виждано.
	— Ехо! — подвикна Лейси, като му подаваше друго платно.
	— А? — Той вдигна глава. — О, извинявай. Нещо в това…
	— Дай я тук — обади се Сюза. — Тук е по-светло.
	— И има още десет като тази — обясни Лейси.
	Иън подаде картината и другите десет, които я последваха. Когато приключи, беше повече от сигурен, че тези картини са му познати.
	Но знаеше, че не ги е виждал никога през живота си.
	— Иън? Искаш ли да огледаш картините на по-добра светлина? — попита Сюза.
	— Ъъъ, да. — Намръщен, той си проправи път между рафтовете и многобройните предмети, които леля му наричаше „събирачи на прах“.
	— Ето ги. — Сюза посочи с тънките си пръсти към единайсетте платна.
	Лейси последва Иън, застана до него и се взря в картините.
	— Какво търсиш? — попита тя.
	— Не знам.
	— Е, това е голямо улеснение.
	На устните му пробяга усмивка.
	— Имам чувството, че съм ги виждал — тях или поне нещо, което прилича на тях.
	— Възможно е — каза Лейси.
	— Така ли?
	— Ако приемем, че дядо е нарисувал четиринайсет — предположение, което не мога да докажа, — има три липсващи.
	Двамата се втренчиха в нея.
	— Откъде знаеш? — попита той.
	— Бих искала да ви кажа, че съм екстрасенс, и да отворя магазин за кармични предмети и фалшиви витамини — рече Лейси, — но знам това от много по-тривиален източник. Картините са номерирани отзад. Най-малкото число е две. Най-голямото — четиринайсет. Няма гаранция, че не е имало картини с по-голям номер от четиринайсет. Знам само, че аз не притежавам такива.
	Иън започна да проверява гърба на всяка от картините с изгорялата кола.
	— Липсват едно, седем и дванайсет.
	— Същото е и с останалите… теми. — _Колко безобиден начин да се опишат три различни подхода към смъртта и убийството. Мама щеше много да се гордее с мен, ако ме беше чула._ — И при тях има липсващи номера.
	— Какво е другото число, което е написано на противоположната страна? — попита Иън.
	— Не съм сигурна, но предполагам, че е общият брой на картините от „Сюитата на смъртта“.
	— От кое? — попита Сюза.
	— Това е моето наименование на тези картини, не го е измислил дядо. Не знам дали той мислено ги е отделял от останалите си творби.
	— Но ти го правиш — каза Сюза.
	— Ти не би ли ги отделила?
	Другата жена се замисли.
	— Да, естествено. Останалите творби номерирани ли са по някакъв начин?
	— За пейзажите ли питаш?
	— Да.
	— Не съм забелязала да има цифри. Нито дати. Само мрачните са номерирани и с дати. Може да са дати, трудно е да се определи — две-шест, четири-шест, девет-две… Може да е броят на опитите, които е правил, преди да нарисува тази, която му харесва, а може да е някакъв негов код, също като образа, който е нарисувал. Картините подлежат по-скоро на ритуално, отколкото на рационално обяснение.
	— Това е много тактично казано — рече Иън със сарказъм. — Ритуал да не е друга дума за психоза?
	Лейси стисна устни и млъкна. Като виждаше картините през погледа на хора, които не бяха израснали с тях, откриваше в тях ново измерение. А то не беше весело.
	_Дядо, представял ли си си това или…?_
	Тя отказа да довърши мисълта си. Разтри ръцете си, защото усети как настръхват, и се върна в сенките, оставяйки Сюза и Иън да разглеждат платната.
	Иън крачеше мълчаливо от сцената в басейна към пожара и катастрофата. Всеки път спираше пред катастрофата и се взираше в картините, сякаш се опитваше да изстиска нещо от тях.
	— Ако това са дати — заговори той, — има само три дати. По една за всеки вид смърт. Това е доста рисуване за един ден.
	— Впечатляващо, но не и невъзможно — каза Сюза. — Ако един художник е обсебен от някоя тема, може да рисува, без да спира, воден от творческото си безумие. Десет картини, двайсет, трийсет. Докато тялото му издържи.
	Иън изръмжа:
	— Безумие е точно казано.
	— Не са приятни — продължи Сюза, местейки поглед от картина на картина, всички като ехо на смъртта. — Не навяват уют. Гениални са, както може да е гениален един меч. Стоманена субстанция от интелигентност и традиция. Но и болезнено напомняне за грешната душа на човека.
	С видимо нетърпение Иън взе една от картините с катастрофата и я раздвижи леко, така че светлината да се плъзне по тъмната й повърхност. Нощните хълмове и евкалиптите се извисяваха като черни факли в осветеното от луната небе. Загатнати успоредни линии, може би следи от гуми на кола, устремили се надолу по стръмния склон и завършващи в огнена експлозия. Пейзажът трепереше като от удар. Всяка ударна вълна идваше от колата и се връщаше към нея.
	Освен една линия. Сякаш вятърът докосваше само едно дърво и то се бе превило като пръст, сочещ към върха на хълма, където нещо стоеше и гледаше. Уловено в сенките, това можеше да е шубрак или човек, а една-единствена светлинка идваше от нещо, което приличаше на горяща клечка кибрит.
	Той бавно раздвижи картината, после още веднъж. Миниатюрното пламъче блясваше на моменти като светулка, а под друг ъгъл почти не се виждаше.
	Иън не каза нищо, но отдели картината и взе едно от платната, изобразяващи горящата къща. Отново огънят и луната бяха единствените източници на светлина. На тази картина луната не беше толкова пълна, но огънят го компенсираше. Малката къща гореше като факла — експлозия, замръзнала във времето.
	Щом се абстрахира от зловещия вид на пламъците, той забеляза нюанси, които преди му бяха убягвали. Сенчестото очертание на горяща фигура. Още по-тъмната сянка на бягаща фигура, с единия крак вече извън платното, носеща нещо тъмно и обемисто под мишница. Не можеше да се определи дали фигурите са на мъже или на жени. Или на демони. Може би бяха кошмари.
	— Пресвета дево! — измърмори Иън. — Ако беше още малко по-реалистично, щяхме да го подушим.
	— Нали ви казах, гениални са. — Сюза взе една от картините. — Нищо определено, всичко е загатнато. Без ограничения и по тази причина още по-ужасяващо. — Все още стиснала платното, тя се обърна към Лейси: — След като видях всички тези творби, съм още по-убедена, че трябва да бъдат изложени.
	— Но те са фалшификати!
	Сюза сви рамене.
	— Няма значение. Гениални са. Тъй като оригиналите вероятно са загубени безвъзвратно, по-добре да имаме гениално копие, отколкото нищо.
	— Тогава напиши, че аз съм ги рисувала — предложи Лейси.
	Сюза усети как настръхва от някакво неприятно усещане, което нито разбираше, нито искаше да определи.
	— Не мисля, че е добра идея.
	Иън я погледна.
	— Защо?
	— Дядо й е мъртъв. Дори и да са фалшификати, той няма да се разстрои, нали?
	Лейси се поколеба.
	— Мислиш ли, че за баща ти ще бъде по-лесно живата му дъщеря да бъде изобличена като фалшификаторка, а не вече мъртвият му баща? — попита я Иън.
	— Не — съгласи се Лейси с неохота. — Освен това той ще се пенсионира, вместо да се кандидатира за съдия. Но не горя от желание да очерня името на дядо си.
	— Няма да направиш нищо такова — каза Иън. — Каквато и мръсотия да излезе на бял свят, ще бъде по негова вина, не по твоя.
	— Няма да представя картините като нарисувани от теб — заяви Сюза. — Твоята кариера е прекалено ценна, за да бъде унищожена по този начин. Светът и досега е оцелял без много картини на Мартен. Предполагам, че ще преживее и без него, докато не промениш решението си или умреш.
	— О, по дяволите! — Лейси вдигна ръце. — Направи го. Ще изтърпя хленчещото вътре в мен дете.
	Сюза се усмихна.
	— Сигурна ли си?
	Лейси въздъхна тежко:
	— Да. Но нека засега изложим само няколко. След като видях твоята реакция на зловещите картини, предпочитам да не ги показвам на публиката всички едновременно.
	— Какво ще кажеш просто да заменим трите картини, които бяха откраднати? — предложи Иън.
	— Добра идея — кимна Сюза. — Така ще запазим първоначалния дух на събитието.
	— Само по три картини на човек, моля — измърмори Лейси, като си спомни брошурата. — Вече съм минала през това. Този път ти ги избери.
	— Дадено — съгласи се Сюза бързо. Погледът й обходи така подходящо наречения цикъл „Сюита на смъртта“. — Одобрявам първоначалния ти избор на удавянето — продължи тя. — Жената е незабавният емоционален фокус за хората, които не са свикнали да възприемат изкуството. Докато осъзнаят какво точно представя картината, вече ще са попаднали в капана на нейната власт.
	— Това добре ли е? — попита Иън.
	Двете не му обърнаха внимание.
	— Тази — каза Сюза и избра една от картините с басейна — има отчаяната яснота на писъка, който не чуваме.
	Иън примигна, но предпочете да замълчи. Не искаше сега да се задълбочава в дзен разсъждения. Лейси отдели картината от наредените и изчака, докато Сюза си мърмореше, крачейки напред-назад по тесните пътеки между рафтовете, на които бе оставила своите фаворити от пейзажите.
	— Само две. — Сюза въздъхна. — Мили боже! Как да избера?
	Иън също въздъхна. Понякога дзен беше най-бързият начин на действие.
	— Затвори очи.
	— Какво? — попита го тя.
	— Затвори очи и ще видиш по-добре. Дзен мъдрост.
	Тя му хвърли кос поглед.
	— От твоята уста…
	Иън се засмя, поклати глава и заобиколи Сюза. Взе първите две картини, които стърчаха на пътеката с пейзажите.
	— Ето — каза той. — Сега да се връщаме в хотела да поспим. Утре ни чака тежък ден.
	Сюза взе първата картина. Беше нарисувана пустинята на изток от планината Сан Хасинто. Ниското дърво, което растеше сред пясъка, изглеждаше осезаемо женствено, грациозно и издръжливо въпреки измамно крехкото си тяло. Зад дървото планината се издигаше в ъгли и сенки, смекчени от розовите оттенъци на зората. Но бруталният изгрев на слънцето бе съвсем директно изобразен в оскъдната растителност и следите в пясъка, оставени от животни, избрали да живеят в безкрайната нощ, а не в изгарящата светлина на деня.
	— Прекрасно — възкликна тя. — Боите са толкова фино положени, че са почти прозрачни върху платното, но резултатът има дълбочината, която повечето художници постигат с много пластове боя.
	Иън внимателно пое картината от ръцете й и я подаде на Лейси.
	— Радвам се, че я хареса. Да вървим.
	— Покажи ми и другата — помоли го Сюза.
	— В хотела светлината е по-добра.
	Тя повдигна вежди и продължи да чака.
	Иън й подаде втората картина. Той вече не се чудеше как такова деликатно малко цвете е оцеляло сред мъжете на семейство Донован. Всъщност вече се чудеше как те са оцелели с нея.
	— Съвършено — въздъхна Сюза. — Не е същият ъгъл, от който рисувахме ние, но е същото място.
	За пръв път Иън погледна картината.
	— Крос Кънтри Кениън — каза той, разпознавайки линиите на местността дори и през дърветата, намиращи се на малко по-различни места. После се намръщи. — Задръж за момент. Искам да сравня нещо. — Отиде при картините на смъртта, избра една от тези с катастрофата и се върна при Сюза.
	— Какво има? — попита Лейси.
	— Не съм сигурен, но… — Сравни двете картини. — Какво мислиш? Същото място ли е?
	Двете жени сравниха дърветата и контурите на местността.
	— Според мен — да — каза Лейси. — Но дневната картина е рисувана по-рано. Иначе щяха да се виждат следите от пожара.
	— И аз мисля така — кимна Сюза. Забеляза настойчивия поглед на Иън и напрежението по лицето му. — Какво значение има?
	— Докато вие рисувахте, аз намерих една табелка с номер на кола на дъното на клисурата — обясни Иън. — Просто ми се стори любопитно, нищо повече. Не може там да са станали много катастрофи.
	Сюза настръхна от познатото, но неприятно усещане за хладната въздишка на времето в душата й. Погледна „Сюитата на смъртта“, изобразяваща ужасяващо тържество, и отново се запита къде свършваше геният и къде започваше лудостта.


>	Глава 42

	_Ранчото „Савой“_
	_Събота, късно сутринта_
	Във внушителната дневна на къщата в ранчото Анджелик Уайт седеше на тапицираното с кремав брокат канапе и галеше меките уши на Хъни Беър. В кръглите му тъмни очи грееше обожание. Фактът, че тя си хапваше солени бисквитки и вкусен селски пастет, никак не разсейваше кучето.
	— Хъни Беър, премести се, мързеливецо. — Уорд побутна ретривъра с ботуша си. — Пречиш на дамата.
	Кучето се притисна още по-силно към коляното на жената. Савой хвана каишката около врата му и го дръпна настрани.
	— Наистина нямам нищо против — каза Анджелик. — Толкова е хубав.
	— Повторете го пак, след като олигави скъпата ви рокля — рече Савой сухо и посочи коприната в цвят екрю, с която бе облечена. — Поне не е черна. Хъни Беър просто умира да си пуска космите върху тъмни материи.
	Анджелик се усмихна и загука нещо на кучето. То подуши пръстите й с надежда. Тя му подаде хапка пастет. Кучето го облиза и пусна една лига върху документите, с които бе отрупана масичката за кафе.
	Савой преглътна всичко, което искаше да каже за непослушните разглезени домашни любимци. Добре че мастилото на договора беше водоустойчиво. Не бе стигнал толкова далече, за да позволи един златист ретривър да го провали.
	— Шампанско? — попита Уорд.
	— Не, благодаря — отказа Анджелик за втори път. — Ще шофирам.
	— Тогава си вземете плод. — Савой побутна към нея красиво аранжираното плато с плодове. — Кафе?
	— Да, ако обичате — кимна тя и посегна към масата. За разочарование на Хъни Беър, взе лист хартия, а не парче от пастета. — Ако ми дадете минутка, само ще прелистя това.
	— Няма нужда да бързате — каза Уорд, докато Савой наливаше кафе на всички.
	Уорд наблюдаваше сина си и Анджелик с ъгълчето на очите си. Изобщо не се накланяха един към друг. Не докосваха случайно ръцете си. Не допираха краката си. Не си разменяха тайни погледи. Той се отказа от надеждата синът му да съблазни Анджелик и така да изкопчи от нея компромис, преди да сключат окончателния договор. И Рори не бе успял да открие нищо полезно. Сделката щеше да се сключи — не точно във вида, на който се бе надявал, но и така бе много по-добре, отколкото да види как империята му се сгромолясва заради някакви тъпи държавни чиновници.
	Анджелик четеше документите със скоростта и точността на опитен изпълнителен директор, каквато и беше; после започна да поставя инициалите си на всяка страница редом с инициалите на Савой. Само две промени бяха направени, но никоя от тях не бе важна според нея. След като прочете и последната страница, тя се подписа на линията над подписа на Савой, написа датата и му се усмихна.
	— Не мога да изразя колко съм доволна — каза тя. — Това е точно напредничавото, ориентирано към обществото и семейството начинание, в което си представях, че „Ню Хърайзънс“ ще инвестира.
	— Ние също сме доволни — отвърна Савой. — На моменти се питах дали изобщо ще стигнем до сделка.
	Анджелик се усмихна по-широко.
	— Това прави бизнеса толкова интересен, не мислите ли? Несигурността.
	Уорд й се усмихна през зъби. Трябваше да й го признае — тя преговаряше много твърдо. Но сега всичко бе приключило. Най-после. Всичко, за което бе работил и към което се бе стремил през живота си, сега бе осигурено. Името и постиженията на Уордън Гарнър Форест щяха да отекват в историята на Южна Калифорния.
	_Форест_, не Савой.
	Ако се приемеше, че нищо няма да се обърка преди подписването на окончателния договор, разбира се.
	_Нищо няма да се обърка_ — обеща си Уорд. — _Цял живот съм сърбал попарата на семейство Савой заради това. Баща ми също. Ще се получи._
	Анджелик бързо се справи с останалите екземпляри, натрупа ги един върху друг и прибра всички, освен един в елегантното кожено куфарче, което носеше.
	— Може би все пак ще пийна глътка шампанско. Това е ден, който заслужава да отпразнуваме. Историческо сътрудничество на земята и идеите, а довечера и вечеря със знаменита художничка. — Тя се усмихна на двамата мъже. — Не е ли прекрасно, че някои от изчезналите картини са се намерили?
	Уорд се наведе рязко напред.
	— Какво?
	— Е, не точно са се намерили. Не били точно същите картини, доколкото разбрах от Сюза, когато я срещнах в коридора — обясняваше Анджелик, поемайки чаша с шампанско от Савой. — Младата жена — Лейси, доколкото разбрах, — която донесла картините, толкова харесани от Сюза, имала още много такива. Така че търгът ще протече според първоначалния план. С цялата тази шумотевица около кражбата — сигурно всичко ще се разпродаде.
	— Казвате, че тази Лейси има още картини? — учуди се Уорд.
	— Да. Не е ли чудесно?
	— Къде? — попита той рязко.
	Анджелик се поколеба, изненадана от настойчивостта му.
	— Къде съхранява картините ли? Нямам никаква представа.
	— Баща ми — обади се бързо Савой, преди Уорд да заговори отново — е колекционер. Той обожава онзи художник, който е автор на картините на Лейси. Нали сте чували, че колекционерите са малко луди? — Усмихна се. — Не знам дали го осъзнавате, но току-що размахахте кокал пред чувствителния нос на един вълк.
	Тя се засмя.
	— Разбирам. И аз съм много запалена по някои неща. — Погледна Уорд. — Ще видите картините довечера, плюс някои, които Сюза е нарисувала след кражбата. Имате прекрасен хотел. — Анджелик се усмихна широко. — Благодаря, че уредихте да отседна в него. Така мога да срещна много интересни хора.
	Уорд се усмихна с рефлексите на човек, който се бе издигнал до върха по трудния начин.
	— Удоволствието е наше.
	Савой също се усмихна, макар да се дразнеше, че Анджелик е разровила всяка подробност, свързана с холдинга на Форест, включително и връзката с хотел „Савой“.
	— И къде са картините сега? — попита той Анджелик.
	— Сюза не ми спомена. Някъде близо до нея, предполагам.
	— Това не е нужно — каза Уорд. — Ако хотелът не бе с краката нагоре заради приготовленията за търга, кражбата нямаше да се случи. — Той се изправи. — Извинете ме. Ще отида веднага да проверя охраната.
	И докато говореше, Уорд реши да разкаже играта на Рори, че бе изпуснал Лейси Куин точно когато тя е щяла да го заведе до цял куп картини на Луис Мартен.
	_Боже, вече никой ли не може да си върши работата? Аз се занимавам само с това да бърша задниците и да връзвам обувките на младите. Няма един истински мъж сред цялата пасмина._
	Анджелик го проследи с поглед как излезе от стаята и се обърна към Савой:
	— Не исках да го обидя.
	— Не сте. Той просто побеснява всеки път, когато се сети, че онези картини са му се изплъзнали. Сигурно в момента се е обадил на шерифа и пак го пита не са ли хванали крадеца. — Савой се усмихна горчиво-сладко при мисълта какво се случва на Рори в момента. _Така му се пада, веднъж да се скара и на него._ — Ако ще и потоп да настъпи, мога да гарантирам, че повече картини няма да бъдат откраднати, преди татко да получи възможността да ги купи.


>	Глава 43

	_Хотел „Савой“_
	_Събота на обед_
	Въпреки че никой не беше казал и дума за това, Сюза, Лейси и Иън решиха да държат всички картини под око до средата на следобеда, когато щяха да слязат при господин Гудман, който да ги изложи за търга. Така че вместо да се опитват да обядват в ресторанта, стискайки по една картина под всяка мишница, те си поръчаха рум сървис. Две пици, сандвич със салам и голяма салата с пиле пристигнаха с изненадваща бързина. Това отчасти се дължеше на факта, че в хотела в момента имаше едва неколцина гости. До довечера мястото щеше да се напълни и рум сървисът щеше да се върне към старата традиция да се сервират прекалено скъпи и изстинали ястия.
	Сюза и Лейси взеха пиците и започнаха да облизват пръстите си още преди първата хапка. Иън можеше само да гледа с копнеж обяда си, защото говореше с шерифа на окръг Морено.
	Гледаше с копнеж и към Лейси, но не можеше да направи нищо засега.
	— Благодаря за предложението — каза той, като се опита да пренебрегне куркането на червата си и неспокойствието в слабините си, — но няма нужда. Можем и сами да пазим картините няколко часа. След търга изложбата се мести в музея „Савой“ за един месец, нали?
	— Да — отвърна Рори. — Веднага щом търгът довечера приключи, аз лично ще ескортирам картините до музея.
	— Звучи ми приемливо. Някакви новини около кражбата?
	Търнър изсумтя недоволно.
	— Ти предположи правилно. Не открихме нищо. Пикапът бе изоставен на магистралата, на петнайсетина километра оттук в южна посока, близо до една отбивка.
	— Собственик?
	— Временният номер е бил фалшив. Номерата на двигателя са залети с киселина. Крадецът е носел ръкавици. Нито един отпечатък.
	— Задънена улица — каза Иън.
	— Да. Предполагаме, че някъде наблизо го е чакала паркирана кола. Ако не е, там има и автобусна спирка.
	— Или го е взел някой приятел — допълни Иън.
	— Както и да е станало, той е изчезнал веднага.
	— Мексико?
	— Вероятно. Може да е в Сан Диего, но е много по-лесно да се пренесат картините през Мексико.
	— По дяволите, може да е била руската мафия от Ел Ей — предположи Иън. — Те вкарват крадени произведения на изкуството от цялата територия на бившия Съветски съюз. Напоследък започнаха да изпращат в обратната посока крадено американско изкуство. Контрабандните канали могат да се използват и в двете посоки.
	— Боже! — изсумтя Рори. — Добре дошли в новото глобално престъпно село. Как изобщо ще успеем да се справим с престъпниците от цял свят, когато не можем да изскубем дори плевелите в собствената си градина?
	— Затова съществуват организации като „Реъритис Ънлимитид“. Те се грижат за екзотичните плевели, за които местните полицаи нямат време, пари или опит.
	— Истински бойскаути, а?
	Иън се усмихна леко.
	— Това сме ние. Обади ми се, ако научиш нещо, шерифе. Сигурен съм, че от застрахователната компания на Сюза ще ви позвънят много скоро.
	— Вече ми пратиха свой представител. Той не е никак щастлив от липсата на напредък в разследването.
	— И ти нямаше да си щастлив, ако ти предстоеше да загубиш няколко милиона.
	— Между другото, когато запитах някой си Ес Кей Нийл може ли да гарантира за честността ти, той се разсмя толкова силно, та помислих, че ще си глътне езика — сподели Рори. — После ми обясни, че има по-голяма вероятност да изкарам виновен папата, отколкото теб. Каза, че единственият, на когото би се доверил, за да ти партнира в кражба, е Лоу Донован, а ако той е искал картините на майка си, просто е щял да я помоли. После ми каза да спра да му губя времето и ми затвори.
	— Такъв си е Нийл. Прям човек.
	— А „Реъритис“ попаднали ли са на нещо, свързано с картините? — попита шерифът.
	— Аз поне не съм чул. А щях да разбера.
	— Да, добре. Ако научиш нещо…
	— Ще ти кажа. И обратното. Става ли?
	— Разбира се — обеща Рори и затвори.
	Иън тресна слушалката на мястото й.
	— Вярвам ти, как ли пък не — промърмори тихо. — Ченгетата никога не споделят важна информация. — И отиде до масата, където го чакаше обядът.
	— Шерифът съобщи ли нещо ново? — попита Сюза.
	— Всички улики са довели до задънени улици. — Той седна до Лейси, повдигна брадичката й и облиза едно петънце от соса на пицата. — Ммм. Чесън и сметана. Любимият ми. С артишок и босилек. Няма да стане по-хубаво, освен ако не сложиш малко наденица отгоре. Ще изядеш ли всичко това?
	Тя преглътна, не искайки да признае, че сърцето й е направило салто при топлото близване на езика му, и успя да проговори:
	— Ти си имаш сандвич с наденица, голям колкото телевизор, и огромна салата, които още не си докоснал.
	— И? — Той гледаше пицата в чинията й.
	— Трябваше да си поръчам по-голяма пица.
	— Ще ти дам да си хапнеш от моята наденица.
	Тя се вгледа в тъмните му очи и мързелива усмивка и забрави да диша.
	— Обещаваш ли?
	— Честна дума.
	Парче от пицата на Сюза се стовари върху сандвича на Иън.
	— Стига си я тормозил — каза тя.
	— Това значи ли, че искаш от моята… — започна той и се обърна към нея.
	— Не — прекъсна го тя безцеремонно. — Имам си чудесен доставчик на наденица.
	Иън се изсмя и започна да яде. Лейси гледаше очаровано как храната изчезва. Дори салатата не го забави ни най-малко.
	— Защо си ме зяпнала? — попита той накрая.
	— Аз имам само сестри. Баща ми все внимава да не напълнее. Нямах представа колко може да изяде един физически активен мъж.
	— Почакай да дойдеш на вечеря със семейство Донован — каза Сюза. — Отвратително. — Погледна Лейси. — Родителите ти донесоха ли ти някоя елегантна дреха за довечера? Не ме питай защо, но хората винаги се обличат официално, когато ще гледат изкуство, сякаш така всичко става още по-ценно.
	— О, да, мама ми донесе всичко, което някога е искала да облека — кимна Лейси и направи отчаяна физиономия. — Скоро ще трябва да рисувам в дизайнерски рокли, освен ако не намина през някоя разпродажба.
	— Жалко, че не можахме да спасим онази черна рокля — усмихна се Иън. — Имаше страхотно деколте. А и надолу не беше лоша.
	Лейси опита да не се разсмее или изчерви и не успя и за двете. Хвърли салфетката си към Иън, който я хвана, напъха я в яката на ризата си и отново се зае с обяда си.
	— Благодаря, скъпа — каза той. — Не намерих своята.
	— В скута ти е — рече Лейси.
	— Сигурна ли си? Я провери.
	— Тук трима стават много — обади се Сюза и намигна на младата жена. — Ако не се събудя до четири часа, блъскай по вратата, докато не чуеш смислено изречение от мен. Не само една или две думи, запомни. Цяло смислено изречение. Иначе само ще се обърна на другата страна и ще продължа да спя.
	Тя взе пицата и бирата си, отиде в спалнята си и затвори вратата. След малко от радиото й загърмя реге.
	— Да се чувствам ли виновна? — попита Лейси.
	— Защо?
	— Не исках да я прогоня.
	— Не си. Едно научих за Сюза: че тя прави това, което иска. Освен това обича от време на време да остава сама. Преди къщата ти да изгори, ние вечеряхме рано и отивахме в двата противоположни края на апартамента. Тя предпочиташе така.
	— Значи просто й даваше повод да се оттегли, без да изглежда груба? — попита Лейси замислено.
	— Още не си проверила салфетката ми.
	Тя се вгледа в очите му и усети как сърцето й отново направи салто.
	Бавно се наведе и провери под масата къде е салфетката му. Беше си на мястото. Той също.
	— О! — възкликна тя.
	— Това „О, ужас!“ ли беше или „О, супер!“?
	— Свърши ли с обяда си?
	— Имаш нещо предвид ли?
	— О, да!


>	Глава 44

	_Хотел „Савой“_
	_Събота вечерта_
	Завита в огромна хавлия, Лейси тръсна роклята и се втренчи в нея.
	— Майка ми да не се е побъркала?
	Иън се появи откъм банята с увита на кръста кърпа и поглади прясно избръснатото си лице.
	— Какво не е наред?
	Тя му показа роклята.
	— Това!
	— Хубав цвят.
	Тя изсумтя.
	— Защо мъжете толкова харесват червеното?
	— Сигурно е от игрек хромозомата. Има ли друг проблем?
	— Много е оскъдна, а на всичко отгоре е от материя, която се _разтяга_. Няма как да си сложа сутиен, ще му се очертаят всички ръбчета.
	Иън се усмихна.
	— Звучи все по-добре. Дай да видим.
	Без да обръща внимание на ръцете й, борещи се с неговите, той свали хавлията на Лейси и нахлузи роклята през главата й. С измъчена физиономия тя се напъха в нея и задърпа еластичната материя, докато всичко почти се озова на мястото си.
	Челюстта му увисна.
	— Мили боже!
	— Това трябваше да го кажа аз.
	— Осъди ме, че съм ти откраднал репликата.
	Той затвори устата си и си каза, че се е побъркал. Току-що почти бяха разбили леглото, а той мислеше единствено за това как да свали тази рокля и да потъне в Лейси толкова дълбоко, че и двамата да закрещят. Щеше да бъде хубаво, адски _хубаво_.
	— Обещай, че ще облечеш тази рокля специално за мен по-късно — помоли я той.
	Лейси спря да подръпва плата и го погледна. Леко отпуснатите му клепачи и плътният глас я накараха да се почувства най-сексапилната жена на света.
	— Ами нали съм я облякла сега? — попита тя.
	— Тогава няма да излезеш от стаята, докато вече не ми достигнат сили дори да оближа устните ти. А това ще стане по някое време следващата седмица. — Той издиша тежко. — Какво друго е донесла майка ти?
	Лейси си каза, че не полюшва ханша си, когато тръгна към гардероба, но знаеше, че го прави. Дори и да се съмняваше, Иън я освободи от съмненията й, като застана толкова близо зад нея, че тя можеше да усети как бие сърцето му.
	— Множество малки черни рокли — обяви тя. — Предпочитах нещо по-жизнерадостно.
	— Убиваш ме.
	Тя се засмя и извади рокля, която беше колкото синя, толкова и черна, и едно електриковосиньо сако към нея.
	— Това достатъчно благоприличие ли е за теб?
	— Законно ли е да ходиш с такова деколте?
	— Откога стана яростен противник на деколтетата?
	Иън отвори уста да отрече прилива на целомъдрие, но замълча.
	— Отскоро. Да се тревожа ли?
	— Сакото се закопчава.
	— Тогава ще изкараме вечерта, без да те завлека в най-близкия гардероб.
	Лейси се засмя.
	— Караш ме да се чувствам като някоя секси мацка.
	— Ти си.
	— Само според теб. — Надигна се на пръсти и го целуна. — Благодаря. В случай че не си забелязал, ти също си секси. Много, много секси.
	Той повдигна вежди.
	— Човек научава по нещо ново всеки ден.
	На вратата на спалнята им се почука.
	— Десет минути — каза Сюза кратко.
	— Ще бъдем готови — отвърна Иън.
	— Да, но ще бъдете ли облечени? — попита тя.
	— Уф, колко си придирчива — подкачи я той.
	— Знам. Десет минути.
	Двамата бързо се заеха да се обличат. Лейси си сложи лек грим, качи се на смазващите пръстите й обувки с високи токове, които веднага намрази, и обяви, че е готова.
	Иън тъкмо обличаше сакото си. Беше в тон с малката черна рокля на Лейси: синкавочерен костюм, кремава риза, червеникава вратовръзка и черни обувки.
	Лейси подсвирна:
	— О, как си се изтупал!
	Той я изгледа от главата до петите.
	Тя се усмихна и излезе от спалнята. Сюза стоеше в дневната, облечена в изумително семпла тюркоазна рокля и с перлено колие.
	— Изглеждаш страхотно — каза Лейси.
	Сюза се усмихна.
	— Благодаря. — Наклони глава. — Ей сега се връщам. Имам бижу, което е идеално за роклята ти.
	След минута се върна от спалнята си с брошка във формата на пауново перо. Окото на перото бе великолепен черен опал, а останалата част — от миниатюрни цветни перли.
	— Не мога да я сложа — избъбри веднага Лейси. — Много е скъпа.
	— Можеш и още как — настоя Сюза спокойно. — Даже ще ти отива повече, отколкото на мен. За мен е прекалено голяма, но обещах на Фейт и Онър — дъщерите ми, — че ще я покажа по някакъв начин, за да рекламирам семейния бизнес. Те са дизайнери на бижута, а синовете ми търсят и купуват скъпоценни камъни от цял свят. Когато хората се възхищават на брошката ти, просто им казвай кой я е изработил. Така ще ни направиш услуга.
	— О! — Лейси погали брошката с върховете на пръстите си и се усмихна на чувствената закачливост на бижуто. — Добре. Само не ми казвай колко струва. И я закачи здраво.
	Иън излезе от спалнята, видя брошката и мислено се наруга, че не се е сетил за това по-рано.
	— Бижутата ти в стаята ли бяха, когато стана кражбата?
	— Не, бях ги прибрала в сейфа.
	— Имала си късмет. Сейфовете са по-добре от нищо, но не биха спрели някой професионалист.
	— Подозирам, че онзи мъж не е търсел произволни неща — каза Сюза.
	— Да. И това още повече намалява шансовете скоро да открием картините.
	— Защо? — попита Лейси.
	— Професионалистите не крадат прочути произведения на изкуството, защото не могат да ги продадат бързо. Правят го само ако вече имат купувач. Чак тогава планират кражбата.
	— Чудесно — възмути се Лейси. — Какви гадини!
	Сюза погледна Иън.
	— Тъй като картините не са тук, предполагам, че си намерил време да ги занесеш долу?
	— Да. — Той потупа вътрешния джоб на сакото си. — Имам подписана разписка, както и снимки с полароид на всички картини.
	— Това е било гадничко от твоя страна — усмихна се Сюза. — Е, готови ли сме да се изправим пред тълпата?
	— Тълпата не е дошла заради мен или Иън — изтъкна Лейси.
	— Но ние ще те пазим — обеща той.
	— Почвам да хленча, нали? — Сюза въздъхна и погледна часовника си. — Да идем да видим картините преди вечерята. Ако не са ги изложили както трябва, ще имаме време да оправим положението.
	В момента, в който излязоха в коридора, стана ясно, че търгът ще постигне успех. Навсякъде имаше хора със скъпи облекла — излизаха от стаите си, чакаха асансьора, бъбреха си с приятели. Навсякъде цареше блясък и наситена с вълнение атмосфера. Реплики от различни разговори се рееха като носени от вятъра листа:
	— … видя ли най-новата му приятелка? Боже мой, тя сигурно е петдесет години по-млада от него и…
	— Повече ми харесва мрачната картина, толкова брутална и…
	— Ако си направи още един лифтинг, ще й се образува козя брадичка.
	— А ако той си направи още един лифтинг, ще…
	— … ужасни картини на онази изложба, просто ужасни. Все едно ги беше оставил портиерът, като е сменял изгорелите крушки.
	— Вижте, това не е ли Сюза?
	— О, боже, вижте какви рамене!
	— Нейните ли?
	— _Неговите._ И какъв задник!
	— Дали са любовници?
	Иън изруга тихо.
	— Дръж се прилично — каза Сюза кротко.
	— Защо? — попита тихо той. — Никой друг не се държи прилично. Чувствам се като парче месо в магазина.
	Лейси се усмихна.
	— Ти _наистина_ си парче месо, красивата ми наденичка.
	— Свиквай. — Сюза намигна на Лейси. — Повечето привлекателни мъже тук са хомосексуалисти. Но ако някоя от старите дами те ощипе, ще й строша кокалестите пръсти.
	Иън се запита дали е прилично да погледне измъчено към тавана.
	Накъсаните разговори секнаха в асансьора само за да се подновят с двойна сила във фоайето.
	— Стой от дясната ми страна — нареди Иън на Лейси, — но в никакъв случай не пречи на дясната ми ръка, ясно?
	— Защо?
	— Познай.
	С известно закъснение тя осъзна, че той иска ръката му да е свободна, за да може да извади бързо пистолета си, ако се наложеше.
	— А, ясно — прошепна и мина от дясната му страна. Но не прекалено близо. — Значи няма да се държим за ръка, а?
	— Нали затова му викат работа?
	Иън хвана с лявата си ръка лакътя на Сюза. Изражението му стана мрачно и той се втренчваше във всеки, който опиташе да се приближи до нея, докато прекосяваха фоайето. Когато погледът му не бе достатъчен, той просто казваше на нахалника, че художничката ще е готова да разговаря с всички желаещи след търга.
	— Благодаря — каза Сюза, когато той отклони четвъртия натрапник. — В това те бива не по-малко от Арчър или Джейк. Не си груб, но със сигурност не си и дружелюбен.
	— Това се учи в курса за кучета пазачи.
	Лейси се усмихна.
	— Насам. — Иън насочи Сюза към вестибюл, който бе дискретно означен като Бална зала „Сърф“.
	— Хубав килим — каза Лейси, като огледа пищния, но ненатрапчив персийски килим в оттенъци на синьо и златисто. — Как ли ще изглежда след няколко години?
	— Захабен — процеди Иън.
	— О, ти си много забавен, когато си на работа.
	Господин Гудман излезе от балната зала, забеляза Сюза и се втурна да я приветства:
	— Госпожо Донован, изглеждате великолепно.
	— Благодаря — отвърна Иън, преди Сюза да успее да отвори уста. — Ако ни извините, бързаме. Трябва да се настаним на почетната маса до пет минути, а Сюза не е успяла да види как са подредени експонатите за търга.
	— О, разбира се. Ако имате въпроси… — Господин Гудман откри, че говори на гърба на Иън. Пред входа на балната зала стоеше униформен заместник-шериф, други двама покриваха останалите изходи. На малката повдигната сцена в единия край на залата стояха изложени картините на Сюза. Фалшификатите бяха разположени на подвижни панели точно пред сцената. Останалите платна от категорията „Открити от Сюза Донован“ образуваха лабиринт от картини, който заемаше една трета от балната зала. Другата част от залата бе пълна с луксозни сгъваеми столове, чиито гумени капачки на краката не оставяха следи върху блестящия дървен под. Върху всеки стол лежаха табелки с дръжки, на които бяха изписани огромни цифри, за да може водещият на търга да вижда и съобщава номерата на наддаващите.
	Иън погледна лабиринта от картини с измъчен вид. В него можеше да се скрие цял взвод убийци с узита.
	— Кротко, момче — каза Сюза.
	Той я погледна.
	— Какво?
	— Познавам този поглед. Учите го в „Параноя за напреднали“. Просто помни, че си тук, за да се чувства Доналд спокоен, а не защото съществува някаква вероятна или невероятна заплаха за мен.
	Иън изсумтя.
	Лейси ги остави да обсъждат поведението му на бодигард и отиде до трите картини на дядо си. Платната бяха изложени по същия начин, по който ги беше представила на Сюза — без рамки.
	Отсъствието на рамки само подчертаваше суровата, първична енергия на картините. Пустинният пейзаж трептеше от мълчаливата, безкрайна битка за оцеляване. Крос Кънтри Кениън изглеждаше почти зловещ, сякаш знаеше, че ще се превърне в нечий гроб. Тъмните вълни на басейна бяха разцепени от ужасяващия ален писък.
	Въпреки волята си, Лейси бе привлечена от злокобния образ. Тук, в пищната обстановка на залата и с добро осветление, творбата на дядо й изпъкваше с още по-голяма яснота, по-завладяваща, едновременно и конкретна, и универсална. Жената можеше да е всяка жена, гривната на ръката й приличаше на преплетени сърца. Ръката на убиеца беше просто мъжка, здрава, без да е огромна, смъртоносна, макар и без оръжие, тъмна сила, отнемаща живота на жената. На това осветление басейнът се очертаваше по-ясно. Лейси почти виждаше очертанията на плочките и пищната зеленина наоколо. Но ако не се взираше така, мястото можеше да е на Хаваите или Карибите — всяко място, където имаше пищна зеленина и чиста вода.
	Постепенно тя осъзна, че някой стои до нея, загледан в картината също толкова съсредоточено. На пръв поглед жената изглеждаше на трийсет и няколко години. При по-обстоен оглед ставаше ясно, че е поне с десетилетие постара. Беше руса, с преливащи нюанси на кичурите, със сребриста копринена рокля, чиито линии напомняха за Париж, и колие с диаманти и сапфири, подчертаващо поразително сините й очи.
	Докато Лейси я наблюдаваше, жената бавно повдигна дясната си ръка, така че да се приближи до картината. Гривната й беше от бяло злато с преплетени диамантени сърца. Всяко трето сърце беше по-голямо и от метал.
	Жената се наведе още по-близо до платното и продължи да мести поглед от ръката си към картината и обратно. Изведнъж ръката й потрепери.
	— _Това е моята гривна._


>	Глава 45

	_Хотел „Савой“_
	_Събота вечерта_
	— Сигурна ли си? — попита Иън, като настани Лейси на почетната маса.
	— Абсолютно. — Тя потрепери. — Направо ме побиха тръпки. И тя не изглеждаше много добре. Обърна се и хукна, сякаш й пареше под петите.
	— Коя беше жената?
	— Не знам.
	Той седна между нея и Сюза.
	— Интересно. Ако я видиш пак, посочи ми я.
	— Няма проблем — каза Лейси веднага. — Точно в момента се приближава по пътеката. Блондинката.
	Той погледна и видя впечатляваща блондинка, която вървеше под ръка с Рори Търнър. Друга, още по-впечатляваща блондинка вървеше зад тях заедно с Уорд Форест.
	— Коя от двете? — попита Иън.
	— Първата. Втората никога не съм я виждала. Онези клюки в коридора бяха верни. Той е достатъчно стар, за да й бъде дядо.
	— Никога не бих помислил, че е от тези наивници.
	— Какво общо има възрастта? — прошепна Лейси. — Само защото е с побеляла коса, не означава, че жените не го намират за привлекателен.
	— Сигурно, но ми става гадно, като видя такова клише на показ.
	Савой Форест завършваше колоната заедно с една елегантна брюнетка. Жестовете им подсказваха, че може и да са били интимни някога, но сега се чувстваха неловко телата им да се докосват.
	— Виж ти, виж ти — каза Иън тихо. — Като събера две и две, излиза, че виждаме цялото щастливо семейство Форест. Предполагам, че първата блондинка е Блис, сестрата на Савой, която е бивша и бъдеща съпруга на шерифа.
	— Нещо съм пропуснала.
	— Трябва да си говориш с ченгетата. Те са най-големите клюкари на света.
	Семейство Форест се приближиха до почетната маса и си бъбреха, докато ги представяха на останалите гости. Когато я запознаваха с Блис, Лейси успя да хвърли бърз поглед към Иън.
	— Разбрах, че вие сте собственичка на картината с удавената жена — заговори направо Блис.
	— Да — кимна Лейси предпазливо.
	— Откъде я имате?
	— Защо? — попита Иън, преди Лейси да отвори уста.
	— Защото това е моята гривна.
	Уорд рязко се обърна към дъщеря си:
	— Трябва да отидем на масата си.
	Блис не му обърна внимание. Може и да си беше върнала кредитните карти, но още му беше ядосана, че отново е победил.
	— Принадлежала е на баба ми — Сандра Уитън-Савой. Получила я е като подарък за раждането на майка ми — Джем. Когато мама навършила двайсет и една години, гривната станала нейна. Попадна у мен, когато мама умря. Тя е уникална.
	Блис дръпна дългия драпиран ръкав на дясната си ръка и тикна гривната под носа на Лейси.
	— Много е красива — успя да промълви тя.
	— Адски сте права. Така че защо е на онази грозна картина?
	— Блиси — обади се Уорд тихо, — време е _да сядаме_.
	Савой застана между бащата и дъщерята, както правеше винаги.
	— Отлична идея. Сигурен съм, че вие с госпожица Марш — извинете ме, Куин — ще имате достатъчно време да си поговорите за изкуство преди и след търга.
	Рори погледна упорито стиснатите устни на Блис, мислено пресметна колко питиета е изпила и реши да рискува. Прокара показалеца си от рамото до върховете на пръстите й.
	— Ела седни до мен, скъпа. Имах дълъг ден и тази вечер искам да си почина.
	За момент Блис устоя. Но когато той хвана ръката й и целуна дланта й, въздъхна.
	— Добре. — После погледна Лейси. — По-късно.
	Лейси издаде звук, който майка й често приемаше за съгласие.
	Блис и Рори тръгнаха към една маса наблизо. Уорд изчака търпеливо, докато Анджелик разпитваше Сюза за това кои четки са най-подходящи за рисуване на водни басейни и кои — на облаци. Не чу отговора й, но видя, че господин Гудман трепери на пътеката като разтревожено овчарско куче.
	— Извинете, че ви прекъсвам — каза Уорд и се усмихна на Сюза, — но организаторът на събитието скоро ще се подмокри в гащите, ако всички не седнем бързо.
	Анджелик го погледна стреснато, после се засмя.
	— Колко сте лош!
	Той се усмихна.
	— Някой трябва да бъде, иначе никой няма да цени добрите хора като вас.
	Леко докоснал ръката й, Уорд поведе Анджелик към масата. Като пренебрегна дискретно написаните картички с имената, я настани така, че самият той да седне на празното място до Блис. Така Анджелик се озова в края на масата, вместо в центъра й. Савой изгледа остро баща си, но не възрази срещу това подреждане.
	Отне му двайсет минути, но накрая Уорд успя да привлече вниманието на дъщеря си, без да събуди интереса или любопитството на останалите.
	— Блиси… — прошепна той.
	— Какво?
	— Знам колко обичаше майка си.
	Вилицата й се поколеба над салатата.
	— Сигурен ли си, че искаш да подхващаш тази тема, когато госпожица Ангел размахва крила толкова близо?
	Усмивката на Уорд беше твърда като сребърните прибори на масата.
	— Синът на Сави е ангажирал вниманието й, говори й за спасяването на земните червеи или нещо подобно. Нищо чудно момчето да прибере някой чек в джоба си преди края на вечерята.
	Блис се усмихна на марулята в чинията си.
	— Продължавай. Обещавам да не се задавя от мисълта колко _не_ си приличаме ние с мама.
	— В някои отношения си същата като нея.
	— Това е стряскаща мисъл.
	— И за двама ни — изстреля той в отговор. — Така че направи ни услуга. Не повдигай повече темата за проклетата гривна.
	— Защо?
	— За бога, Блис, как мислиш — защо?
	Тя сви рамене.
	— Обясни ми.
	— Последното нещо, което желая сега, е да извадим още кирливи ризи пред госпожица Анджелик. Ако се развикаш за тази гривна, много скоро във вестниците отново ще гръмнат всички клюки за смъртта на майка ти и нашият богат малък ангел ще отлети безвъзвратно. Тогава вече така ще ти се ядосам, че всяка друга караница помежду ни ще ти се струва безобидна като бананов пудинг. Разбра ли?
	— Ще ме отрежеш напълно.
	— Най-добре да повярваш.
	— По дяволите! — процеди Блис през зъби. — Винаги ми дърпаш конците, сякаш си някакъв проклет кукловод.
	Той се засмя и разроши косата й, сякаш тя бе на пет години, а не почти на петдесет.
	— Най-после проумяваш.
	— Кое?
	— Ако ти не дърпаш конците, някой друг ще дърпа твоите. Но ти не се цупи, Блиси. Някой ден аз ще умра и ти ще бъдеш достатъчно богата, за да си купиш свои собствени кукли на конци.


>	Глава 46

	_Хотел „Савой“_
	_Събота вечерта_
	След вечерята гостите се разхождаха из лабиринта от картини и си отбелязваха кои се продават и кои — не. Хората четяха ръчно написаните от Сюза коментари до всяка картина, водеха си бележки и продължаваха да обикалят. Господин Гудман пак се държеше като овчарско куче и нежно, но безмилостно подканваше присъстващите да не се задържат дълго на едно място по пътеките. Като мислеше единствено за успеха на търга, той хвалеше обикновените и безличните картини и подчертаваше колко ценни са коментарите на Сюза за бъдещите им собственици.
	Лейси се остави да я води потокът от хора. Отделена от Сюза, тя се радваше на блажената анонимност да бъде част от тълпата, която разглеждаше картините. На сцената Иън практикуваше навъсеното си наблюдение, а облечената в работна престилка Сюза рисуваше по памет това, което някога се бе наричало Пясъчният залив. Тя нямаше да позволи на някакъв крадец да попречи на обещанието й пред семейство Форест да дари на музея „Савой“ пейзаж на ранчото.
	— Наслаждавате ли се на събитието? — попита Савой, застанал до Лейси.
	— Някои от картините са удивителни.
	— Това хубаво ли е или лошо?
	— И двете.
	Той се засмя и погледна картината, пред която стояха. Беше необичайна интерпретация на буреносни облаци и крави. Едновременно енергична и недисциплинирана. Примитивна, но завладяваща.
	— Знаете ли нещо ново за кражбата? — попита Савой, премествайки се пред следващата картина заедно с Лейси.
	— След като вие вечеряхте на една маса с шерифа, се канех да ви задам същия въпрос.
	— На вечерята той беше в качеството си на бивш и бъдещ член на семейството — отвърна й кисело. — Нищо официално.
	Тя го погледна.
	— Бивш и бъдещ?
	— Сестра ми е негова бивша съпруга. Утре ще се женят отново.
	— О, сега се сетих. Това е чудесно. Надявам се. — Лейси чу собствените си думи и примигна. — Не исках да го кажа така, както прозвуча.
	— Не се тревожете. Всички си имаме своите съмнения относно този брак.
	За кратко и двамата се взираха в акварела, изобразяващ чайки в полет. След момент Лейси се озова извън лабиринта и лице в лице с картините на дядо си.
	— Разбрах, че имате доста от картините на този художник? — попита Савой.
	— Да.
	— Може ли да попитам колко?
	Тя се обърна към него. Би предпочела изобщо да не обсъжда фалшификатите, но не се сещаше за учтив — или поне не груб — начин да се измъкне от този разговор.
	— Защо?
	— Както ви казах преди, баща ми колекционира картини на този художник. Особено мрачните му творби. — Савой посочи басейна.
	— Няма да коментираме вкуса му — измърмори Лейси.
	— На вас не ви ли харесват?
	Тя въздъхна.
	— Те са гениални. Просто не мога да си представя да ги виждам край себе си всеки ден.
	— Тях? Значи не са само тази и откраднатата?
	_По дяволите, на този човек нищо не му убягваше._
	— Да.
	— След като не искате да си ги окачите вкъщи и имате множество от тях, фондацията с радост би закупила една или повече за музея.
	— Вече се досетих за това — каза Лейси. — Но не съм готова да продавам.
	— Ако размислите преди края на търга, ще ви дам сто хиляди долара за картината с удавената жена и ще даря същата сума на _Приятелите на окръг Морено_.
	Тя го погледна с широко отворени очи.
	— Мили боже, това са много пари!
	Савой се усмихна леко и мислено наруга манията на баща си по тези картини.
	— Така е. Но колекционерите са готови на крайности, когато искат да се сдобият с нещо. А аз съм готов на крайности, за да зарадвам баща си.
	Лейси скръсти ръце на гърдите си, обърна се и го погледна право в очите.
	— Вижте, ще говоря направо, защото не съм добра в любезностите.
	Усмивката на Савой стана по-мила.
	— Бих могъл да ви харесам, госпожице Куин.
	— Обещания, обещания… — Но тя отвърна на усмивката му. — За мен е нещо ново тези картини да бъдат на показ. Трябва да свикна с идеята за тяхната стойност. Не ми е лесно. И трябва да съм сигурна, че те са наистина ценни, преди да започна да ги продавам за хиляди долари.
	— Готов съм да поема риска.
	— Но аз не съм. Ще изпратя всички картини на „Реъритис Ънлимитид“, за да ги оценят.
	— Отлична фирма. Ще ми бъде интересно да науча какво са казали. — Той замълча. — Всичките ли ще изпратите? Дори тези, които са тук тази вечер?
	Тя кимна.
	— Музеят се надяваше да ги изложи временно — каза Савой. — Мисля, че това изискване присъстваше във формуляра за участие.
	— Изискване?
	— Може би _изискване_ е силна дума. _Настойчива покана_ навярно е по-точно казано.
	Лейси се замисли, после сви рамене.
	— Докато от „Реъритис“ поискат тези три картини, мога да ги оставя във ваши ръце.
	— Благодаря ви — усмихна се широко той. — Баща ми ще остане извънредно доволен.
	— Това значи много за вас, нали?
	— Разбирате ли се с баща си, госпожице Куин?
	Тя се замисли за споровете им напоследък и за някои не толкова скорошни разногласия. Това, което си мислеше, явно се изписа на лицето й.
	— Нито пък аз — през повечето време — каза Савой. — Затова за мен е още по-важно да го зарадвам, когато имам тази възможност. Ако ме извините, ще му съобщя, че обмисляте възможността да продадете картините, ако ние направим съответстващо по размер дарение за _Приятелите на окръг Морено_.
	Преди Лейси да отговори, Савой се загуби в тълпата, която се бе събрала край сцената, за да гледа как рисува Сюза. След малко той вече говореше с някакъв мъж, с когото изобщо не си приличаха, освен че и двамата имаха нещо сурово около очите. Уорд Форест — бащата, когото синът толкова искаше да зарадва.
	Лейси му пожела успех.
	— Госпожице Куин?
	Тя се обърна бързо и видя елегантната блондинка.
	— Госпожице Форест?
	— Не задълго. Пак ще се разделя с моминското си име заради Рори Търнър.
	— И аз така чух.
	Блис се усмихна по същия начин като брат си.
	— Клюките се разпространяват мълниеносно.
	— Цената да си член на най-видното семейство в окръга и щата.
	Блис сви рамене нетърпеливо.
	— Свикнала съм. Дори съм наливала масло в огъня само за да гледам как баща ми се ядосва.
	Лейси опита да не се разсмее.
	— Той почервенява и после спира кранчето с парите — обясни Блис. Умело начервените й устни се свиха в начупена, непреклонна линия.
	— Хм! — каза само Лейси.
	— Вижте, наистина съм любопитна да науча нещо за този художник. — Блис посочи картината с удавената жена.
	— Също като доста други хора.
	Блис прехапа устната си, после и палеца си.
	— Просто реших да ви предупредя за баща ми. Той мрази клюките, а тази картина отново ще ги отприщи с пълна сила.
	— За какво говорите?
	— Майка ми беше блондинка, тя носеше тази гривна постоянно и умря в нашия басейн една нощ. Сама. Следователят заключи, че е било нещастен случай заради комбинацията от лекарства, алкохол и гореща вода. Според клюките било самоубийство, защото последният й любовник я напуснал заради по-млада жена. А тази картина… — Блис си пое рязко дъх. — Татко няма да се зарадва на това. Нито пък превзетата госпожица Анджелик Уайт.
	Лейси изстреля първото, което й хрумна:
	— Защо?
	— Защото тази картина твърди, че майка ми е била убита.
	Лейси бе прекалено шокирана, за да каже нещо. Нямаше значение. Блис продължаваше да говори.
	— А кой ще знае по-добре от мъжа, който го е направил? — попита Блис с огорчение. — Жалко, че негодникът не е подписал картината. За убийство няма давност.


>	Глава 47

	_Хотел „Савой“_
	_Събота вечерта, 22:00 ч._
	Веднага щом Сюза затвори вратата към спалнята си, Иън се обърна и придърпа Лейси в ръцете си. Вместо да я целуне, той просто я залюля до гърдите си.
	— Изплюй камъчето, скъпа. Какво не е наред?
	Тя зарови лице в гърдите му.
	— Нищо.
	— Глупости.
	Лейси се пребори с неопределеното чувство на паника, което се засилваше у нея след разговора й с Блис.
	— Не мога да говоря за това. Иначе ще стане още по-лошо.
	— Като не говориш за него, то те яде отвътре. Но няма проблем, ще се обадя на сладката Блис и ще я питам какво ти е казала.
	Лейси вдигна глава толкова рязко, че едва не разби брадичката на Иън.
	— Как разбра, че тя ми е казала нещо?
	— Наблюдавах те от сцената. Предположих, че е била тя или Савой. Извадих късмет на първия опит.
	— Паднах в капана ти.
	— Това ми е работата. — Целуна я бавно и нежно. — Изглеждаш толкова потресена, че направо ме боли.
	— Не се дръж мило с мен. Ще се разплача, носът ми ще почервенее и ще потече и…
	— Ще ти позволя да използваш ризата ми за носна кърпичка.
	Тя издаде задавен звук, който можеше да е смях или плач — или и двете заедно.
	Той я прегърна и допря бузата си до къдриците й.
	— Татко беше прав — прошепна тя. — Не трябваше да настоявам. Хората невинаги са това, което искаш да бъдат.
	Иън не би спорил с нея даже да искаше, така че просто продължи да я прегръща и попита тихо:
	— За дядо Рейнбоу ли говорим?
	Лейси не каза нищо за момент. Нямаше нужда. Иън усещаше сълзите й да парят по кожата му.
	— Съжалявам — изхълца тя. — Никога не плача, а напоследък само хленча.
	— Тихо — рече той, почти долепил устни до нейните. — Загуби дома си, магазина си, откри, че дядо ти може би е бил известен фалшификатор или колекционер и собственик на картини за милиони долари, или и двете и…
	— Майката на Блис е била убита — рязко го прекъсна Лейси.
	— _Какво?_
	— Тя каза, че моят… моят… че който е нарисувал картината, е извършил убийството.
	— Мили боже!
	Иън я вдигна на ръце, отнесе я в спалнята и затвори с крак вратата. Положи я на леглото, после отиде в банята, за да намокри една хавлия със студена вода. Когато се върна, я прегърна силно и притисна кърпата към влажните от сълзите бузи. После я прегръща, докато тя се успокои.
	— По дяволите — прошепна Лейси. — Не знам какво ме прихвана.
	Той целуна зачервения й нос.
	— Сърцата са непредсказуеми.
	Тя се усмихна криво и се облегна на гърдите му.
	— Да, и аз така съм чувала. — _И този нежен воин ще открадне сърцето ми, ако не внимавам._
	— Готова ли си да ми разкажеш цялата история? — попита той. — Или ще изчакаш да налея и на двамата по чаша много скъпо шампанско?
	— Шампанско? — засмя се дрезгаво тя. — О, боже, знаеш как да провокираш усещането ми за абсурдното. Моля те, отвори го.
	Иън отиде до малкия хладилник и извади шампанското, с което от хотела постоянно ги зареждаха, сякаш беше минерална вода. Скъса картичката, на която пишеше „От хотела — с уважение“, извади тапата и облиза шампанското, което обля пръстите му.
	Лейси вдигна глава, когато той дойде при леглото. Косата й бе разрошена, очите й бяха огромни и тъмни, бузите — едновременно зачервени и бледи, устните й трепереха. Но ръката й пое уверено чашата и гърбът й бе изправен, също като брадичката й.
	— Да пием за истината — каза тя и чукна чашата си в неговата.
	Той се поколеба.
	— Дори и истината да те кара да плачеш?
	— Мръсните малки тайни не изчезват. Те просто порастват и стават мръсни големи тайни. — Лейси си пое дълбоко дъх. — И ако онази жена е била убита, тя заслужава нещо по-добро от лъжи.
	— Справедливост?
	— Казваш го, сякаш не вярваш, че съществува.
	Иън се усмихна мрачно.
	— О, вярвам, че съществува. Просто знам, че никога не излиза на свобода.
	Тя се усмихна с тъжна, неуверена усмивка.
	— Гледам „Сюитата на смъртта“ и не мога да спра да мисля, че там има много за плащане и твърде малко справедливост.
	— За справедливостта — каза Иън и чукна чашата си в нейната.
	Тя изчака той да отпие, после остави чашата си настрани, изправи се и го прегърна.
	— Благодаря ти.
	Той вдиша лекия парфюм, на който ухаеше косата й.
	— За какво?
	— За това, че не ме накара да се чувствам като идиотка. За това, че ми вярваш. За това, че ме утешаваш. За това, че като цяло си чудесен мъж.
	— И ти като цяло си чудесна жена.
	Тя се засмя тихо, опряла глава на гърдите му.
	— Ще ми липсваш, когато заминете със Сюза утре. — _Казах твърде много._ Усмивката й помръкна. — Работата ти често ли те води по тези места? — После добави бързо: — По дяволите, не исках да кажа това.
	Иън я задържа, когато се опита да го избута.
	— Лейси, това между нас е твърде хубаво, за да не му обърнем внимание. — Повдигна брадичката й и я целуна леко. — Няма да се откажа. А ти?
	— Аз не искам да се отказвам.
	— Тогава ще намерим начин.
	Дълго се прегръщаха, докато Лейси не се размърда и не усети неговата твърдост под нежността му. Усмихна се и се зае да го освободи от кобура, който вече не му трябваше.
	— Няма нужда да го правим. — Той я целуна по главата. — Виждам колко си уморена. Последните няколко дни бяха истински ад за теб.
	— Тогава ме отнеси в рая.
	Иън прокара пръсти през косата й и наклони главата й назад. Желанието в очите й замалко не го събори на колене.
	— Не те заслужавам — прошепна той.
	— Твърде късно е да се измъкваш — каза тя. — Пипнала съм те и няма да те пусна, докато не започнеш да молиш за милост.
	— Да моля, а?
	— Да молиш.
	— На колене?
	— По-скоро легнал по гръб. — Тя свали кобура му и го бутна на леглото. — Сложи ръце зад главата си.
	Той изпълни заповедта й, а усмивката му бе чувствена и гореща.
	— Ще ми сложиш белезници ли?
	— Не, ще ти се доверя.
	Тя го възседна. Докато обсипваше лицето му с целувки, разкопча ризата му. Когато плъзна устни по врата и гърдите му, Иън затаи дъх. Опита се да й каже колко му е хубаво, но вместо думи от устата му излизаха само стенания.
	После ръцете й разкопчаха панталона му и той разбра, че е покорен. С преплетени зад главата пръсти, гледаше безпомощно как тя действа дръзко и уверено.
	Дълго време след като свършиха, просто се любуваше на лицето й. Това бе много по-приятно, отколкото да се чуди защо дядо й е бил така обсебен от тези три смърти. И макар че Иън сериозно се замисли за това, пак не се сети за най-вероятната причина.
	Много серийни убийци колекционираха трофеи.


>	Глава 48

	_Хотел „Савой“_
	_Събота, в полунощ_
	Когато Иън се увери, че Лейси спи дълбоко, внимателно се измъкна от леглото, като спря само за да се наслади на гледката, която тя представляваше — ореол от немирни къдрици и елегантна рокля, вдигната доста над красивите й голи крака. Зави я, обу панталона си и прекоси бос двата апартамента, проверявайки прозорците и пъхайки клинове между вратите към коридора и касите им, така че да не може да влезе дори някой със служебен ключ.
	После извади телефона си и се обади на „Реъритис“. Изкушаваше се да набере частния номер на Нийл, но предположи, че ще го скалпират за това, че се обажда толкова късно в събота вечер. Така че позвъни на дежурния. Тъй като „Реъритис“ работеха с клиенти от цял свят, на телефоните винаги имаше дежурен, който освен това проверяваше пристигащите имейли.
	— „Реъритис Ънлимитид“, мога ли да ви помогна?
	— Обажда се Иън Лапстрейк. Дейна или Нийл случайно още да работят?
	— Не, сър. Един момент, ще видя дали свети в личните им апартаменти.
	Иън изчака. За хубаво или за лошо — в зависимост от гледната точка — Дейна и Нийл живееха в отделни къщи в района на „Реъритис Ънлимитид“, откъдето се виждаха светлините на Лос Анджелис.
	— В къщата на Нийл свети. Да му позвъня ли?
	— Той в добро настроение ли беше, като си тръгна?
	— Аз не бях тук, сър.
	Иън въздъхна. Дежурният очевидно бе новак. Нийл имаше добро настроение в събота само ако работеше в розовата си градина.
	— Позвъни у тях на нормалния му телефон — каза Иън. — Ако не вдигне, преди да е звъннало четири пъти, прекъсни.
	Телефонът звънна веднъж, два пъти и после някой вдигна преди края на третото позвъняване.
	— Е? — попита Нийл.
	— Извинявай, че те безпокоя — започна Иън, — но…
	— Крайно време беше — сряза го Нийл. — Някакви новини за кражбата?
	— Нищо съществено. Ще кача Сюза на частния самолет на Донован утре в девет сутринта.
	— Позвъни ми посред нощ да…
	— И ще си взема две седмици отпуска, започващи да текат в девет и една секунда утре сутринта — завърши Иън. — Не исках да ме планирате за някакви нови задачи.
	Мълчание. После:
	— Има ли някаква конкретна причина за тази внезапна ваканция?
	— Доста.
	— Ще споделиш ли някоя от тях? — попита Нийл сухо.
	— Имам да ползвам поне три седмици.
	— Четири, в интерес на истината, но за теб не е типично да предупреждаваш така в последния момент. Какво не е наред?
	— Нали се сещаш за онези картини, които Сюза толкова хареса? — попита Иън. — Онези, неподписаните?
	— Тези ли, които ще пробият бездънна яма в месечните ни разходи, докато успеем да ги проверим? — запита Нийл.
	— Да. Успях да видя цялата колекция. Има цяла поредица, която Лейси, собственичката на картините, нарича „Сюитата на смъртта“.
	Нийл изсумтя.
	— Очарователно.
	— Почакай да ги видиш. Както и да е, бяхме изложили една от тях тази вечер. На картината се вижда как една блондинка се дави в малък басейн. Блис Форест казала на Лейси, че жената на картината носела същата гривна, каквато е имала майка й, която се удавила.
	— Убийство? — попита Нийл рязко.
	— Не и според официалната версия.
	— Значи си вземаш отпуска, за да разследваш убийство, което не се е случило?
	— Не е толкова просто — възрази Иън.
	— По дяволите! — Нийл въздъхна. — Казвай, момко. Седнал съм.
	— Въпреки че това не е проблем на „Реъритис“, искам разрешение за достъп до компютрите на фирмата. Мога да получа същата информация и от архива в окръжната библиотека, но ще…
	— … отнеме три пъти повече време — прекъсна го нетърпеливо Нийл. — Имаш разрешение за компютрите. Влез с паролата, която ще ти изпратя в електронната поща. Ще се справиш ли сам, или имаш нужда от помощ?
	— Надявам се да се справя. Не мога да си позволя тарифите ви.
	— Нещо друго?
	— Просто благодаря.
	— Не се тревожи. Сюза е луда по теб, което ни прави гении в очите на Донован.
	Нийл прекъсна връзката с обичайната си безцеремонност. Иън се поколеба, после се обади на чичо си в Бейкърсфийлд. След цял живот в полицията, часовете за сън на Карл Лапстрейк бяха непредсказуеми. Тази вечер сигурно бе останал до късно да гледа телевизия, защото вдигна на първото позвъняване.
	— Е, кой от моите десет хиляди роднини се обажда този път? — попита с дрезгав глас.
	— Племенникът ти Иън. Как си, чичо?
	— Също като по това време миналата година. Паднала е гъста мъгла. На магистралата тази седмица сигурно са станали петдесет катастрофи.
	— Ох! — Да шофираш в дотолкова гъста мъгла, че да не виждаш предницата на колата си, бе нещо, по което никое ченге не си падаше, но ако работеше в Централната долина на Калифорния, рано или късно се налагаше да прави точно това. — Сигурно се радваш, че се пенсионира.
	— В някои дни ми харесва повече, отколкото в други. Какво искаш?
	Иън се подсмихна. Дотук с любезностите. Братът на дядо му бе известен с това, че е много рязък и прям, освен ако не е в настроение за бъбрене. Твърдеше, че е прекалено стар, за да си губи времето с любезности.
	— Имам някои въпроси за окръг Морено — каза Иън. — Реших, че вие с братовчеда Чък можете да ми помогнете, тъй като и двамата сте служили тук.
	— Доста отдавна. Ей, май са станали четирийсет години оттогава.
	— Най-малко. Но ти прекара десет години в окръг Морено, а Чък — колко — пет?
	— Дванайсет за мен, шест за племенника. Какво ти трябва?
	— Най-вече обща информация. Ако окръг Морено е като мястото, където аз съм израснал, местните заместник-шерифи обикновено знаят кой купува, кой продава, кой чука някого, когото не трябва. Шерифът на окръг Морено — Рори Търнър — е достатъчно дружелюбен, но не се държи прекалено свойски, разбираш какво имам предвид.
	— Рори, а? Чакай да помисля.
	Докато чичо му си спомняше, Иън набра вградения бутон за запис на мобилния си телефон. Ако старецът започнеше да приказва, ставаше като говореща енциклопедия.
	— Рори, Рори — измърмори Карл. — А, да. Сетих се. Трябва да е синът на прислужника на Морли Форест.
	Иън отвори уста да попита за пояснение, но Карл продължи:
	— Семейство Савой винаги са гъсти с този, който е шериф в момента. По дяволите, те направо ги избират, както и мнозина от останалите държавни служители в щата и окръга.
	— Морли Форест — обади се Иън, когато Карл замълча, за да си поеме дъх. — Това бащата на Уорд Форест ли е?
	— Да. Кръстен е на бащата на Давина.
	— Давина?
	— Давина Берентсон, жената на Морли, светска личност. Бенфорд Савой Втори беше много добър приятел на Морли, представи го на подходящите хора. Берентсон бе една от тях. Морли Форест бе като беден роднина, но знаеше как да стане необходим. С парите на Савой беше избран за шериф, после за областен прокурор, а накрая за главен прокурор на щата. Той може и да бе роден беден, но никой никога не е казвал за него, че е глупав. Когато престана да е шериф, работата пое Уорд, а после лично избран от Уорд човек. Рори Търнър, точно така.
	Иън слушаше внимателно. Ако прекъснеше Карл, за да го пита къде ще го отведе този разказ, той нямаше да го отведе доникъде.
	— Беше много удобно за семейството, докато аз бях там — обобщи Карл.
	— Кое?
	— Да държат шериф Морли Форест в джоба си.
	— Нищо ново: богатство и амбициозни политици на едно място — каза Иън. — Като дупе и гащи са.
	— Да, ама семейство Савой подхождаше към това положение като към дойна крава. Когато Трий — синът на Савой Втори — се хвърли с колата си от една скала късно през нощта, следователят, който бе и шериф, не спомена нищо за факта, че Трий е бил яко надрусан онази нощ. Като причина за нещастния случай вписаха механична повреда.
	— Значи казваш, че не е имало кой знае какво разследване?
	— Кой знае какво?! По дяволите, момче, нямаше никакво разследване! Не съм виждал по-лоша полицейска работа. Същото стана и когато някакъв художник умря няколко дни по-късно в ранчото. Той имаше репутация на пияница, женкар и беше един от приятелите на Трий.
	— Художник? Умрял в ранчото?
	— Да, имаше колиба или някаква барака там.
	— Да не би името на художника да е било Луис Мартен? — попита Иън.
	— Май така беше. Мога да проверя.
	— Няма нужда. Какво стана с художника?
	— Според разследването, той пиел, рисувайки, и пушел. Заспал и цялото място изгаря, барабар с художника. Никой не предяви претенции за останалото от него, така че вдовицата на Савой се залови за работа, направи каквото трябва и погреба останките.
	— И това е станало няколко дни след смъртта на Трий?
	— Да.
	— Трябва да е било много трудно за вдовицата — два смъртни случая за толкова кратко време.
	— Ако можеше да се вярва на клюките, на нея й беше адски трудно. Не че загуби съпруга си — всъщност те не се разбираха особено добре, — а че загуби художника. Според слуховете той й бил любовник, преди тя да се омъжи. Според някои бил неин любовник и след това.
	Иън повдигна вежди. Изневярата можеше да е достатъчен повод някой мъж да превърти от ревност.
	— Трий как се чувстваше от всичко това?
	— Не му пукаше. Беше от онези мъже, които си падат само по професионалистки.
	— Проститутки ли?
	— Аха. — Карл се засмя дрезгаво. — Разбира се, предвид количеството, което изпиваше, само професионалистка би могла да му го вдигне. Този човек бе нонстоп купонджия. Харчеше с лека ръка за приятелчетата си.
	— Но на Трий не му ли пукаше, че жена му търси любов при друг?
	— Не. Клюкарите бяха много разочаровани от това.
	— Значи не е имало причина някой да бутне Трий от скалата, за да се освободи място за нов съпруг?
	— Вдовицата му не се омъжи повторно — каза Карл.
	— Е, толкова за тази теория. А какво знаеш за любовниците?
	— Нито един не се беше задържал. Обаче вдовицата на Савой беше много близка с Морли Форест. Направи го свой съветник. Някои говореха по техен адрес, но не разполагаха с никакви доказателства, освен собствената си фантазия.
	— Значи според теб не е била любовница на Морли? — попита Иън.
	— Онзи кучи син никой не го обичаше. Мисля, че тя по-скоро се страхуваше от него. Щом той й кажеше да скочи — и тя скачаше. Също като много други хора. Морли бе такъв човек, че даже дяволът би го заобиколил на пръсти. Праведен, богобоязлив, по-твърд от Луцифер и два пъти по-амбициозен. Дори още докато Трий бе жив, Морли всъщност ръководеше целия окръг и фамилните пари на семейство Савой.
	— Освен двата неразследвани както трябва инцидента, имаше ли нещо друго мътно по онова време?
	— Три инцидента. Няколко дни преди Джем Савой да оповести годежа си с Уорд Форест, старата Савой — жената на Бенфорд Савой Втори — се ядосала и отпрашила с любимия си кон, сякаш е на шестнайсет, а не на седемдесет и шест. Което не се оказа добра идея, защото падна и си счупи врата.
	— Кой я е ядосал?
	— Снаха й, която настоявала Джем Савой — това е дъщерята на Трий — да се омъжи за Уорд Форест, сина на Морли. Старата дама смятала, че семейство Форест не са на нивото на Савой, въпреки че тя самата разчитала на Морли, откакто собственият й съпруг умрял при нещастен случай по време на лов.
	Иън се намръщи.
	— Нещастен случай по време на лов?
	— Това е било, преди аз да пристигна там. Няколко човека се напили и излезли на лов за фазани. Бенфорд Втори се препънал и сам си отнесъл главата. Такъв глупак — да смесва алкохол и огнестрелни оръжия. Обаче всяка година се намират глупаци да го правят и някои си патят.
	— Изглежда, на семейство Савой никак не им върви с алкохола.
	— Вестниците и клюкарите го наричат _проклятието на Савой_. Аз му викам тъпотия. Всяко ченге ще ти каже, че алкохолът или наркотиците са причина за почти сто процента от „лошия късмет“, с който после се занимават полицаите.
	Иън споделяше неговото мнение. Това бе една от причините вече да не работи за което и да е от подразделенията на полицията. Беше му писнало да разчиства след тъпи пияници, които и като трезвени не бяха много по-умни.
	— Има ли още мръсни истории около ченгетата в окръг Морено? — попита той.
	— О, обичайните неща. Някои вземаха пари, за да осигуряват „протекция“, други си затваряха очите за комар, проституция, незаконни продажби на алкохол, такива неща.
	— Нищо необичайно значи. Тогава защо и двамата с Чък напуснахте в рамките на няколко дни и се преместихте в Бейкърсфийлд?
	Последва толкова дълга пауза, та Иън си помисли, че няма да получи отговор на този въпрос. В слушалката се чуваше телевизионна реклама за почистване на изкуствени челюсти. Старецът имаше проблеми със слуха, но не си го признаваше и телевизорът му гърмеше така, че би подплашил овцете наоколо. За щастие той живееше в провинцията и на добичетата не им пукаше.
	— Аз бях дежурен, когато Трий и художникът умряха — каза Карл накрая. — Бях нов в окръга и се сдърпах с един заместник-шериф за това как се разследва смъртен случай без свидетели. Морли се появи, изрита ме и взе нещата в свои ръце. Същото стана и при смъртта на художника. Щом беше станало в ранчото „Савой“, беше случай на Морли. Той проведе разследването, той написа докладите и ако някой дръзнеше да каже нещо, можеше да си търси друга работа.
	— Пак неприятна история, но не необичайна — рече Иън. — Парите могат да купят доста специално отношение.
	— Да, така е. Дванайсет години по-късно бях дежурен в следобеда, когато умря старата госпожа Савой. Правех рутинен оглед на мястото на инцидента и нещата никак не ми харесаха.
	— Какво имаш предвид?
	— Минах по следите на коня. Те се извиваха рязко настрани — на около метър и половина, сякаш нещо внезапно е изскочило от храстите, само че нямаше никакви следи, мястото беше съвсем чисто. Имаше изпочупени храсти там, където беше паднала старата жена, после се надигнала на колене, изправила се, изминала около три метра и паднала.
	— Но умряла, защото си счупила врата? — попита Иън.
	— Така пишеше в доклада на съдебния следовател.
	— Не мога да си представя как е станала и ходила със счупен врат.
	— Нито пък аз. И го казах — измърмори Карл. — Шерифът ми отговори, че е виждал и по-странни неща в Южния Пасифик по време на войната.
	Иън обмисля чутото известно време. Отново не беше нещо, за което би спорил: в прилив на адреналин хората понякога правеха неща, които можеха да се нарекат единствено чудо.
	— Ами следите?
	— Имаше множество, но не и човешки — освен нейните. Мястото беше съвсем чисто.
	— Мислиш, че някой се е погрижил за това?
	— Може би. Шерифът не се впечатли особено от тази идея. Беше ветровито, земята беше суха. Нищо не можеше да се докаже.
	— Кой я е открил?
	— Работник от ранчото. Сигурно се беше изплашил до смърт. На следващия ден си замина за Мексико.
	— Той говорил ли беше с шерифа преди това? — попита Иън.
	— Така пишеше в доклада.
	— А според _теб_?
	Отново последва пауза, толкова дълга, че Иън пак се зачуди дали Карл ще му отговори. Този път по телевизията рекламираха памперси за възрастни и круизи в Карибите.
	— Не исках да имам нищо общо с това — проговори Карл. — Абсолютно нищо общо. Нито с разследването, което бе жалка работа, нито с угаждането на семейство Савой. Бях сигурен, че нещата изобщо не са такива, за каквито ги представят.
	— А какво ще кажеш за смъртта на Джем Савой-Форест? — запита Иън.
	— Тя е станала много след напускането ми.
	— И оттогава не си се чувал с никого от местните ченгета?
	— Какво се опитваш да научиш? — попита Карл.
	— Има една картина — убийство на жена в басейн. Жената е блондинка. Гривната на ръката й прилича на гривната, принадлежала на Джем Форест, която се удавила преди около девет години в басейна си.
	— Аха. Откъде се е взела тази картина?
	— Една млада жена я е наследила от дядо си.
	— Има ли връзка със семейство Савой?
	— Не. Просто предположение, че този, който е нарисувал картината, може да е убиецът.
	— Случаят още ли не е приключен?
	— Приключен е като нещастен случай: лекарства, алкохол и гореща вода — обясни Иън. — Инцидент. Случва се постоянно сред богатите и отегчените.
	— Така си е. Ти какво общо имаш с тази история?
	— Аз… — Иън замлъкна. Личната му връзка с тази история бе най-важната, но и най-трудната за обясняване. — Младата жена, която е наследила картината…
	— Да?
	— Тя иска да разбере как е била нарисувана тази картина и защо.
	— Момче, нали знаеш, че си един от любимите ми роднини.
	Иън изчака. Когато чичо му започнеше да говори за семейството, това беше знак, че нещата са сериозни.
	— Ще ти кажа същото, което казах и на Чък преди четирийсет години. В окръг Морено нещо не е наред. Прекалено много смъртни случаи. Калпава полицейска работа. И нищо не се е променило оттогава. Стой настрана от това, момчето ми.
	Иън се замисли за Лейси.
	— Не мога.
	— Тогава си смажи пистолета и си пази гърба.


>	Глава 49

	_Летище „Джон Уейн“_
	_Неделя сутринта_
	Стараейки се да не се прозява прекалено често, след като бе прекарал доста часове, ровейки из компютърните файлове на „Реъритис“, разтревожен от предупреждението на Карл, Иън имаше чувството, че ако прочете още веднъж за _проклятието на Савой_, ще му причернее. Ако съществуваше каквото и да е подозрение, предположение, слух за убийство, то със сигурност не бе стигнало до пресата. Разбира се, след смъртта на Джем Савой-Форест в доста статии се намекваше за самоубийство.
	Убийство?
	Никой не бе чувал за нещо подобно.
	Така че бе поел в друга посока — да открие нещо повече за дядото на Лейси. Понеже той не беше потомък на прочуто семейство със слабост към алкохола, имаше доста добри шансове неприятните факти за него да са били документирани, ако изобщо е имало такива.
	Пак сбърка в предположенията си.
	Или този човек бе чист като ангел, или никога не го бяха залавяли да върши нещо нередно. Което създаваше друг проблем. В официалните документи Дейвид — липсваше средно име — Куин се появяваше чак като четиридесетгодишен. Вярно, че периодът отпреди навлизането на компютрите не беше леснодостъпен, но все пак не можеше да няма никакви свидетелства за съществуването на Дейвид Куин.
	Като скри още една прозявка, Иън изчака Сюза и Лейси да се прегърнат с искрена топлота — очевидно и двете се разделяха неохотно. В бележника в джоба на дънковото му яке имаше купчина записки, а главата му бе пълна с възможности, които не водеха наникъде.
	_Също като опитите да открия нещо за Дейвид Куин._ Каквито и въпроси или ключови думи да пуснеше за търсене, все се блъскаше в празна стена. _Или мозъкът ми се е изпразнил._
	Иън се размърда нетърпеливо. Не беше особено опитен в компютърните издирвания, но все би трябвало да открие рутинни неща — като дата на раждане, дата на смъртта, причина за смъртта, шофьорска книжка, данъчно досие и всички други номера, които съставляваха живота на обикновения човек.
	_Довечера ще опитам пак. Информацията трябва да е там. Просто сега съм блокирал._
	Багажът на Сюза — малък куфар и голям сандък с художнически принадлежности — вече се придвижваше с товарната количка към самолета, но никоя от двете жени не даваше вид да бърза със сбогуването.
	— Обади ми се веднага щом научиш нещо за онези картини — каза Сюза, вперила очи в Лейси.
	— След като ти ще платиш на „Реъритис“, сигурна съм, че ще се обадят първо на теб. — Лейси се усмихна дяволито.
	— Те не работят по този начин — обясни Сюза. — Главната им отговорност е към изкуството, а не към човека, който плаща сметките, или собственика на творбите, които се проверяват. Тези условия присъстват в документите, които подписа тази сутрин и с които им даде разрешение да оценят картините.
	Усмивката на Лейси се стопи. Не бе харесала онази част от договора, според която установяването на истината, _каквато и да беше тя_, бе единствената цел на експертите от „Реъритис“.
	— Да, тази част бе болезнено ясна. Не знаех, че се отнася и до този, който плаща хонорара им.
	— Отнася се — промърмори Сюза унило.
	— Винаги, както с прискърбие е открил не един клиент — включи се Иън. — Но пък отхвърлянето на нещо увеличава още повече стойността на това, което е минало теста.
	Лейси сви рамене.
	— Стойността не е толкова важна.
	— Би трябвало да е — каза Иън. — Застрахователната компания ще използва предварителния доклад на следователя от пожарната, за да забави плащането, докато не стане ясно дали пожарът е случаен или не, а ако не е, кой го е причинил. — Чувстваше се зле за това, че бе утежнил ситуацията, като сам бе споменал за напоените с парафин блокчета пресовани стърготини, които бе видял, но сега не можеше да направи нищо. Съседката на Лейси може и да е била откачалка и пияница, но не бе заслужила да се изпече в леглото си. — За да възстановиш магазина си, ще се нуждаеш от всеки долар, който могат да ти платят. Ако продадеш една от картините, може много да си помогнеш.
	— Знам. Просто… — Гърлото на Лейси пресъхна. — Толкова е ужасно. Ако жената на картината наистина е била убита, не искам да изкарвам пари от това.
	— Тогава ми продай един пейзаж — настоя Сюза. — Те не са свързани с някакви неприятни истории, нали?
	— С удоволствие ще ти подаря един — каза Лейси веднага, — не мога да ти го продам.
	Усмивката на Сюза показа, че е успяла да постигне целта си.
	— Добре, но само ако и ти приемеш една картина от мен в замяна.
	Лейси зяпна изненадано.
	— Не мога. Твоите са много по-ценни.
	— Сделката е такава. Приемаш или се отказваш. Но ако откажеш, ще се разплача, защото винаги съм искала да имам картина на Луис Мартен — или на някой, чиито картини ме привличат също толкова силно — допълни тя, преди Лейси да възрази, че платната не са на Мартен. — Изкуството е там, където го откриваш, независимо кой го е подписал.
	Лейси отново я прегърна.
	— Не би трябвало, но ще се възползвам от невероятно щедрото ти предложение.
	— Добре. — Сюза с нежелание пусна младата жена от прегръдката си. — Трябва да бягам. Пилотът има определен час за излитане. Ако го изпуснем, ще трябва да чакаме часове, докато ни дадат нов. — Надигна се на пръсти, за да прегърне Иън, и му каза тихо, така че Лейси да не чуе: — Тази работа никак не ми харесва. Бъди много, много внимателен.
	— Да не си говорила с чичо ми Карл? — попита той, почти допрял устни до ухото й.
	— По-скоро се обажда интуицията ми. Наистина, Иън. Нещо… _не е наред_.
	— Вярвам ти.
	Тя се вгледа в тъмните му очи и разбра, че той говори сериозно.
	— Доведи Лейси в Сиатъл да си избере картината — продължи с нормално висок глас. — Доналд трябва да се запознае с нея.
	Иън повдигна вежди.
	— Има ли някаква конкретна причина?
	— Ако си достатъчно глупав, за да я оставиш да ти се изплъзне, аз имам двама неженени синове. — Намигна на Лейси. — Вече си много голяма да те осиновя, но съм твърдо решена да не те изгубя. Трудно се намират дъщери.
	Преди да успеят да мигнат, Сюза вече бе в самолета и той рулираше към пистата за излитане, а след няколко минути бързо набра скорост и се издигна във въздуха.
	Иън се обади в „Реъритис“ още преди самолетът да прибере колесниците си.
	— Кажи на Нийл, че самолетът на Донован излетя — каза той на секретарката. — Сюза е на път за дома, а аз излизам в отпуска.
	Затвори и погледна Лейси. Нищо от случилото се през последните няколко дни не го радваше, освен че се бе запознал с нея. И със сигурност не искаше повече да я вижда нещастна и наранена. Това означаваше, че трябва да я разсее, да я зарови до шията в скучните задачи от ежедневието и после да се измъкне незабелязано, за да разследва скъпия й покоен дядо Рейнбоу, за когото бе доста вероятно да е извършил три убийства.
	— Сега какво? — попита го тя.
	— Нека да огледаме още веднъж онези картини, преди да ги изпратим на „Реъритис“.
	— А после?
	— Утре ще говорим със застрахователната компания да изпратят човек да огледа магазина — каза Иън. — И ще потърсим някоя строителна фирма да направи ремонта. Разбира се, ако следователите от пожарната са приключили работата си там.
	— Страхотна отпуска те чака, няма що.
	Той се усмихна нежно и я прегърна през рамо.
	— О, ще измислим и още нещо.
	А първото, за което щеше да се погрижи, бе безопасността й. Нямаше нужда Сюза и чичо му да го предупреждават, той и сам знаеше, че когато започнеше да рови из стари гробове, нещата можеха да загрубеят.


>	Глава 50

	_Корона дел Мар_
	_Неделя сутринта_
	Лейси се протегна да набере кода си, за да отвори автоматичната врата на складовия комплекс. Днес по редиците се виждаха хора — от мъже на средна възраст, разглобяващи старите си коли, до семейства, разтоварващи непотребните си вещи, които още не смееха да изхвърлят.
	— Искаш ли да паркираме на някое конкретно място? — попита тя, като си спомни, че предния път той бе паркирал така, че камионетката да не се вижда от улицата.
	— Някъде наблизо. — Иън погледна в огледалото за обратно виждане. — Отзад все пак караме опаковъчна хартия.
	— Някой следи ли ни?
	Той се намръщи и измърмори половината истина:
	— Трудно е да се каже със сигурност.
	Но всъщност знаеше със сигурност. Беше видял необозначената кола, която ги проследи до летището. Сега тя се движеше доста по-назад, защото нямаше проблем да се следи стар камион по магистралата в слънчева неделна утрин. Да се измъкне отново от заместник-шерифите щеше да е толкова трудно, колкото и да скрие лисица в кокошарник.
	— Сюза замина. — Лейси се обърна към Иън: — Защо му е на шерифа да знае какво правим?
	— Защото иска да ме натопи за кражбата на картините.
	— Какво? Това е абсурдно!
	— Ти го знаеш, аз го знам, но прецени нещата от негова гледна точка. Било е работа на вътрешен човек. Хората от охраната са вътрешни. Аз също. Познай кого предпочита да тикне в затвора.
	— Това са глупости.
	— В полицейската работа има доста глупости.
	— По-вероятно е да ги е откраднал той, отколкото ти — продължи тя.
	— Непременно ще му го кажа следващия път, като го видя.
	Паркираха камионетката до склада на Лейси с багажника към вратата. Взеха хартията и тиксото, отвориха вратата и се огледаха.
	Вътрешността на склада изглеждаше непроменена. Картините още бяха струпани по рафтовете и облегнати на различни повърхности в привиден безпорядък, но така, че лицето на никоя от тях да не се допира до нищо.
	Иън извади цифровия фотоапарат, който бе купил, и лаптопа, на който щеше да прехвърля снимките от фотоапарата.
	— Хайде да ги снимаме и после да ги опаковаме.
	Лейси протегна ръка към най-близката картина — друг вариант на сцената с басейна, — но той я спря:
	— Да оставим тези с убийствата за накрая. Искам да огледаме всичките на светло, преди да ги увием.
	— Тогава да ги струпаме на една страна, за да имаме място за опаковането.
	Иън започна да отделя картините със смъртта настрана. Докато го правеше, не можеше да не се вглежда в тях. Те бяха сходни, но и различни. На някои числата отпред бяха нарисувани с червено, на други — не; някои числа бяха оградени с кръгче, други — не; но самите числа бяха едни и същи на всички платна с басейна.
	— Гледала ли си дядо си, докато е рисувал някоя от тези картини? — попита той.
	— Не. Подай ми онази ролка хартия.
	— Чакай първо да снимам картината.
	Тя изчака, докато Иън снимаше, и после започна да увива. В това време той снима друга картина, после остави фотоапарата, за да стегне с тиксо картината, която вече бе увита, а Лейси се зае с второто платно.
	— Ще ги стягам само по веднъж с тиксото — каза той, — освен ако не държиш пак да правим номера с мумиите.
	— Номерът с мумиите? — Лейси вдигна глава от платното, което увиваше. — А, говориш за начина, по който бях опаковала онези три картини. Сега няма нужда от това. Тогава се притеснявах, че ще има тълпа блъскащи се хора, които могат да ги повредят.
	Известно време се чуваха единствено звуците от шумоленето на хартията и рязкото съскане от развиването на тиксото. Викове, смях и от време на време ругатни се носеха откъм алеята навън, където хората вадеха разни неща от колите си и ги тъпчеха във вече пълните складови клетки. С част от вниманието си Иън се вслушваше в звуците навън по същия начин, както някое животно в джунглата се вслушва във всичко, което го заобикаля — просто начин да следи това, което става зад гърба му.
	По-голямата част от вниманието му бе съсредоточена върху цифрите на картините. Все си мислеше, че те трябва да означават нещо, че трябва да има някаква логика, която да обяснява присъствието им, както числата на гърба на платната показваха, че всяко е част от поредица.
	Никакво вдъхновение не го осени, докато увиваха картините, които щяха да бъдат транспортирани до „Реъритис“. Двамата с Лейси щяха да наемат голям камион и да закарат картините до Ел Ей веднага щом намерят време, след като се погрижеха за магазина й.
	Но първо щяха да преместят картините в друга складова клетка, която се намираше в противоположния край на комплекса. Зетят на Шейла Карлайл бе любопитен защо се налага тази размяна, но се задоволи с пари — вместо отговори — на въпроса защо клетката трябва да се води на името на Марк Джоунс, а не на Шейла или съдружничката й. Лейси също бе любопитна да разбере това, но Иън просто сви рамене и каза:
	— Угоди на прищявката ми.
	Двамата бързо влязоха в ритъм: след като той фотографираше някое платно, тя го увиваше, стягаше с тиксо и оставяше настрана, докато той снимаше следващото. Когато напълниха камионетката му, Иън я закара до новия склад и подреди картините вътре. Много по-бързо, отколкото бе очаквал, в стария склад останаха само картините от „Сюитата на смъртта“. Сега, когато слънчевата светлина струеше през отворената врата, те изглеждаха още по-мрачни и зловещи. И което бе странно — още по-въздействащи, по-детайлни.
	— Жалко, че Сюза не ги видя на дневна светлина — каза Лейси. — Бях забравила колко живи са контрастите на силна светлина.
	— Живи. — Той поклати глава. — Това се нарича точна дума.
	— Да не предпочиташ да говоря за светлосенките?
	Той се усмихна, но отново стана сериозен.
	— И ти ли споделяш мнението на Сюза, че е възможно един човек да нарисува всички тези наведнъж?
	— Всяка тема по различно време, но всички от една тема наведнъж — катастрофата, къщата, басейна?
	— Да.
	— И аз съм имала пристъпи на вдъхновение, но не чак в такива епични размери. Може би не съм изпитвала подобни силни емоции.
	Иън бързо отдели картините от трите различни теми.
	— Нямам тренирано око, но ми се струва странно всички тези да са нарисувани наведнъж.
	— Защо?
	— Дори да приемем, че е бил надрусан с наркотици или някакъв друг стимулант — _защото току-що е убил някого_, добави мислено Иън, — защо ще изписва цифрите по различен начин, когато картините са част от една и съща тема? Тук са оградени с червено — посочи платното, — тук са изписани с червено и оградени с черно, тук е червено с червено и така нататък.
	Лейси се приближи до картините. И преди бе забелязвала дребните разлики, но не се бе замисляла за тях. Сходството на темата изместваше всичко останало на заден план. Също така бе вярно, че не бе прекарвала много време в разглеждане на тези картини. Те я караха да се чувства зле.
	Все още й въздействаха по същия начин.
	_Стегни се_ — каза си тя. — _Престори се, че ги е рисувал някой непознат._
	Като прогони от съзнанието си сцената как любимият й дядо Рейнбоу си подсвирква тихо, докато рисува смърт след смърт, тя застана пред поредицата от картини с катастрофата. Между отделните платна имаше смътни разлики, оттенъци на оранжево и нюанси на мрака, които не бяха едни и същи в различните картини.
	— Ако е нарисувал всички тези катастрофи наведнъж — заговори тя бавно, — има два начина да го е направил. Като декораторско рисуване или…
	— Какво означава това? — прекъсна я Иън.
	— Започваш с няколко предварително подготвени платна, рисуваш детайл от образа — скала, бряг или каквото и да е — на едно и също място на всяко от платната с един и същи цвят боя, после преминаваш към следващия елемент от пейзажа, а сетне към следващия, като се местиш от платно на платно, така че всичките са винаги на един и същи етап от рисуването. Така се спестява много време за смесване на бои и всяко платно, технически погледнато, е оригинално произведение на изкуството, макар че всъщност са на крачка разстояние от това да са копия.
	— И така наречените оригинални картини с маслени бои после се продават на интериорни дизайнери на раздути цени, за да бъдат закачени в домовете или офисите на богатите им клиенти — каза Иън.
	— Точно така. Това е от нещата, които са създали лоша слава на фигуративното изкуство. Обаче — добави Лейси лукаво — модерното изкуство стана толкова популярно, че и мотелите започнаха да го купуват, което ужаси много академични творци и критици.
	— Значи мислиш, че тези картини са резултат от такова конвейерно рисуване?
	— Не. Погледни оранжевото и жълтото и сенките на тези картини. Дядо си правеше боите съвсем сам. Купуваше бялата основа за платната, но след това сам си смилаше пигментите и сам ги смесваше с терпентина и маслото. Колкото повече пигменти и по-малко терпентин, толкова по-наситен е цветът.
	Иън я подкани да продължи.
	— Работата е там — каза тя, като се взираше внимателно в картините с горящата кола, — че ако е рисувал на конвейер, всички нюанси на отделните цветове би трябвало да са приблизително същите, защото са от направена по едно и също време боя.
	— Звучи разумно.
	— Но на различните платна нюансите са различни. Погледни оранжевото на тази картина и на тази, и на тази — рече тя, като сочеше бързо. — Различни нюанси на един и същи цвят, за да изобразят една и съща част от картината. Ако са били рисувани по едно и също време, щяха да са с един и същи нюанс на оранжево във всичките картини.
	Иън гледаше замислено картините.
	— Всъщност ми обясняваш, че саморъчно направените бои на дядо ти са като различните партиди на фабричните бои?
	— Точно така.
	— Ясно. Значи картините не са рисувани по едно и също време — съгласи се той. — Тогава защо имат едни и същи цифри отпред?
	Лейси не отговори. С леко наклонена глава изучаваше платната. След малко попита някак разсеяно:
	— Можеш ли да отделиш всички с басейна настрана?
	Той се учуди защо, но не попита. Просто премести картините и я погледна. Тя се мръщеше. На ярката зимна слънчева светлина очите й блестяха като красиви жълтеникавокафяви топази. После бавно започна да сортира останалите творби, без да взема предвид темата им.
	— Ще ти помогне ли, ако мислиш на глас? — попита той, не настоявайки.
	— В картините с басейна техниката е различна — каза Лейси след малко. — По-гъсти бои. Повече е използвана шпатулата. Просто има повече бои. Никъде не прозира основата. И в катастрофата, и в пожара има плътност, но не са толкова… тежки.
	— И те всички показват някаква форма на смърт през нощта, така че различната техника не е въпрос на третиране на темата, нали?
	Без да отделя поглед от картините, тя се усмихна.
	— Под мускулите и оръжието ти всъщност си умен мъж.
	— Сега ли го разбра?
	— Просто сега го изричам на глас. Разбрах го около десет секунди след като се срещнахме. Страховита комбинация — ум и мускули. После се усмихна. И това сложи край на всичко: вече нямах шанс да избягам, а и последното, което би ми хрумнало тогава, бе да бягам от теб.
	Усмихнат доволно, той подръпна една от непокорните й къдрици.
	— Защо тогава дядо ти е променил техниката си?
	— Може да е имал множество причини. Някои художници го правят нарочно, един вид академично упражнение. Но дядо нямаше академично образование. Той бе изцяло самоук. Промените в начина му на рисуване са отражение на развитието му с времето и опита.
	Изведнъж Иън разбра.
	— Значи мислиш, че според техниката можеш да определиш кога са рисувани картините?
	Лейси продължи да размества платната като карти, чиито числа само тя може да прочете. Струящата странична светлина правеше задачата й по-лесна. Разликите в плътността и техниката се набиваха на очи. Между картините с пожара имаше съвсем малки разлики в начина, по който бе покрито платното, в това кои четки бе използвал често, в това дали е използвал края на четката, за да рисува контури. Възможните вариации в техниката бяха безкрайни, но хората се придържаха към модели, които се променяха съвсем бавно.
	Докато подреждаше, тя продължаваше да наднича към картините с басейна, но не протегна ръка към никоя от тях. Те бяха от друг период в артистичното му развитие.
	Накрая всички картини с пожара бяха наредени така, че Лейси остана доволна, поне за момента. Погледна картините с басейна и отново ги остави извън редицата.
	— Не е идеално — каза тя, — но засега е най-доброто, което мога да направя. А сега виж дали номерата на гърба образуват някакъв порядък по начина, по който съм ги наредила. Обзалагам се, че с приближаването към края на редицата номерирането ще пасва все по-точно.
	Иън тръгна от далечния край към Лейси.
	— Права си — учуди се той. — Как го направи?
	— Техника. Ако имах всичките му картини, бих могла да навържа промените в техниката му през годините. — Замълча, после се усмихна дяволито. — Всъщност по-вероятно щях напълно да се объркам. Хората не се развиват линейно, а художниците — още по-малко. Както и да е, платната с пожара са рисувани по-рано от тези с водата. Вероятно доста по-рано. Може би десетилетия.
	— Кое ти подсказва това?
	— Когато дядо рисуваше с мен преди няколко години, използваше същата техника като на картините с водата. Пейзажът с евкалиптите, който откраднаха, беше създаден с не толкова наситени бои, всъщност с толкова ефирни, че на места прозираше основата. Това не е дефект, а начин цветовете да изглеждат прозрачни. На картините с басейна мазките са по-дълги, по-ъгловати, отколкото на пейзажа с евкалиптите. В картините с пожара има повече смесване на цветовите пластове, отколкото на тези с басейна.
	— Но ги е рисувал един и същи художник? — попита Иън внезапно.
	— О, да.
	— Сигурна ли си?
	— Напълно. Може и да е променил гъстотата на боите или ъглите на мазките си с годините, но самите мазки имат един и същи… ритъм. Започват много уверено и завършват почти с въздишка. Дори и на платната с басейна. Това създава непогрешимото чувство за движение в картините, което е уникално негово. Моите мазки започват леко, стават по-плътни и завършват с извивка. Аз рисувам така, но това придава „усещане“ в моите картини, което си е уникално за мен. При Сюза… мазките на Сюза са плавни забавени експлозии от енергия и винаги са такива, независимо колко различни като резултат са картините й.
	— Въпрос на стил и техника — каза Иън.
	Лейси кимна.
	— За съжаление това е само начин да се датират платната по отношение на други платна. Мога да кажа, че едно навярно е било нарисувано преди или след друго, но това е всичко. Дядо не ми е оставил дневник, в който да пише: „Днес, девети октомври 1987-а, реших да използвам повече шпатулата за бои“.
	— Интересно. Обърна деня и месеца.
	Тя го погледна въпросително, но всъщност гледаше картините с басейна, не Иън. _Кървавият писък._
	— Каза девети октомври, а не октомври, девети — обясни той*.
	[* Американците обикновено изписват датите, като поставят месеца преди деня. — Б.пр.]
	— Навик от дядо ми — отвърна Лейси разсеяно. — Както и че разделям деня, месеца и годината с тире, вместо с наклонена черта, и слагам средна чертичка на цифрата седем — това бе неговият начин да демонстрира класа, без да има университетско образование.
	Иън не каза нищо. Беше прекалено зает да рови из бележките, които си беше водил предишната вечер, докато разговаряше с чичо си. Бързо ги прелисти. Бенфорд Савой Трети бе умрял на втори юни. Луис Мартен — на четвърти юни.
	2.6.
	4.6.
	Парчета от пъзела, които досега не можеха да се наместят, изведнъж откриха местата си. Ако той не се тревожеше толкова много как тази история ще подейства на Лейси, вероятно щеше да се сети и по-рано.
	— Какво? — попита тя, вдигайки глава към него.
	Вместо да й отговори, той продължи да прелиства бележките си, надявайки се да греши. Не грешеше. Джем Савой бе умряла на девети февруари. 9.2. Същите числа, които бяха изписани на всяка от картините с басейна.
	— Иън? — Лейси се приближи до него. — Какво има?
	— Числата отпред на картините са датите на смъртта. — Той посочи катастрофата. — Савой Трети е умрял на втори юни. Мартен — на четвърти юни. А после, почти четирийсет години по-късно, Джем Савой е умряла на…
	— Девети февруари — прекъсна го Лейси, загледана в картината с умиращата жена. — Била е убита.
	_Нещо не е наред в окръг Морено. Прекалено много смърт. Калпава полицейска работа. И нищо не се е променило. Стой настрана от това, момчето ми._
	Но Иън не беше останал настрана.
	Достатъчно лошо бе, че рови из старите гробове. Но ровенето в стари, потулени убийства се оказваше много по-лошо — особено когато все повече парчета от пъзела си отиваха по местата, но изпъкваха нови дупки в същия този пъзел. Вече не можеше да направи нищо. Беше прекалено късно да спре да се рови в тази история.
	Можеше само да се надява да успее да открие истината, преди тя да ги изгори живи.
	— Лейси, как всъщност умря дядо ти?


>	Глава 51

	_Нюпорт Бийч_
	_Неделя на обед_
	Блис стоеше зад Рори и масажираше врата и раменете му.
	— За какво ти се обадиха? — попита тя.
	— Моите хора следят един мъж. Онзи прекарал известно време в някакъв склад, после поел по магистралата. Току-що стигнали до границата на окръга, пътувал на изток в старата си камионетка.
	Тя замълча.
	— Свързано ли е с кражбата в хотела?
	— Нямаше да се разсърдя, ако беше. Но в колата на Лапстрейк не се виждало нищо достатъчно голямо, за да са откраднатите картини, нито пък имало място, където да ги скрие.
	— Не звучи много обнадеждаващо — каза Блис.
	Рори сви рамене.
	— Проверих подробно досиетата на всички от охраната на хотела, плюс човека, инсталирал системата за електронно отключване с магнитни карти. Не открих нищо. Бивши ченгета, бивши военни, в досиетата им има само добри препоръки и никакви следи да са правили нещо нередно през последните пет години.
	— Ами този Лапстрейк?
	— На хартия той е направо шибан ангел.
	— Е, това е интересен образ.
	Рори се засмя и дръпна Блис в скута си за една бърза, силна целувка.
	— Проблемът е — каза той, — че ако не е Лапстрейк, оставам в задънена улица.
	Блис зарови лице във врата му.
	— Мислиш ли, че е толкова глупав или арогантен да работи за „Реъритис“, да открадне картините на Сюза Донован и да ги откара със собствената си камионетка, като знае, че го следят от полицията?
	— Точно там е работата. Щом го е направил някой вътрешен човек, той трябва да е крайно арогантен. Никой не очаква пазачът да открадне това, което пази.
	— Добре че ти си от страната на закона. — Тя го целуна.
	— Защо?
	— Защото си достатъчно арогантен да окрадеш банка посред бял ден.
	— Как иначе бих дръзнал да се оженя за теб.
	Целувката му отвлече мислите й от проблема и от всичко, освен как да бъде близо до него. Още не можеше да повярва, че пак е омъжена. За Рори Търнър.
	Отново.
	Той имаше право. Трябваше дързост. Точно това качество у мъжете я възбуждаше. Дързост и арогантност. Но, по дяволите, с такъв мъж трудно се живееше.


>	Глава 52

	_Пасадена_
	_Неделя на обед_
	— Мама е ужасно развълнувана, че ще водя мъж у дома за неделния обяд — каза Лейси мрачно. — Предупредих я, че идваш по-скоро по работа, но… — Тя въздъхна и присви рамене.
	— Да не намекваш, че в менюто за обяда е включен Лапстрейк на грил? — попита Иън, усмихнат.
	Тя въздъхна.
	— Да. О, те ще те изпекат на грил, но учтиво. — _Надявам се._ — Но ще искат да знаят кой от предшествениците ти е бил сред първите заселници и дали майка ти е потомка на участници в Американската революция и така нататък.
	— Отговорите са _никой и не_. Така. Това бързо и безболезнено ли беше?
	Лейси го гледаше как кара със сто двайсет и пет километра в час, броня до броня с останалите калифорнийци, прибиращи се след неделното излизане.
	— Няма ли в рода ти поне някой конекрадец, обесен на стар дъб? — попита тя след няколко минути.
	Преди да отговори, Иън прекоси няколко платна, за да свие по отбивката, която водеше към скъпите квартали на Пасадена.
	— О, имаме няколко конекрадци в рода си — каза той. — Когато мъжете Лапстрейк не са ловели риба или обработвали земята, са били или крадци, или полицаи. Някои от тях — и двете. От това стават интересни истории на събиранията на рода.
	Тя отбеляза, че той реагира с хумор и разбиране.
	— Наистина ли нямаш нищо против да посетим мама и татко? Както нямаше нищо против онези полицаи да ни спрат точно преди да излезем от окръг Морено и да претърсят камионетката?
	— Беше за предпочитане, вместо да ни следват до прага на родителите ти.
	Лейси не знаеше дали да се притесни, или разсмее при мисълта как пристига в дома на родителите си с необозначена полицейска кола по петите. Нямаше как преследвачите им да останат незабелязани на грижливо поддържаната алея пред къщата.
	— Боже, мама щеше да изпуши!
	— Звучи забавно.
	— Не е. Уверявам те.
	Той хвърли кос поглед към Лейси.
	— Често ли ти се случва?
	— Кое?
	— Да се срещаш с родители.
	— Не. Никога не съм бил сгоден или женен. А ти?
	— Също.
	— Искаш ли да опиташ?
	Тя примигна.
	— Моля?
	— Да се сгодиш и омъжиш.
	— Честно казано, цялата тази работа адски ме плаши.
	— Мен също. Добре че сме достатъчно големи и можем да живеем заедно и без съгласието на родителите си. — Той й се ухили и отново насочи вниманието си към пътя. — На колко години беше дядо ти, когато изчезна в пустинята?
	Лейси смени темата със същата скорост като него:
	— Миналата година щеше да стане на осемдесет и осем.
	— Здрав ли беше?
	— Като модел за плакат на някое гериатрично дружество. Повечето му зъби си бяха на мястото, както и умът му. Казваше, че и двамата му родители доживели до сто години, а той възнамерява да направи същото.
	— Когато наследи картините, получи ли още нещо негово? Освен любимите му клещи — добави бързо Иън.
	— Кутии с бои, четки, стативи, дори старите му маси за рисуване и един стол. Още ги използвам. Има още някои неща в неговата къща, която се намира до дома на родителите ми. По-рано е била гараж за карета. Той живееше в нея, когато не пътуваше някъде, за да рисува. Досега не съм събрала смелост да подредя и сортирам всичко. Не ми трябват вещи за спомен от него. Имам спомените в главата си и картините му.
	— Значи той ти е подарил масите, а? — Иън си спомни нощта, когато положи горещата гола Лейси върху една маса с бои. — Коя по-точно?
	Тя го погледна с изражение, показващо, че е отгатнала мислите му.
	— Не онази. Тя не би издържала на такава употреба.
	Той зави по кръглата алея към внушителната тухлена къща. След като спря пред двойната врата с тежки метални декорации, се обърна с усмивка към Лейси:
	— Казах ли ти колко сладко изглежда дупето ти, изцапано с ярки бои?
	Тя усети, че се изчервява.
	— Това беше най-подходящото нещо, което да ми кажеш в момента, когато родителите ми ни посрещат на вратата. — После се разсмя на глас. Не се сдържа. Мисълта, че дупето й е изглеждало като част от пърформанс, беше твърде смешна. — И ти изглеждаше доста сладък. — Лейси още се смееше, когато слезе от колата.
	Доти Куин не можа да не се усмихне при вида на засмяната си дъщеря, облечена в кремава копринена риза, бежов панталон и черно кашмирено сако — толкова по-добре от обичайните й изцапани с бои дънки и вехти палта. Късното следобедно слънце блесна върху абсурдното бижу с мъниста от шейсетте, което напълно разваляше ансамбъла. Доти въздъхна, чудейки се как точно този боклук е оцелял при пожара. После се сети, че някои от стоките за магазина се държат на склад. Ясно откъде се беше взело евтиното безвкусно бижу.
	— Лейси, изглеждаш прекрасно — каза тя, като се направи, че не забелязва вехтите сандали на дъщеря си.
	— Има си хас. Нали ти си избирала дрехите ми. — Лейси прегърна майка си ентусиазирано. Двете не можеха да заличат различията помежду си, но ги приемаха и продължаваха напред. — Беше много мило, че ни прие, след като се обадихме в последния момент.
	Броуди слезе по стъпалата и се ръкува с Иън.
	— Шегуваш ли се? Спаси ме от още един обяд с риба тон сюрприз.
	— Броуди! — възкликна Доти ужасено. — _Никога_ не съм ти сервирала нещо, което се нарича така.
	— Срамота — усмихна се Иън. — Всичките ми роднини си разменят рецепти за риба тон сюрприз. Чудех се как я приготвят в Пасадена.
	Лейси го погледна предупредително.
	Той примигна. После отправи към Доти усмивката, която караше хората да му имат доверие.
	По време на обяда и докато прибираха масата после, Лейси гледаше слисано как Иън очарова родителите й и те забравят, че той носи пистолет под доста старомодното си сако и че няма предци, чиито портрети висят по стените в дома му. Освен това забеляза, че всеки път, когато той спомене дядо й, родителите й сменят темата, без да кажат почти нищо за Дейвид Куин. Беше сигурна, че и Иън го е забелязал.
	— Винаги ли сте живели в Пасадена? — попита Иън.
	— Имам смътни спомени, че съм живял в Антилоуп Вали като дете, но общо взето винаги съм живял в Пасадена. Двамата с Доти купихме тази къща след раждането на Лейси — отговори Броуди.
	Иън повдигна вежди.
	— Трябвало е да стана адвокат, а не полицай.
	Броуди се смути. Доти също.
	— Дядо им помогна с парите.
	Родителите й се втренчиха в нея.
	— Кой ти е казал това? — попита Броуди.
	— Дядо. Бях на пет. Вие с него се бяхте карали за нещо и аз плачех в стаята си. Страхувах се, че дядо Рейнбоу ще си замине и никога няма да се върне. Той ме намери, качи ме на конче и ми каза да не се тревожа, че тази къща била негова и той нямало да ходи никъде, където не искал.
	— Изглежда, е печелел добре като художник — подхвърли Иън небрежно.
	Доти погледна съпруга си разтревожено.
	— Общо взето — отвърна Броуди. — Как мислиш, кой ще спечели Суперкупата?
	Иън погледна към Лейси.
	— Извинявай, скъпа.
	— Не мисля, че дойдохме чак дотук, за да си разменяме любезности и да хапнем с родителите ми. Продължавай — каза тя, макар да предполагаше, че той така и така ще го направи.
	Той й се усмихна нежно и тъжно и едновременно с възхищение.
	— Бих искал да съм тук само като… обожател на Лейси — обърна се той към родителите й, спомняйки си как се изразяваше баба му, когато разказваше за младостта си, когато момичетата имали обожатели, а не гаджета. — Но двамата с Лейси дойдохме тук, за да научим повече за дядо й.
	Усмивката на Доти помръкна.
	— Той е мъртъв. Не е нужно да знаете нищо повече.
	Броуди хвана стиснатата в юмрук ръка на жена си между дланите си.
	— Няма нищо, скъпа. Вече оттеглих кандидатурата си за съдия, забрави ли?
	Тя го погледна още по-мрачно.
	— Но това е нечестно. Винаги си…
	— Няма нищо — прекъсна я той. — Една част от мен винаги се е опитвала да превъзмогне липсата на скрупули у баща ми. Не е необходимо да ставам съдия, за да докажа, че не съм същият като него. Освен това сега ще можем да пътешестваме.
	Пръстите й бавно се отпуснаха и усмивката се върна на лицето й. За момент изглеждаше много по-млада.
	— Първо Париж?
	— После Лондон, Рим и всяко друго място от списъка ти. От нашия списък — поправи се той. — Първо пътешествията, после голфът.
	Когато родителите на Лейси се обърнаха към Иън, вече бяха едно цяло.
	— Баща ми беше фалшификатор на картини — заяви Броуди прямо. — Неговият специалитет беше Луис Мартен. Още откакто осъзнах какво става, знаех, че някой ден скандалът ще избухне. Въпреки това, заради Доти бих искал нещата да не се разчуват, доколкото е възможно. Семейството на съпругата ми… те няма да понесат добре подобен скандал. Същото се отнася и за другите ни дъщери. Те са същите като баба си по майчина линия, която беше по-праведна и от свещеника.
	Лейси примигна. Не искаше да си мисли на кого от предшествениците си се е метнала тя самата. Без съмнение това беше една от причините да отказва да види истината в картините на дядо си.
	— Дори не си го помисляйте — каза Иън спокойно. — Изобщо. Лейси е честна и чиста като капка роса. Само защото може да рисува, не означава, че стои по-долу от останалите. — Той хвана ръката й. — Чуваш ли ме, скъпа? Това, което е или не е нашето семейство, ни влияе, но със сигурност не определя какви ще бъдем ние, освен ако сами не решим така. Иначе аз би трябвало да излежавам доживотна присъда за убийство като един от братовчедите ми или да живея в Гватемала с най-бедните от бедните като друг от братовчедите ми, който е свещеник. Двама братя, различни като деня и нощта.
	Лейси се премести по-близо до Иън на канапето и сплете пръстите си с неговите.
	Доти вирна брадичката си — жест, който напомни на Иън за Лейси.
	— Аз никога дори не съм _намеквала_, че Лейси не е честен човек. Тя е наша дъщеря и ние я обичаме.
	— Знам, иначе щях да ви изхвърля от хотелската стая първия път, когато ви срещнах.
	— Можеш да бъдеш много груб, когато поискаш.
	— Да, госпожо. — Той се усмихна бавно. — Но аз обичам дъщеря ви и постепенно тя също ме обиква, така че ще имате достатъчно време да свикнете с маниерите ми.
	Лейси седеше поразена. После се усмихна — бавно отражение на усмивката на Иън.
	Доти изгледа изненадано и двамата и издиша продължително.
	— Е, винаги съм знаела, че Лейси няма да ни доведе лекар или адвокат. Поне си с бърза мисъл и твърдо сърце. Ще ти трябват и двете.
	Иън усети как се отпуска малко. Предстоящият разговор нямаше да е забавен, но в края му Лейси все още щеше да има семейство. Когато пристигнаха, не беше сигурен в това.
	— Кога разбра какво прави баща ти? — попита Иън.
	— Наистина ли мислиш, че жените трябва да чуват това? — каза Броуди.
	— Нека сами да решат — отвърна Иън.
	И двете останаха на местата си.
	— Ето го отговора им — изтъкна Иън.
	Броуди се поколеба, после реши, че след като не е успял да опази тайната, може най-после да каже цялата истина.
	— Подозирах, но не знаех със сигурност, докато той самият не ми го заяви в лицето преди около петнайсет години.
	Доти изглеждаше изненадана и понечи да каже нещо, но после размисли.
	— От години тая това в себе си. Знаех, че няма да помогне на никого, а ще навреди на мнозина. — Броуди сви рамене. — След като първите ни две дъщери се родиха, Доти искаше да си купим по-голяма къща по-близо до родителите й. Аз исках същото. Знаех, че с такава къща ще водим живот, който да ми помогне да се издигна в професията и който ще хареса на семейството ни. Така че взех пари назаем от баща си, за да купя тази къща, и внимавах да не го питам откъде има толкова пари. Малко неизвестни художници могат да извадят почти половин милион долара в брой.
	Иън повдигна тъмните си вежди. Дори за времето преди трийсет години това бе значителна сума.
	— После един ден, преди около петнайсет години — продължи Броуди, — двамата с татко се скарахме, че насърчава Лейси да рисува…
	— Аз исках тя да прекарва повече време с връстниците си — намеси се Доти. — А тя висеше през цялото време при дядо си, вместо да има приятели, да ходи на гости. Това не беше добре за нея.
	— Татко започна да крещи — продължи Броуди. — Каза ми, че рисуването като Луис Мартен е осигурило луксозния покрив над главата на Доти и ако на нея не й харесвало, можела да си ходи. Лейси имала талант и той щял да се погрижи да не бъде обезличена от парния валяк на превзетите роднини на снаха му.
	Доти си пое рязко и изненадано дъх. Досега не знаеше това. Едно бе да не харесва странния баща на Броуди, но съвсем друго — да знае, че неприязънта на стареца към нея е била толкова силна.
	— Побеснях — каза Броуди. — Изплащах му редовно заема, но още не бях върнал и половината. Отвърнах му, че няма да запушвам устата на Доти само за да се чувства той по-добре и че Лейси вече е достатъчно голяма и се нуждае и от друга компания, освен тази на дядо си. И че ако това не му харесва, той да си събере багажа.
	Лейси опита да каже нещо, но Иън стисна пръстите й и тя замълча.
	— След това — продължи Броуди — положението стана доста напрегнато. Татко прекарваше все повече време в гаража за карети или пътуваше насам-натам. Родителите на Доти платиха обучението на момичетата в университета, но когато Лейси поиска да учи рисуване в чужбина, парите за образование секнаха. Баща ми замина някъде с няколко картини и се върна с достатъчно пари, за да изпрати Лейси да учи във Франция. Дори не ни каза, камо ли да пита. Просто…
	— … ми подаде билета и една чекова книжка и ми каза да не се връщам, докато не мога да се издържам сама и да отстоявам своето пред родителите си — довърши Лейси.
	Доти се смути.
	— Аз не исках, аз… — Протегна ръце. — Аз исках това, което беше най-добро за теб.
	— Същото искаше и той — отвърна Лейси. — Просто вие и той искахте различни неща. — Затвори очи, внезапно изпитала болка. — А в крайна сметка не угодих нито на вас, нито на него. Не станах светска жена като теб, нито странстващ художник като дядо.
	— Работата ти не е да угаждаш на тях — каза Иън. — Виж, да угаждаш на мен може.
	Тя примигна, после прие нежното му възмутително изявление и тъгата и гневът й към семейството се разсеяха.
	— Толкова се радвам, че най-после разбрах мисията си в живота.
	— На вашите услуги. — Той се усмихваше, но тъмните му очи бяха сериозни. После отново се обърна към Броуди: — Ако смятам правилно, баща ти е бил на около четирийсет, когато си се родил?
	Броуди кимна.
	— Майка ти жива ли е още?
	— Не. Не бяхме близки, докато беше жива. Неведнъж ми казваше, че ако не съм бил аз, щяла да напусне този кучи син. Когато станах на шестнайсет, тя реши, че съм достатъчно голям да се грижа за себе си, и ни напусна.
	— Нямало е други деца? — попита Иън.
	Броуди се засмя кратко.
	— Не. И по-добре. И двамата не ставаха за родители.
	— Той бил ли е женен за друга преди майка ти?
	За момент Броуди го погледна изненадано.
	— Не. Поне аз не знам. И да е бил, никога не го е споменавал.
	— Ами неговите родители?
	— Никога не ги е споменавал — отвърна Броуди.
	Иън повдигна веждите си.
	— Явно не са били сплотено семейство.
	— Така изглежда — каза Броуди. — Мисля, че той е избягал от дома си. Или поне е напуснал дома си много млад. Бил е юноша по време на Голямата депресия. Може да не е имало пари за отглеждането му, така че е тръгнал по пътищата и никога не се е върнал. Случвало се е с много млади мъже. Отивали в армията или ставали престъпници. Той може и да е бил в армията. Просто не знам. Никога не говореше за миналото си.
	Иън мълчаливо се взираше в Броуди.
	— Повечето мъже в някой момент разказват на синовете си за себе си — дори и да е нещо, което не биха искали жените им да научат. Помниш ли каквото и да било за младостта на баща си?
	— Освен обичайния твърде закъснял разговор за кондомите, той не говореше много. Трябва да разберете — баща ми презираше всички хора, които познаваше, с изключение на Лейси. В нея виждаше отражение на самия себе си, нещо, което никога не бе видял у мен. Тя обичаше да рисува и го обичаше. — Преди Иън да зададе още някой въпрос, Броуди вдигна ръка да го спре. — Какъв е смисълът да ровим в миналото сега?
	Лейси отговори преди Иън:
	— Убийство.


>	Глава 53

	_Пасадена_
	_Неделя следобед_
	Доти и Броуди се втренчиха в дъщеря си.
	— Какво, за бога, говориш? — попита рязко майка й.
	— Съжалявам — смути се Лейси. — Не исках да го изтърся така. Но помните ли картините, които дядо беше нарисувал, изобразяващи смърт от огън, катастрофа и удавяне?
	— Не — отвърна Доти, отвратена. — Кои картини?
	— Не знам за какво говориш — каза Броуди нетърпеливо. — Пейзажи, да, със сигурност имаше стотици. Но нищо като убийство. Това наистина е прекалено, Лейси. Защо настояваш да разстроиш майка си?
	— По дяволите — възкликна Лейси тихо. После прошепна на Иън: — Знаех, че трябва да донесем няколко.
	— Шерифът щеше да… изпуши — каза Иън сухо. — Затова им направих снимки.
	Той се изправи, отиде до масата, където бе оставил лаптопа си. Включи го, отвори файловете със снимките и го занесе до масичката, където всички можеха да видят екрана.
	— Какво е това? — попита Броуди. — Пожар?
	— Катастрофа — отговори Лейси. — Случила се е в ранчото „Савой“, на едно място, наречено Крос Кънтри Кениън.
	— Проверих номера на колата от табелката, която намерих, за да съм напълно сигурен — каза Иън. — Бях прав. Трий Савой е умрял при катастрофата.
	Броуди го погледна с присвити очи.
	— Да не казваш, че е било убийство?
	— Според властите е било нещастен случай заради злоупотреба с алкохол и бясно шофиране из ранчото.
	Доти отвори уста да каже нещо, после я затвори и извърна поглед от екрана.
	— Какво има? — попита Иън.
	— Нищо — каза Доти.
	— Нищо е това, с което разполагаме ние — настоя Иън. — А се нуждаем от информация.
	— О, просто стари клюки — махна с ръка тя. — Сестрата на майка ми е омъжена за един предприемач от окръг Морено. Тя споменаваше нещо… — Доти се намръщи и поклати глава. — Не мога да си спомня. Просто помня, че имаше някакви клюки. Продължете нататък. Ще се сетя рано или късно.
	Без да каже нищо, Иън им показа останалите картини с катастрофата. Броуди и Доти изглеждаха слисани.
	— Защо е нарисувал толкова много? — попита Доти след малко.
	— И ние се чудехме същото — каза Иън. После се обърна към Броуди: — Баща ти много ли се интересуваше от семейство Савой-Форест?
	— Не разбирам.
	— Беше ли техен почитател? — продължи Иън. — Четеше ли светските страници, изрязваше ли си техни снимки, говореше ли много за това семейство?
	— Не и с мен. — Броуди погледна Лейси. — А с теб? Ти прекарваше с него повече време, отколкото всички останали.
	— Нито дума — промълви тя. — Изобщо никога не ми е говорил за окръг Морено. Всъщност, докато Сюза не разпозна, че някои от картините му изобразяват ранчото, си мислех, че той е рисувал единствено в Сан Диего, в пустинята и в Санта Барбара, ако не се броят няколко пътувания до Ел Ей и Сан Франциско. Което е странно, като се замисля.
	— Сан Франциско или Ел Ей? — попита Иън. — Кое му е странното, това, че са големи градове?
	Лейси поклати глава.
	— Исках да кажа — странно е, че той никога не е рисувал или споменавал, че е рисувал ранчото „Савой“. То е много престижно сред галериите. Но той очевидно е рисувал там в някакъв момент.
	Мислено Иън добави този факт към нарастващия списък в главата му, озаглавен _Дейвид Куин — художник, дядо… и убиец?_
	— Добре, ето друг поглед към начините човек да умре. — Иън отвори директорията със снимките на картините с горящата къща. — Смятаме, че изобразяват смъртта на Луис Мартен.
	Броуди издаде съскащ звук.
	— Защо мислите така?
	— Датата отпред съвпада с датата на смъртта на Мартен — обясни Иън. — Сцената отговаря на малкото информация, която ни е известна за това къде е живял и рисувал художникът.
	Родителите на Лейси погледнаха екрана и после Иън. Той им показа набързо останалите картини с горящата къща.
	— Не мога да разбера какво общо има това — каза Броуди.
	— Мартен е умрял в ранчото „Савой“ — разясни Лейси. — Ранчото, за което дядо никога не говореше и което не знаехме, че някога е рисувал. Ранчото, което заема централно място в калифорнийския импресионизъм.
	Броуди направи жест, издаващ нетърпението му, но преди да каже нещо, Иън заговори:
	— Лейси нарича тази картина _Кървавият писък_.
	Докато говореше, Иън отвори снимките на картините с удавянето. Ако в другите картини идеята за убийството беше загатната, в тези тя бе брутално ясна. Доти шумно си пое дъх.
	— Мили боже!
	Броуди стисна устни.
	— _Кървавият писък._ Точно заглавие, Лейси. Света Дево! Какво е обсебило баща ми, за да нарисува това?
	— Смятаме, че тук е изобразено убийството на Джем Савой-Форест — каза Иън. — Умряла е на девети февруари. — Посочи с пръст мястото на екрана, където в червено бяха нарисувани цифрите 9.2.
	Доти реагира преди съпруга си:
	— Но тя не беше убита. Умря при нещастен случай. Свръхдоза алкохол и медикаменти. Това — погледна към компютърния екран — е плод на въображението на болен мозък.
	— Винаги съществува и тази възможност — каза Иън, преди Лейси да се отприщи в обичайната си защитна тирада за дядо Рейнбоу. — Забележете гривната. — Той щракна върху тази част от снимката и я уголеми, но само толкова, че формата на гривната да се вижда ясно. Доти се наведе напред.
	— Интересно бижу, но се съмнявам да е много скъпо. Трудно е да се определи от такава картина какъв е размерът и качеството на истинските камъни. Бих предположила, че е от бяло злато, а не платина. С платина камъните обикновено са по-големи.
	— Виждали ли сте тази гривна и преди? — попита Иън.
	— Виждала съм дизайна със сърцата, често го използват — отвърна тя. — Кой не е? В наши дни е банално клише, също като четирилистната детелина. Не помня да съм виждала преплетени сърца от диаманти и метал, но няма и причина да ги помня. Не може да се каже, че е удивително бижу.
	— Броуди? — попита Иън.
	— Не.
	— Не е нещо, което майка ти или баща ти са пазили за спомен?
	Броуди изсумтя.
	— Баща ми не беше сантиментален човек. Майка ми имаше обикновена златна халка. Никога не съм я виждал да носи друго бижу.
	Нямаше нужда да пита Лейси. Ако тя бе виждала гривната преди, вече щеше да го е споменала.
	— _Проклятието на Савой_ — каза Доти. — Сега си спомням.
	— Какво? — попита Лейси.
	— Смъртта при нещастен случай заради прекаляване с алкохол или лекарства — намеси се Иън, като се сети за архивите на вестниците, които бе претърсил в компютъра на „Реъритис“. — Проклятието на богатите. По-изисканите вестници са намеквали за него, а по-долнопробните го извеждали в заглавията при всеки сгоден случай.
	— Да, това разправяше леля ми — отвърна Доти. — _Проклятието на Савой._ Вторият Бенфорд Савой умрял на средна възраст при нещастен случай по време на лов. Третият Бенфорд Савой умрял на средна възраст при катастрофа, в която колата му се запалила. Старата госпожа Савой умряла след падане от кон, макар че защо изобщо жена на нейната възраст е решила да язди… както и да е, било е злополука. После внучка й — Джем, според слуховете била пияна, когато се удавила в басейна си. Пак на средна възраст. Толкова е тъжно. Много пари, а никакво щастие. — Доти добави бързо: — Не бедността носи блаженство на някого. Просто хората _очакват_ парите да ги направят щастливи.
	— Това ме връща към първоначалния въпрос — каза Иън.
	— Защо Дейвид Куин е бил толкова обсебен от тези три смърти, но не и от останалите в семейство Савой?
	Броуди гледаше навсякъде, само не към Лейси.
	— Било е преди девет години — обърна се Иън към него, — но не помниш ли къде е бил баща ти през онзи февруари? Особено на девети?
	— Какво? — избухна Доти и скочи на крака. — Сега пък да…
	— Няма нищо — каза Броуди, прекъсвайки гневния изблик на жена си. — Като имаме предвид картините, това е справедлив въпрос, не мислиш ли?
	Вместо да отговори, жена му закрачи напред-назад. Тракането на токчетата й по дървения под се редуваше с по-мекото съскане на подметките й по скъпите персийски килими.
	— Той е мъртъв. Хората на картините са мъртви. Какъв е смисълът да се ровим в това? — попита тя.
	Лейси й отговори:
	— Ако тези хора са били убити, е въпрос на справедливост. Ако не е имало убийства, искам да го знам. Искам да знам какъв е бил и какъв не дядо Рейнбоу. Трябва да знам.
	Доти погледна упорито вирнатата брадичка и решителния поглед на дъщеря си.
	— И няма значение какво мислим ние?
	Лейси потрепна, но не отстъпи.
	— Ти го мразеше. Защо ти пука дали е бил убиец или светец?
	— Не всички копнеят да имат убиец в семейството — изстреля майка й в отговор. — Ако той беше още жив, щях да ви кажа да откриете истината и да обесите кучия син на най-високото дърво, което намерите.
	Лейси шокирано ококори очи. Никога не бе чувала майка си да казва дори „по дяволите“.
	— Но той е мъртъв и може да нарани единствено живите — продължи Доти. — Ако ти не се тревожиш за себе си, помисли за сестрите си.
	— Мисля, че сестрите ми ще се справят с това — каза Лейси. — Ако техните светски приятелки ги изоставят заради нещо сторено от дядо им, значи не са им били кой знае какви приятелки, не мислиш ли? Освен това, защо да не е невинен и просто тайно да се е възхищавал на богатите и известните от окръг Морено?
	— Това е напълно безсмислено. — Доти излезе ядосана от стаята.
	— _По дяволите!_ — Лейси удари с ръка по масичката. — Винаги свършва така.
	Последва дълго, потиснато мълчание.
	Иън тъкмо се изправяше на крака, когато Доти се върна в стаята с лаптопа си под мишница. Без да каже дума, тя отвори екрана и посочи датата в календара.
	— Дейвид Куин не беше тук — каза тя. — Случайно го знам, защото погребението на майка ми беше на тази дата.
	Лейси затвори очи. Беше се надявала дядо й да е бил в Пасадена. Със сигурност не бе очаквала толкова бързо и категорично да се докаже _отсъствието_ му.
	— Ами другите две дати? — попита тя сломено.
	— Било е, преди баща ти да се роди — отговори й Иън. — И преди да се появи и дядо ти.
	— Какво?
	— Доколкото успях да открия, Дейвид Куин не е съществувал в никакви официални документи, докато не се оженил за Сара Бет Кортни преди четирийсет и осем години.


>	Глава 54

	_Ранчото „Савой“_
	_Неделя следобед_
	Рори разтри уморено лицето си, облегна се на мекото кожено канапе и се загледа в огъня на газовата камина. Не искаше да води Блис в ранчото да обсъждат този стар смъртен случай с Уорд и двете му деца, но тя не можеше да спре да говори за това.
	Блис прелисти за пети път доклада на съдебния следовател отпреди почти десет години и после го захвърли на масичката за кафе пред Савой.
	— Значи била сама в басейна, пиела водка с лед и се тъпчела с успокоителни. И какво? Тя го правеше постоянно, но не се давеше.
	Уорд измърмори нещо неразбираемо и поклати глава.
	Савой взе стария доклад и го прегледа. Не откри нищо ново. Не че очакваше. Отпи от бирата си и остави бутилката върху масичката.
	— Е? — предизвика го тя.
	— Наистина ли мислиш, че мама е била убита? — попита брат й.
	Блис стисна упорито устни. Погледна съпруга си и забеляза напрежението и умората в раменете му. Престана да крачи и седна до него.
	— Не — каза тя. — Не мисля. Но… беше толкова шокиращо да видя тази гривна. — Потрепери. — И все се питам как художникът е научил за нея.
	— Преплетените сърца не са рядък дизайн — изтъкна Савой.
	— Но самата гривна е уникална — настоя тя. — Направена е по поръчка за раждането на мама.
	Уорд поклати глава.
	— Сави е прав. Влез в който и да е бижутериен магазин и ще откриеш такива преплетени сърца на гривни и пръстени и какво ли още не. Освен това картината не е фотография. Дори гривната ти да изглеждаше съвсем различно, пак би могла да я видиш на картината.
	Тя знаеше, че той е прав, и това я ядоса.
	— Не ви ли интересува, че мама може да е била убита?
	Уорд отпи продължително от бирата, остави внимателно бутилката и погледна дъщеря си така, че тя съжали, че не е права и не може да се дръпне назад.
	— За мен щеше да е по-лесно, ако беше убийство — каза баща й. — С Рори прекарахме доста време и направихме много услуги на разни политици, за да не допуснем самоубийството на Джем да завлече името Форест в калта на всички таблоиди в окръга, щата, в цялата страна.
	Блис пребледня.
	— Чувала съм слухове, но никога не съм вярвала, че тя се е самоубила.
	Рори я прегърна през раменете.
	— Скъпа, майка ти приличаше на баща си, а той не беше особено стабилен, след като взе да надига бутилката. С Уорд много се потрудихме, за да не плъзнат клюки за нея. Когато не беше на лечение за алкохолици в някой скъп курорт, тя пиеше и купонясваше яко. Аз изгоних най-ужасните й жигола извън окръга и платих на останалите.
	Блис погледна брат си.
	— Сави?
	Той имаше вид, сякаш е лапнал нещо кисело.
	— Когато мама бе трезвена, беше чудесна жена, забавна и красива, обичаше да се смее.
	Уорд изсумтя.
	— Ти имаш по-дълга памет от мен, момче. Аз я помня само пияна. — Махна рязко с ръка. — Добре де, Джем си беше добре, когато не пиеше. Но просто не прекарваше много време трезвена и отказваше да се бори с пристрастеността си към алкохола.
	Савой не оспори думите му. Това бе тъжната истина. Блис захапа палеца си, погледна гривната и продължи да хапе пръста си.
	Рори нежно стисна ръката й между дланите си.
	— Знам, че е трудно, но погледни на нещата по този начин — каза той на жена си. — Никой нямаше полза от смъртта й. Нямаше ревниви любовници, които да искат да я убият, защото тя плащаше щедро на всички, преди да ги отпрати, и те с готовност прибираха парите. А що се отнася до ревнивия съпруг…
	Уорд се засмя саркастично:
	— Не ме интересуваше с кого се чука, стига да не заплашваше ранчото.
	— Може би просто се е опитвала да привлече вниманието ти с всичките си любовници и пиене — каза Савой с горчивина.
	Баща му го изгледа сурово.
	— Значи не ме е познавала добре, не мислиш ли?
	— Някой познава ли те? — попита Савой.
	— Работата е там — намеси се Рори, преди спорът да прерасне в кавга, — че никой нямаше мотив да я убие. Никой нямаше полза тя да е мъртва. Нито ти, нито Сави, нито дори Уорд. Той вече бе получил нейните дялове от компанията, защото на Джем не й пукаше за нищо, освен за скъпи дрехи, пиене, хапчета и млади мъже.
	Блис примигна. Стомахът й се сви и тя се запита дали майка й не се беше погледнала в огледалото един ден и не беше решила, че животът не си струва усилието. Или се бе самоубивала малко по малко всеки ден, докато накрая не е останало нищо.
	И не можа да не си зададе въпроса дали понякога и тя не правеше същото.
	— Толкова е отвратително — промърмори Блис дрезгаво.
	— Вече свърши, миличка — прошепна Рори и я целуна по косата.
	— Но защо му е притрябвало на някого да нарисува такава зловеща картина? — попита тя.
	— Питай баща си — обади се Савой. — Той колекционира проклетите картини.
	Блис го погледна шокирано.
	— За какво говориш?
	— За частната колекция на семейството — каза Савой. — Притежаваме много от този цикъл картини.
	— Можеш да се обзаложиш — вметна Уорд. — А тази колекция е най-убедителното доказателство, че майка ти не е била убита.
	Блис се обърна към него:
	— Не разбирам.
	— Просто е — обясни баща й. — Майка ти умря преди девет години. Художникът, който е нарисувал удавената жена, е мъртъв от почти петдесет години.


>	Глава 55

	_Пасадена_
	_Неделя, късно следобед_
	Лейси вдигна глава от старите семейни албуми. Имаше снимки от сватбата на дядо Рейнбоу и на баща й като бебе. След първите пет или шест Коледи и рождени дни, на фотосите изпъкваха хора, които Броуди определи като дядо си и баба си по майчина линия и разни далечни братовчеди. В останалите албуми от купчината имаше снимки на семейството на Доти и на Дейвид Куин като доста по-възрастен — от времето, когато се бе преместил да живее със сина си.
	Имаше и един огромен плик с пожълтели изрезки от вестници и списания отпреди петдесет и повече години. Всяка изрезка се отнасяше до скандалите или трагедиите на семействата Савой и Форест. На никоя от изрезките нямаше снимка и не се споменаваше Дейвид Куин.
	Лейси прелисти мълчаливо до последната страница единствения албум, в който имаше снимки на дядо й.
	— Той нямал ли е снимки от детството си или на родителите си, както родителите на мама?
	Броуди се намръщи.
	— Никога не съм се замислял за това, но… не.
	— Къде е роден? — попита Иън.
	— В Уийд.
	Иън дори не мигна.
	— В Северна Калифорния?
	Броуди се усмихна.
	— Да. Не очаквах да го знаеш.
	— Аз съм роден в Централна Калифорния. Много ли е пътувал като младеж?
	Последва дълга пауза, докато Броуди претърсваше оскъдните си спомени.
	— Ако го е правил, не ми е разказвал за това. Но е било само из Калифорния. Той често казваше: „Защо да ходя другаде? Всичко е тук, всички пейзажи, които му трябват на човек“.
	— Да е споменавал нещо за колеж? — поинтересува се Иън.
	Броуди поклати глава. Иън погледна Лейси.
	— Не и пред мен — каза тя, — освен когато казваше, че е загуба на време, ако човек има истински талант.
	Доти издаде звук като териер, който забива зъбите си във врата на плъх. Някои от най-сериозните им пререкания бяха по повод образованието на Лейси.
	— Ами годишници от гимназията или снимки от началното училище? — попита Иън.
	Броуди поклати глава.
	— Имам някои снимки на майка ми, ако те ще свършат работа.
	— Само ако двамата са учили в едно и също училище. Така ли е?
	Броуди пак поклати глава.
	— Не. Запознали са се, когато той е бил на четирийсет.
	Лейси изгледа Иън с нещастно изражение, чудейки се дали той си мисли същото като нея. Не го изрече на глас. Родителите й бяха достатъчно разстроени и без това.
	— Значи най-старата снимка на баща ти, която имаш — обърна се Иън към Броуди, — е от неговата сватба?
	Броуди погледна жена си, която бе официалният пазител на семейния архив. Тя кимна.
	— Добре — каза Иън. — Може ли да взема назаем няколко негови снимки, за да ги сканирам и вкарам в компютъра си?
	— Защо? — попита Доти учудено.
	— Лейси ще ми даде списък с галерии за пленерно изкуство, които дядо й може да е посещавал — обясни Иън. — После аз ще ги обиколя, за да видя дали някой ще го познае на снимките — _след като ги обработя допълнително_, — или ще разпознае картините му.
	Доти погледна компютъра му.
	— Аз имам скенер, но ще стане по-бързо, ако използвам моя компютър и ви разпечатам копията.
	— Ще може ли? — попита Иън.
	— Да.
	Лейси си пое дълбоко дъх.
	— Още ли имаш онази програма за трансформациите?
	Майка й се обърна ентусиазирано.
	— Разбира се. Само ще ти направя една снимка и…
	— Не, не за мен. За дядо.
	Иън я погледна изненадано, после се усмихна с одобрение. Без да каже и дума повече, той се зае отново да преглежда семейните снимки, търсейки тези, на които Дейвид Куин се виждаше най-добре.
	— Защо? — попита Броуди.
	— Защото може да е изглеждал различен в другия си живот — каза Лейси в очакване да избухне бомбата. Не се наложи да чака дълго.
	— Другият си живот!? — възкликнаха Броуди и Доти едновременно. — За какво говориш? — попита баща й.
	— Животът, който е водил, преди да се ожени за Сара Бет Кортни — обясни Иън, без да вдига глава от албумите.
	— Само защото нямаме снимки от детството му, не означава, че е водел двойствен живот — възрази Броуди. — Просто не си падаше по сантименталностите. Може да е изхвърлил снимките.
	— Има и други неща — вметна Лейси неохотно.
	— Какви например? — настоя баща й.
	— Например — отвърна Иън, — че няма никакви официални документи за съществуването на Дейвид Куин преди свидетелството за граждански брак със Сара Бет Кортни. Нямал е шофьорска книжка в Калифорния, нито акт за раждане, регистрация като гласоподавател, документи за собственост, за платени данъци — нищо.
	Броуди зяпна от изненада. После затвори устата си и стисна носа си. Нямаше нужда да е адвокат, за да се досети за най-вероятната причина човек да смени самоличността си.
	— Значи мислиш, че е бил престъпник?
	— Мисля, че трябва да научим кой и какъв е бил, преди да стане Дейвид Куин — каза Иън предпазливо.
	Броуди изсумтя.
	— Колко причини може да има човек, за да смени самоличността си?
	— Доста.
	— А някоя от тях да е законна?
	— Една-две.
	Броуди пребледня, а на скулите му се появиха две яркочервени петна.
	— Наистина ли мислите, че е бил убиец?
	Иън изпревари Лейси:
	— Наистина не знам. Може причината да е някакъв скандал, свързан с рисуването, който да го е принудил да смени името си. Баща ти винаги ли е рисувал, или това също е било част от новия му живот?
	— Винаги е рисувал — отвърна Доти, намръщена. — Не помня защо, но съм сигурна в това.
	— Още преди да стане Дейвид Куин? — попита Иън.
	Доти погледна мъжа си.
	— Да… — каза той бавно.
	— Сигурен ли си? — настоя Иън.
	— Един от най-ранните ми спомени за него е как все ми повтаряше различни варианти на: „Когато бях на твоите години, можех да рисувам дървета, които приличат на дървета. Даже някое пиле ще нарисува по-хубава рисунка от тази. Какво ти има? Нищо ли не си наследил от мен, освен носа?“.
	— Подло, _подло_ същество — каза Доти тихо.
	Броуди сви рамене.
	— След известно време свикнах с това… Да, баща ми винаги е рисувал.
	— Пейзажи? — попита Иън.
	— Доколкото ми е известно.
	— Ами огън? — намеси се Лейси. — Виждал ли си го да рисува огън?
	Броуди погледна дъщеря си озадачено.
	— Огън? Огън в камина, лагерен огън или свещи?
	— Горящи коли или къщи — отвърна тя.
	— Не помня нищо такова. Но не забравяй, че ти познаваше дядо си като художник по-добре от всички останали. След като станах на осем, той напълно се отказа от мен. Никога не е рисувал край мен, никога не ме е пускал при себе си, когато рисуваше. Никога не ми показваше картините си. Не ги показваше и на майка ми. Напълно ни изключи от тази част на живота си.
	— Най-важната част — прошепна Лейси, най-после разбрала защо баща й таи такава неприязън към рисуването.
	— Ти беше единствената — каза Броуди простичко. — Видя една твоя рисунка, на която беше нарисувала коледна елха, тогава беше на три години, и се влюби в теб. Пускаше те на места и ти показваше страни от душата си, които не споделяше с никой друг.
	— Но и с нея не е споделил всичко — рече Иън. _Слава богу!_ — Госпожо Куин, ще се възползвам от предложението ви за скенера.
	— Наричай ме Доти и ми говори на „ти“ — усмихна му се тя. После добави небрежно: — Всички в семейството ми викат така.
	Лейси изстена:
	— _Мамо!_
	Иън бързо я прегърна с една ръка.
	— Обзалагам се, че с тази програма майка ти планира сватби.
	— Разбира се — каза Доти. — И ей сега ще видиш как го правя. — Тя взе снимките от ръката му, затвори лаптопа си и се отправи с него към кабинета си, като продължи да обяснява по пътя: — Първо правя снимки на всички важни участници и ги сканирам в програмата за трансформации. После решавам кой с какво ще бъде облечен, с каква прическа, обувки и така нататък в зависимост от телосложението и цвета на косата.
	— И? — попита Иън заинтригувано. Той взе дебелия плик с изрезките и я последва. — Звучи ми като една програма, която съм използвал, за да предскажа как ще изглежда даден човек като по-стар или по-млад, с различни уши, нос, коса, зъби и така нататък.
	— И моята програма може да прави същото. Много впечатляващо е, когато нашите доброволци работят в клиниката за отказване от тютюнопушенето: показват на хората как пушенето ускорява процеса на стареене. — Доти го погледна през рамо по начин, който му напомни за Лейси. — Да питам ли ти за какво си използвал тази програма?
	— Да го наречем международно планиране.
	Броуди видя как двамата изчезнаха по коридора.
	— Нали знаеш, че си обречена…
	— А? — попита Лейси.
	— Тя вече планира сватбата ти. Още преди да пристигнете днес, ме попита дали още мога да се намъкна в смокинга, който носех на…
	— Не! — Лейси вдигна ръка, за да го спре. — Не продължавай.
	И хукна след Иън и майка си, изплашена, че не трябва да ги оставя насаме.


>	Глава 56

	_Палм Спрингс_
	_Неделя вечерта_
	— Много мило от ваша страна да ни приемете след края на работното ви време — каза Лейси и се усмихна като истинска светска дама от Пасадена. _Защо не?_ — помисли си тя. — _Усмивката подхожда на дрехите ми, включително на ужасните обувки на майка ми._
	Загорелият слаб мъж на средна възраст се усмихна и показа зъбите си, които бяха снежнобели, също като ризата и панталона му.
	— Всеки приятел на госпожа Робъртс-Уортингтън е и наш приятел. Тя направи чудеса по отношение на информираността ни за СПИН.
	Госпожа Робъртс-Уортингтън беше приятелка на състудентка на Доти, а не на Лейси, но тя не намери за нужно да изясни тази подробност. Беше достатъчно, че се намери човек, който да ги вкара във веригата галерии, излагащи пленерно изкуство в Палм Спрингс.
	— Това е моят клиент, Иън Лапстрейк — каза Лейси. — Иън, това е Чад Оливър.
	Чад очакваше Иън да покаже загатнатата враждебност или презрение на открито хетеросексуалните мъже към открито хомосексуалните.
	— Приятно ми е, господин Оливър. — Иън протегна ръка.
	Оливър се отпусна и стисна ръката му.
	— Влезте. Партньорът ми не е тук в момента, но скоро ще се върне. Дотогава може би аз ще мога да ви помогна.
	Иън последва Лейси в дома, който беше и галерия. Мебели, скулптури, картини, стилно съчетани като усещане, ако не по епоха или изразни средства. Също като домакина им, цветовата гама бе решена в нюанси на бялото и на човек му трябваха няколко минути да свикне с нея. Дори произведенията на изкуството бяха в бледи нюанси, независимо от темата.
	— Кафе, вино, бира, коктейл? — попита Чад.
	— Нищо, благодаря — отвърна Лейси. — Достатъчно е, че се съгласихте да говорите с нас. Не очакваме да ни гощавате.
	— Настоявам — каза Оливър. — Напоследък експериментирам с рецепти за хапки. Антъни ще бъде доволен да не е единственият, върху когото ги изпробвам.
	Иън се засмя.
	— В такъв случай нека моите да вървят с кафе.
	Кухнята бе отворена към дневната, така че Чад можеше същевременно да забавлява гостите си. Иън, който бе в състояние да яде по всяко време, остави настрана лаптопа си, седна на едно от високите столчета край барплота и се загледа как Оливър вади храна и чинии. Движеше се с грацията и лекотата на човек, който прави нещо познато и любимо.
	Лейси, чийто интерес към кухнята бе сведен до минимум, се разходи из дневната, за да разгледа пейзажите. Разпозна някои от имената, но по-скоро отгатна, че картините са много скъпи. Не беше декоративно изкуство. Всички картини бяха технически съвършени, няколко бяха отлични, а една с удоволствие би включила в собствената си колекция.
	Нито една от тях не напомняше дори смътно на картините на дядо й.
	Върна се и седна до Иън. В отговор на въпросителното повдигане на веждите му тя леко поклати глава.
	Оливър извади едно плато с топли хапки от микровълновата фурна, сложи го на плота близо до Иън и му подаде чаша кафе. Чиниите бяха бели, само с една бледосиня фина лентичка близо до центъра.
	Иън лапна миниатюрното парченце, затвори очи и го сдъвка с очевидно удоволствие. Когато преглътна, каза:
	— Страхотно! — И посегна към следващата хапка.
	Чад се усмихна, наля си чаша вино и отиде да сложи в микровълновата фурна още едно плато с хапки.
	— Най-добре нападай — посъветва Иън Лейси — или скоро ще е останала само изблизаната чиния. — После попита Оливър: — Дали няма да издадете рецептата?
	— И вие ли готвите? — попита Чад изненадано.
	— Мъж, който живее сам и обича добрата храна, бързо се научава да готви — обясни Иън. — А мъж, който ще се жени за художничка, която не знае къде стоят ножовете в кухнята, е наясно кой ще отговаря за готвенето.
	— Аз зная къде стоят ножовете — възрази Лейси.
	— Така ли? — попита Иън с надежда.
	— Но не ги използвам.
	Оливър още се смееше, когато входната врата се отвори.
	Антъни Милхейвън беше с двайсет години по-възрастен и с петнайсет сантиметра по-висок от партньора си и имаше стойката на човек, който дълго време е бил в армията. Въпреки че се изненада да открие гости, се държа не по-малко любезно от Чад. Скоро всички седяха край бара, ядяха и разговаряха.
	— Значи се занимавате с галерии от трийсет години? — попита Иън.
	— Трийсет и три, но кой ги брои? — Милхейвън взе чашата си със скоч и отпи. — Боже, как се нуждаех от едно питие. Имах ужасен ден. Мразя ревизиите. Мразя данъците. Обожавам тези хапки с яйца. — Той лапна три наведнъж и погледна Иън. — Какво мога да направя за вас?
	— Опитваме се да открием един художник — каза Лейси, преди Иън да успее да отговори. — Може да е купувал от вас или да ви е продавал свои картини.
	— Кога? — попита Милхейвън и се пресегна за още хапки.
	— От време на време през последните трийсет години — уточни тя.
	— На колко години е?
	— Над осемдесет. Мъртъв е от две години. — Както винаги, тя преглътна мъчително. Образът на празната кола, стативът, разпънат на сто метра разстояние, и мълчанието на пустинята винаги я разплакваха. Дядо й бе намерил смъртта си ужасно самотен.
	Милхейвън забеляза тъгата в очите й и се зачуди, но не каза нищо.
	Иън бръкна във вътрешния джоб на сакото си и извади снимките. С помощта на семейство Куин той бе „променил възрастта“ на най-добрите снимки така, че да представят как би изглеждал Дейвид Куин през приблизително десетгодишен период. Ако тези снимки не свършеха работа, разполагаше с още един комплект — с различна коса, брада, мустаци.
	— Бил е висок около метър и седемдесет и осем — каза Иън и му подаде снимките, — слаб, с кафяви очи, кестенява коса и брада, която е посивявала от брадичката нагоре. Вероятно е имал петна от боя по ръцете. Предните му два горни зъба леко са се застъпвали. Без акцент. Без особености в походката. С ума си. Без очевидни белези. Леко прегърбен.
	— Кога бяхте полицай — преди или след армията? — попита Милхейвън, без да вдига поглед от снимките.
	— След — отвърна спокойно Иън.
	Милхейвън кимна.
	— Армията си личи в стойката. Полицията — в погледа и оръжието под сакото ви.
	— А вие направихте ли двайсет години служба, преди да напуснете армията?
	— Разчитах на пенсията си, докато галерията не започна да се изплаща — каза Милхейвън, но гледаше съсредоточено третата снимка. На нея се виждаше мъж на възраст между петдесет и седемдесет години. — Може и да съм го виждал, но е било преди поне десет години. Трудно е да се каже. В главата ми е пълно с лица. Това е част от бизнеса.
	— Купуваше ли картини? — попита Лейси.
	Милхейвън се взираше намръщено в снимката.
	— Не е купил нищо от мен. Помня хората, които купуват.
	— А да е продавал нещо? — намеси се Иън.
	— Имате ли представа по колко пъти на ден някой идва и се опитва да ми продаде нещо? — попита Милхейвън.
	Иън извади лаптопа си, включи го и отвори няколко от пейзажите.
	— Например нещо такова? — Той обърна екрана към домакина им.
	— Фантастично! — възкликна Оливър, като се взираше в голите планини в пустинята, искрящи в розовите пламъци на зората, и подобните на скелети храсти на преден план, тъмни като нощта.
	Милхейвън стисна устни и се вгледа в образа. Дори на компютърния екран качеството бе очевидно.
	— Страхотна картина. Продава ли се?
	— Не на този етап — отвърна Лейси.
	— Когато е за продан, ми се обадете.
	— Непременно.
	Той я измери с преценяващ поглед.
	— Говоря сериозно — каза тя. — Вие помните лица, а аз помня хората, които са ми помогнали.
	Мъжът кимна отсечено и продължи да се взира в екрана. Пейзажите се сменяха. После Иън му показа по една картина от трите части на „Сюитата на смъртта“.
	Милхейвън изсумтя.
	— Добри са, но трудно ще се продадат. За пейзажите ще е много по-лесно.
	— Някога виждали ли сте картина, подобна на тези? — попита Лейси.
	Той сви рамене.
	— Все си мисля, че съм виждал художника някъде. И пейзажите му, не тези с насилието. Как се казва?
	— Дейвид Куин.
	Мълча дълго със стиснати устни и накрая поклати глава.
	— Никога не съм го чувал.
	— А чували ли сте за Луис Мартен?
	— Мартен, Мартен… Чакайте. — Вдигна ръка, за да спре останалите да не му подсказват. — Сещам се. Рисувал преди петдесет-шейсет години, бил от тайфата художници в ранчото „Савой“. Умрял млад. Разбира се, всички изглеждат млади, когато си почти на седемдесет. — Милхейвън се вгледа внимателно в екрана, където отново се виждаше първият пейзаж. — Мислите ли да продадете тези картини на Мартен?
	— Те не са подписани — каза Лейси внимателно. — И сега само искам…
	— Не са подписани? — Милхейвън въздъхна. — Лошо. Това доста ще понижи цената. Но ако попаднете на сериозен колекционер, може да направите добра сделка. Може би десет или двайсет хиляди. А и повече, зависи доколко клиентът се влюби в картината.
	— Имах предложения за доста над двайсет хиляди — сподели Лейси, спомнила си Савой Форест.
	— Трябва да е бил колекционер. Галерия не може да си позволи да плати повече и пак да изкара печалба при препродажбата.
	— Вие притежавате ли платна на Мартен? — попита Иън.
	— Лично аз или галерията?
	— Няма значение.
	Милхейвън погледна екрана на компютъра.
	— Ще ми кажете ли каква всъщност е историята?
	— Опитваме се да разберем дали мъжът на снимката ви е предлагал сходни картини — каза Иън.
	Дълго време Милхейвън мълча.
	— Ще трябва да помисля. Ще проверя архивите си. Имам списък с клиенти, които се интересуват от конкретни стилове и художници. Същото се отнася и до всяка галерия, която държи на името си. Това означава да се грижиш за бизнеса си. Имате ли визитка?
	Иън разбра, че това е любезен начин да ги отпратят. Изправи се, извади визитка от портфейла си и я подаде на Милхейвън.
	— „Реъритис Ънлимитид“ — прочете визитката мъжът. После го изгледа продължително с проницателните си сиви очи. — Те имат завидна репутация.
	Иън се усмихна широко.
	— Лейси помни хората, които й помагат. Аз пък помня тези, които не ми помагат. Проверете си архива и ни се обадете.


>	Глава 57

	_Сан Диего_
	_Понеделник сутринта_
	Времето пак се беше променило, бяха задухали силните ветрове от океана и над планините се трупаха облаци. Иън и Лейси закопчаха якетата си, докато тичаха от скъпата галерия към камионетката. Разтреперана от студа, Лейси се шмугна вътре и затръшна вратата.
	— Е, и тук си загубихме времето — каза тя. — Всички си падат по пейзажите и се отвращават от „Сюитата на смъртта“, всички не са виждали нищо подобно преди и питат не искаме ли да им продадем пейзажите…
	— Добре дошла в чудния свят на разследванията — отвърна Иън. — Вече ти предложих да те закарам у дома.
	— Домът ми е потънал в сажди и просмукан с влага. Не мога да рисувам в хотела и…
	— Защо не? Сюза остави бои и платна за цял взвод…
	— Искам да съм с теб — прекъсна го Лейси. — Ти да не би да предпочиташ да си сам?
	Той се наведе и я придърпа към себе си за една бавна, гореща целувка.
	— Не се оплаквам, че си достатъчно близо, за да опитвам вкуса ти от време на време — прошепна той, когато най-после вдигна главата си. — Просто се чувствам виновен, че заради мен не рисуваш. Сюза не се шегуваше, когато каза, че е много взискателна. Направо ще те разпердушини. — Наведе се и отново я целуна.
	Иззвъня мобилният му телефон. Предпочиташе да не отговаря.
	Лейси също, но…
	— Може да е Милхейвън — предположи тя.
	— Пак прочете мислите ми.
	Той извади телефона си, не разпозна номера, от който го търсеха, но все пак прие обаждането.
	— Иън Лапстрейк — каза кратко.
	Човекът от другия край на линията говореше с приглушена интонация и преправен глас:
	— Кажи й да спре да задава въпроси за Дейвид Куин, иначе ще умре.
	— Връзката е лоша. — Иън веднага натисна бутона за запис. — Може ли да повторите?
	Звукът секна. Мъжът — или пък жената — беше затворил. Иън натисна два бутона и се свърза с номера, от който го бяха търсили последно. Телефонът иззвъня дванайсет пъти. Някой вдигна и потвърди това, което той вече подозираше:
	— Това е обществен телефон, глупако. — Връзката пак прекъсна.
	Лейси забеляза напрежението в тялото му, стиснатите му устни, пламналия поглед.
	— Какво става? — попита тя.
	— На някого не му харесва, че задаваш въпроси за дядо си. — Иън мислеше бързо. — Май е време да се срещнеш с хората от „Реъритис“. Дейна много обича да е заобиколена с умни жени и ще можеш да си рисуваш там, докато ти се кръстоса погледът. — _И има достатъчно охрана, за да си в безопасност, докато аз открия какво става, по дяволите._ — Двете много ще си допаднете.
	Лейси го гледаше недоумяващо.
	— Добре. — Той пробва друг вариант: — Защо не навестиш Сюза, за да обсъдите предстоящата изложба? — _От това, което знам за дома на семейство Донован, там могат да се погрижат за всичко._
	— Какво не е наред? — попита то тя.
	— Правилата на играта току-що се промениха. Ти вече не участваш.
	Тя не му обърна внимание.
	— Кой се обади?
	— Някой от обществен телефон. — Иън машинално провери дали пистолетът му е на мястото си. Беше там, зареден, готов за стрелба.
	Този жест подсказа на Лейси повече от думите, но все пак искаше да чуе и тях.
	— И?
	Той запали двигателя, без да отговаря.
	— Невежеството не е блаженство — каза тя. — Особено ако съществува опасност. Нали затова слагат знаци по пътищата. За да пазят невежите да не се мятат в пропасти.
	Той измърмори нещо неразбираемо.
	Лейси продължи да гледа профила му и да чака. Иън си проправи път в натовареното движение на Сан Диего, стигна до магистралата и пое на север.
	— Нека ти помогна с непосредственото планиране — заговори тя решително. — Няма да ходя на гости на Сюза, няма да посещавам „Реъритис“ и единственият „дом“, който имам, е хотел, в който някакъв крадец има ключ за стаята ми. Сега кажи какво предлагаш.
	Иън вече бе стигнал до същия извод за хотела. Това никак не му се нравеше.
	— По дяволите! — изруга тихо.
	— Това предложение не е особено конкретно.
	Той се усмихна, макар че не му беше до смях.
	— Добре. Този, който се обади, каза да спреш да задаваш въпроси за Дейвид Куин и че това е единственото предупреждение, което ще получиш.
	Заля я смесица от страх и ярост. Остави гневът да надделее над страха.
	— Само това ли каза?
	— Да.
	— Да върви по дяволите!
	Той я погледна за момент, после отново се съсредоточи върху натовареното движение по магистралата. Беше очаквал страха, който забеляза у нея, но гневът й го изненада. Не би трябвало. Точно сега той бе толкова ядосан, че можеше да убие, и то защото се страхуваше да не пострада тя.
	— Предпочитам да върви в гроба — каза Иън.
	— И това също. — Тя издиша продължително, опитвайки се да мисли сред бурята от емоции. — Сериозно ли звучеше?
	— Обществен телефон, преправен глас, непроследимо обаждане. Да, налага се да приемем, че е бил съвсем сериозен. Може да е била и жена. Не съм сигурен.
	— Но какво толкова го тревожи, че задавам въпроси?
	— Ако знаехме това, щяхме да се досетим и на кого му пречи.
	— Параноята заразна ли е? — попита тя след малко.
	— Не знам. Какви са симптомите ти?
	— Може би просто съм връхлетяна от лош късмет — пожар, кражба, заплаха за убийство, — но започвам да се чувствам като жертва.
	— Пожарът бе случаен инцидент — каза Иън. — Така пишеше в доклада.
	— Да бе, как ли пък не.
	— Кражбата целеше картините на Сюза. Здравият разум го подсказва.
	— Да, няма начин.
	Мълчанието се проточи. И проточи.
	— Заразна е — проговори Иън. — И аз съм обзет от параноя.
	— Мислиш ли, че полудявам?
	— Преди телефонното обаждане бях параноик. Сега съм сигурен.
	Устата й внезапно пресъхна. Наистина се бе надявала да не чуе това.
	— В какво си сигурен?
	— Поправи ме, ако греша, но преди благотворителния търг изкуството на дядо ти беше извън общественото полезрение.
	— Да.
	— Сега хората научават за него, всички се побъркват по него, искат да купят картините му, а някой друг се опитва да ги изгори. Когато това не свършва работа, ги открадва. После се откриват още куп такива картини. Обзалагам се, че този някой адски се е изнервил от неочаквания обрат.
	— Но кой е той?
	— Този, който не иска историята на Дейвид Куин или изкуството му да станат обществено достояние.
	_Прекалено много смърт. Калпава полицейска работа. Нищо не се е променило. Стой настрана от това, момчето ми._
	Той трябваше да послуша съвета на чичо си, но не го беше направил. Сега жената, която обичаше, се намираше в опасност.
	_Прекалено много смърт._


>	Глава 58

	_Лагуна Бийч_
	_Понеделник, късно следобед_
	Обикновено Лейси бе най-щастлива, когато обикаляше галерии, но в момента се чувстваше преуморена. Двамата с Иън бяха решили, че ще е най-добре да обиколят възможно най-голям брой галерии, преди човекът, който се бе обадил, да успее да ги проследи.
	Ако някой искаше да я открие, трябваше да се движи много бързо. Досега бяха обиколили единайсет галерии: започнаха с две в Палм Дезърт, следвани от четири в Сан Диего, две в Ла Джола и три в Лагуна Бийч. През изминалите двайсет и четири часа Лейси бе видяла зашеметяващо количество доста добри картини, известен брой много добри и няколко, които отново й напомниха още колко път има да извърви като художник. Една картина от последната категория бе на Сюза.
	Бяха установили, че четири от галериите са твърде нови, за да са били посещавани от Дейвид Куин; други три — създадени преди осем до петнайсет години. Останалите, макар и достатъчно стари, бяха сменяли управителите и/или собствениците си твърде много пъти, за да може някой да си спомни нещо полезно.
	Никой не бе виждал нищо подобно на „Сюитата на смъртта“ или поне не го признаваха. Всички искаха да купят пейзажите.
	Дванайсетата галерия от списъка им също се намираше в Лагуна, свряна в една стара, многократно преустройвана викторианска постройка от страната на сушата на Пасифик Коуст Хайуей. Бяха похарчили за интериора си точно толкова, че случайните посетители да разберат единствено, че не са в магазин за рамки. За останалото разчитаха на местоположението на галерията и на изложените картини. Франц Бишоф, Сам Хайд Харис, Пол Лориц, Гранвил Редмънд, Хансън Пътхаф, Гай Роуз, Джордж Брандхоф, Едгар Пейн, Уилям Уенд, Морис Брон — Лейси смаяно четеше подписите на картините.
	— Добре ли си? — попита я Иън, чудейки се дали товарът на смъртоносната заплаха не си казва думата.
	— Да. Не. Това е невероятно. Пълно е с платна на калифорнийски пленерни художници, достойни да бъдат излагани в музей. Само няколко от картините са сред най-забележителните им творби, но художниците определено са значими.
	— Щом казваш — измърмори Иън. — На мен вече всички ми изглеждат еднакви.
	— Значи се нуждаеш от почивка.
	— Ще отидем да хапнем нещо веднага щом свършим тук.
	— Пак хамбургери — намуси се Лейси.
	— Няма как. Намират се по-лесно край магистралата, а трябва да посетим и още няколко галерии в Нюпорт Бийч, преди да затворят.
	Тя се въздържа да не изпъшка. Беше свикнала да преживява на сандвичи, но обичаше и да хапва салати от време на време.
	— Ще ти купя голяма салата довечера, преди да си легнем — обеща й Иън.
	— Ти да не би да четеш мисли?
	— Не. Просто и на мен ми писна от хамбургери с говеждо, долнокачествено сирене и още по-ужасни пържени картофи. Не сме яли нищо прилично след хапките на Оливър.
	— Милхейвън обаждал ли се е?
	— Не, откакто проверих за последен път.
	— А кога беше това?
	— Докато спеше в камиона.
	— Не ми говори с този многострадален глас — каза тя, твърдо решена да се държи, сякаш всичко е нормално. — Кой е виновен, че не ми се събират задължителните осем часа сън на нощ?
	Той й хвърли кос поглед.
	— Не се оплаквах.
	Тя облиза устните си.
	— Нито пък аз.
	— Чувстваш се доста игрива, след като дремна, а?
	— Да. Искаш ли да се поборим?
	— Предпочитам да се… — Иън преглътна думата и се усмихна над главата на Лейси към служителката в галерията, млада жена с тъмен костюм, бижута уникати и скъпа златисточервеникава прическа. — Здравейте — каза той. — Вие ли сте госпожа Кац?
	— Не, аз съм Джулия Йорк. Мога ли да ви помогна?
	Той се усмихна.
	— Говорихме по телефона с госпожа Кац по-рано днес. Малко закъсняхме за срещата с нея, но се надяваме да не сме я изпуснали.
	Джулия оцени усмивката му, както и всичко останало, и маниерите й станаха значително по-дружелюбни.
	— Господин Лапстрейк?
	— Точно така. А това е Лейси Куин.
	Джулия кимна, без да отделя погледа си от него.
	— Госпожа Кац ме предупреди, че ви очаква. Тя е горе, в склада.
	Лейси се запита дали внезапно не е станала невидима. После усети как ръката на Иън пъхва непослушните къдрици зад ухото й и се отпуска на рамото й с жест на интимност, който бе колкото недвусмислен, толкова и небрежен.
	— Водете ни — каза Иън, галейки с пръсти врата й.
	Джулия разбра намека му и се усмихна на Лейси.
	— Госпожице Куин, госпожа Кац ви очаква с нетърпение. Последвайте ме.
	Жената имаше хубави бедра и не пропусна да ги демонстрира, докато се изкачваше по стълбите към някогашния таван, превърнат в склад на галерията. Тя предаде Иън и Лейси на госпожа Кац, като се провикна и съобщи имената им по посока към вътрешността на помещението.
	— Ей сега ще дойда — извика Кац иззад един стелаж с картини.
	Джулия кимна на Лейси, отправи хищна усмивка към Иън и си тръгна, без да каже нищо повече.
	— Уф! — възкликна Лейси тихо, докато я изпращаше с поглед. — Чудех се дали няма да се наложи да извадиш пистолета си, за да браниш честта си.
	— Оръжията сигурно я възбуждат.
	— Стряскаща мисъл.
	— Щом _това_ е стряскаща мисъл, _аз_ какъв съм?
	— И ти си стряскащ.
	Иън се усмихна въпреки нарастващото напрежение в раменете и гласа, който отекваше в главата му.
	_Кажи й да спре да задава въпроси._
	_Иначе ще умре._
	_Кажи й да спре да задава въпроси._
	_Ще умре._
	_Ще умре._


>	Глава 59

	_Лагуна Бийч_
	_Понеделник следобед_
	Пет минути по-късно госпожа Кац най-после се появи иззад един параван и застана в малкото свободно пространство на тавана. Косата й беше къса и невероятно тъмна, очертаваща лице, което изглеждаше поне на седемдесет. Жената напомни на Лейси за врабче в период на гнездене — беше дребна, с тъмни очи, неописуема, енергична, наежена и целенасочена.
	— Здравейте. Извинете ме за бъркотията, но подготвям нова изложба. Каква е тази история за някакъв тайнствен мъж?
	Лейси се усмихна и каза:
	— Разбрахме, че притежавате тази галерия от четирийсет години?
	— И двайсет преди това съм работила в нея — съгласи се Кац. — Беше собственост на родителите ми, а баба ми беше художничка по времето, когато жените художници са били изключителна рядкост. Аз не съм наследила нищо от таланта й, но имам око за доброто изкуство, което ме побъркваше още повече, защото изобщо не мога да рисувам. Какво мога да направя за вас?
	Иън подаде снимките на Лейси и постави лаптопа си на една работна маса.
	— Питаме се дали този мъж някога е идвал в галерията ви да купува или продава картини. — Лейси подреди пред жената обработените снимки на дядо си.
	Кац взе снимките й ги задържа на около пет пръста от носа си, след което се втренчи в тях. Иън забеляза, че дясното й око е замъглено от катаракта, и загуби надежда да научат нещо и тук.
	— Гладко избръснат, на средна възраст или по-стар, нито хубав, нито грозен, евтини дрехи. — Кац сви рамене и им върна снимките. — Може да бъде всеки от стотици мъже.
	— Евтини дрехи? — попита Иън.
	— Обикновени — отгатна Лейси. — Незабележими.
	— Точно евтини — кимна Кац.
	— Ясно. — Иън посегна към калъфа на лаптопа си и извади оттам другия комплект снимки, на които Куин беше с повече или по-малко коса, с шапка и без шапка, с очила и без очила. — Ами тези?
	Кац прегледа първите три бързо, после спря на четвъртата.
	Лейси погледна през рамото на жената. Тук се виждаше преработен образът му от сватбената снимка. Имаше къса брада и мустаци, носеше очила и кожена шапка с козирка. Тъмната му брада го правеше да изглежда по-млад от четирийсетте си години. Компютърната обработка продължаваше да интригува Лейси, защото тя никога не беше виждала дядо си дори с набола брада. Баща й също бе виждал Дейвид Куин само гладко избръснат.
	— Познавам го. Знам, че съм го виждала. — Кац се намръщи. — Но не помня дали тук или някъде другаде.
	— Помните ли кога? — попита Иън.
	— О, преди много, много години, четирийсет, може би дори петдесет или повече. Никога не съм помнила дати и числа, но знам, че съм го виждала.
	Иън овладя нетърпението си и включи компютъра.
	— Дали е купувал картини? — запита Лейси.
	Мълчание, после въздишка.
	— Твърде отдавна е било, не помня.
	— А какво ще кажете за това? — Иън посочи екрана на компютъра си.
	Кац се наведе и доближи лицето си до екрана толкова много, че очите й се събраха. Отдръпна се два-три сантиметра назад и погледна шестте пейзажа, които Иън й показа последователно. Когато стигна до „Сюитата на смъртта“, жената примигна, наклони глава и изкоментира като всички преди нея:
	— Добри са, но трудно ще се продадат. Виж, пейзажите… — Тя щракна с мишката обратно на тях. — Луис Мартен — каза след малко. Гласът й бе абсолютно уверен. Може и да имаше проблеми с датите, но беше в досег с пленерното изкуство от десетгодишна, когато обираше праха и чистеше галерията на родителите си. — Баща ми го колекционираше, поне опитваше. Ужасна трагедия — да се загубят толкова картини в онзи пожар, истински ужас.
	— Жалко и за художника — вметна Иън сухо. — Той е загубил живота си.
	— Всички умираме рано или късно, но не очакваме всичко, което сме сътворили, да умре заедно с нас — рече Кац. — Ако не съществуваха колекционери като баща ми, светът дори нямаше да знае за Мартен.
	— Имате ли негови картини? — попита Лейси нетърпеливо. — Подписани картини?
	Изражението на възрастната жена стана предпазливо.
	— Баща ми ги притежаваше.
	— А вие имате ли ги все още? — настоя Лейси.
	— Застрахователите ми ме съветват да не говоря за това какво притежавам и какво — не.
	— Разбираме. — Иън й подаде визитката си на служител в „Реъритис“. — Ние не сме крадци, които проучват терена, за да извършат обир, госпожо Кац.
	Тя внимателно прочете визитката му, после кимна.
	— Наложи се да продам пет от шестте подписани картини на Мартен, за да не загубя галерията след смъртта на родителите ми. Оттогава съм купила две негови картини. И двете не са подписани.
	— Кога купихте неподписаните? — попита Лейси.
	— Едната преди трийсетина години, а другата — преди около десет-единайсет. Чувала съм, че на пазара са се появявали и други, но не съм ги виждала.
	Лейси погледна Иън и се запита дали и той си мисли същото като нея за съвпадението във времето. Преди трийсет години родителите й бяха купили къщата си. Преди около десет години самата тя бе опитвала да събере достатъчно пари, за да учи в чужбина. А дядо й, независимо от презрението си към академичното образование, й беше дал необходимата сума.
	— Сега, като го споменахте — заговори Кац замислено, — мъжете, които ми продадоха онези картини, може и да са същите от снимките, които ми показахте, но не мога да се закълна, че е така. Трийсет години са много време, а преди десет години тъкмо ми бяха направили първата операция на катаракта, така че не виждах особено ясно с дясното си око.
	— Ако „Реъритис“ се свържат директно с вас — попита Иън, — ще им позволите ли да видят вашите три картини?
	— И няма да плащам нищо?
	— Дори лично ще ги вземем и ще ви ги върнем — каза той. _Особено след като в момента съм в отпуска._ — Застраховката на „Реъритис“ покрива транспортирането на картините от врата до врата. Освен това ще ви представим диск с копие от доклада на експертите и заключение за автентичността на неподписаните картини.
	— Защо? — запита Кац направо. — Обикновено „Реъритис“ искат хиляди долари и списъкът им с чакащи за експертиза картини е много дълъг.
	— Имаме клиенти, които се интересуват от неподписаните творби на Луис Мартен. Ако получим достъп до вашата подписана картина, може да се окаже изключително ценно за нас. — Иън й се усмихна топло. — Както знаете, музеите имат всевъзможни вътрешни ограничения за това къде, кога, защо и за колко дълго могат да предоставят колекциите си. Картините на Мартен — подписаните картини — са изключително редки. Ще оценим високо възможността да видим тази, която вие притежавате.
	— Млади човече, вие имате много подкупваща усмивка — каза Кац.
	Лейси едва не се разсмя.
	— Благодаря ви, госпожо. Наследил съм я от баба си. На нея я дължа.
	— Какво ще кажете за това? — продължи Кац, готова да се пазари с удоволствието на човек, чиято печалба варира от клиент до клиент. — Можете да вземете трите картини, а аз ще приема експертното мнение на „Реъритис“.
	— И? — попита Иън предпазливо.
	— И вие ще се съгласите да продадете шестте пейзажа чрез моята галерия. — Тя посочи с пръста си към компютърния екран.
	— Те не са подписани — отвърна Лейси — и не се продават.
	— Рано или късно всяко нещо се продава — каза Кац. — Повярвайте ми. Ходила съм на достатъчно търгове и разпродажби, за да го знам. Договорихме ли се?
	— _Ако_ тези пет картини излязат на пазара, това ще стане чрез вашата галерия — увери я Лейси.
	— Пет? Ами шестият?
	— Пустинният пейзаж вече е обещан.
	— И така става. — Усмивката на госпожа Кац разкри зъби, невероятно бели в контраст с тъмната й коса.
	— Колко клиенти имате, които очакват да ги купят? — попита Иън.
	— Достатъчно за много повече картини.
	Той не се изненада. В седем от единайсетте галерии, които посетиха, им бяха казали същото. Очевидно продажбите на фалшификатите на Луис Мартен бяха процъфтяващ бизнес в средите на колекционерите.
	И някой бе готов да убива, за да запази това положение.


>	Глава 60

	_Южна Калифорния_
	_Понеделник вечерта_
	— Може ли да говоря с господин Милфорд? — попита леко дрезгав женски глас.
	Ръката му стисна слушалката. Много малко хора знаеха това име. Четирима от тях му се бяха обадили през последните двайсет и четири часа. Беше се надявал, че неговото собствено обаждане ще постави край на това.
	Очевидно не беше станало така.
	— На телефона.
	— Обажда се госпожа Кац от галерия „Сийсайд“. Попаднах на пет картини на Луис Мартен.
	— Подписани?
	— За съжаление не. Видях ги само на снимки, но изглеждат отлични. Несъмнено са от най-добрите му творби.
	— Всичките ли са пейзажи?
	— Два планински, три крайбрежни.
	Той не знаеше дали да изпитва облекчение или раздразнение, че никой от обадилите се не му предлагаше някоя от важните картини. _Защо, по дяволите, кучката не ме изнудва направо, както правеше дядо й? Защо иска да извади всичко наяве?_
	— Пейзажите продават ли се? — попита той, чудейки се дали отговорът ще е различен от този на другите галерии, които му се бяха обадили.
	— Точно сега не, но това може да се промени всеки момент — отвърна госпожа Кац. — Собственичката им ми гарантира, че веднага щом реши да ги продава, галерията ми ще бъде посредник по сделката.
	— Ще очаквам обаждането ви — каза той и затвори.
	Нямаше да чака дълго. След смъртта разпродажбите на имуществото ставаха много бързо. Данъчните служби се грижеха за това. А що се отнасяше до смъртта, той лично щеше да се погрижи за нея.
	_Може би това ще е краят. Най-после._
	Но ако случайно не станеше така, той трябваше да изгори някои картини.


>	Глава 61

	_Хотел „Савой“_
	_Понеделник вечерта_
	— Гледаш тази врата, сякаш никога не си виждал подобна през живота си — каза Лейси, свали палтото си и изтръска дъждовните капки от косата си, като прокара пръсти през буйните си къдрици. — Нещо не е наред ли?
	— Мислех да оставя всичко, както си е, освен електронната брава. Да улесня негодника, ако отново опита да влезе. — Но още докато говореше, Иън сложи резето.
	— Защо искаш да улесниш някого да влезе тайно? — попита тя изненадано.
	Той свали мокрото си джинсово сако. От водата късата му коса стърчеше като бодли на таралеж.
	— Защото искам да си побъбря с него.
	— Ако той е този, който ти се обади по телефона — заяви тя, като разтърка ръцете си, — аз нямам какво да му кажа.
	— Аз пък имам. А после той ще трябва да ми каже доста неща.
	Извитите устни на Иън нямаха нищо общо с усмивката, която предразполагаше и деца, и банкери. Сегашната бе откровено хищническа, безмилостна като оръжието му.
	— Не изглеждаш много дружелюбен — каза Лейси.
	— Не се чувствам много дружелюбен. — После той се обърна към нея и протегна ръце. На едната висяха торби с храна за вкъщи. — Освен към тук присъстващите.
	Тя пристъпи към него и се отпусна в прегръдката му. Под усмивките и шеговитите реплики, които си бяха разменяли цял следобед, се чувстваше изплашена и извадена от релси и постоянно се питаше какво бе станало с нейния малък и безопасен свят.
	— Още не мога да разбера… — Гласът й заглъхна.
	— Какво?
	— Всичко. Случиха се толкова неща — като вълна, която постоянно ме залива и премята. Дядо, Сюза, ти, аз. — Тя си пое пресекливо дъх и долови аромата на Иън. — Заплахата. Защо му е на някого да ме убива? Какво съм направила, за да го заслужа?
	Той повдигна брадичката й със свободната си ръка и я целуна нежно.
	— На някои хора не им е нужна причина.
	— Но на повечето им трябва.
	— Секс. Пари. Власт. Тайни. Лудост.
	— Е, това доста стеснява възможностите. — Лейси притисна чело към гърдите му и се опита да прогони страха, който продължаваше да я връхлетява неочаквано. — Никой не би убил, за да прави секс с мен.
	— Да се обзаложим ли? — попита Иън.
	— Опитвам се да бъда сериозна.
	Той целуна ухото й.
	— Аз съм сериозен.
	Въпреки нервността си, Лейси се усмихна.
	— Не ти си човекът, който ме заплашва.
	— Пфу, ще трябва да поработя върху техниката си. Кученцата трудно се представят за вълци.
	Тя почти долепи лицето си до неговото.
	— Опитваш се да ме разсееш.
	— Да.
	— Сега ще ми кажеш ли защо настоя да преместим картините?
	— Отегчавах се.
	— По дяволите, Иън…
	— Добре, добре — прекъсна я той бързо. — Аз страдам от параноя, забрави ли?
	— Аз също, забрави ли? — отвърна му тя. — Кажи ми от какво се страхуваш и аз ще ти кажа от какво се страхувам.
	— Не мисля, че като ти го кажа, ще се почувстваш по-добре или ще забравиш страховете си, така че какъв е смисълът?
	— Добре. — Лейси се дръпна настрани. — Искаш ли тогава аз да ти кажа от какво се страхувам?
	Той се чудеше дали да не я прегърне силно, да увери и двама им, че тя е в безопасност и всичко е наред. Но тя не беше в безопасност, нищо не беше наред и ако се опитваше да мисли по този начин, можеше и да не успее да я опази.
	— Кога ще ми кажеш — преди или след като отворим тези пакети с храна и се омажем? — попита Иън.
	— Докато ядем.
	Той се отказа от опитите да я разсее.
	— Слушам те. Но ако седнеш и ядеш както трябва, а не само да човъркаш храната, както правиш, откакто разбра за онова обаждане.
	Лейси не попита кое обаждане. Просто го гледаше как развива сандвича с пуйка, който бе дебел поне петнайсет сантиметра и се крепеше цял с една клечка за зъби, дълга като кама. Бе си поръчала пуйка с мисълта, че ще е нещо лесно за ядене, а не мазен сандвич с чеснов сос, който обаче миришеше вкусно.
	— _Ако_ фалшификатите на дядо ми са свързващото звено — започна тя след малко — и _ако_ магазинът ми е бил подпален, за да бъдат унищожени те, и _ако_ картините на дядо ми, а не тези на Сюза, са били целта на кражбата от хотела, то този, който го е направил, може да опита да изгори или открадне и другите картини.
	_Какво да правя, като съм попаднал на умна жена_, помисли си Иън, докато развиваше следващия дебел сандвич.
	Лейси изчака той да извади една от трите големи кутии със салата.
	— Е? — попита го.
	— Това са твои предположения, не мои — отвърна той.
	— Тогава защо настоя да преместим картините?
	Иън отвори кутията със салата.
	— И аз предположих същото. Сега сядай да ядеш.
	— Е, все едно ти вадих зъб. — Тя седна по турски срещу него на пода до масичката за кафе и посегна да си вземе сандвич. — Единственият проблем с тази версия е…
	— Ако продажбите на фалшификатите на Мартен са толкова доходоносни, кой има полза да ги унищожи? — прекъсна я Иън.
	Лейси се нацупи.
	— Аз щях да ти задам този въпрос първа.
	— Изпреварих те. Подай ми вилица, ако обичаш.
	Тя му подаде пластмасова вилица.
	— Значи пожарът в магазина ми е бил случаен?
	— Това заключи предварителното следствие.
	— Дори и след като им каза за парафина и бензина?
	— Как разбра?
	— Чух полицаите да си говорят с пожарникарите, след като бяха говорили с теб.
	— Казах ти, че полицаите са най-големите клюкари на света. — Иън захапа големия сандвич с италианска наденица.
	— Но това е само предварително разследване — настоя тя. — Като проверят още, сигурно…
	— Не разчитай на това — прекъсна я той. — Докато вие с майка ти си играехте с програмата за промяна на външността, аз се обадих на полицията в Нюпорт, за да проверя дали са открили нещо ново.
	— И? — Тя дъвчеше и преглъщаше трескаво, за да успява да зададе въпросите си.
	— Казано накратко, не им достигат хора и са претоварени от работа заради серийния подпалвач. Освен ако не дочуят отнякъде, че пожарът е запален по поръчка, ще го припишат на бездомниците, които са искали да се стоплят, а после са изтървали огъня от контрол. Натам сочели уликите.
	Лейси си взе бутилка сода, която вървеше заедно със сандвичите, за да преглътне пуешкото.
	— Сигурна ли си, че не искаш от шампанското в хладилника? — попита Иън.
	— Ти ще пиеш ли?
	Той се замисли за телефонното обаждане. _Да спре да задава въпроси, иначе ще умре._
	— Не ми изглежда добра идея да пия шампанско.
	— Нито пък бира — каза тя, като изсмука парченце домат от пръста си.
	— Не ми се пие нищо с мехурчета. — Отпи от нейното шише.
	— Но в момента пиеш сода.
	— Това са други мехурчета.
	Тя отметна глава назад, за да не падне косата й в сандвича.
	— Нали си в отпуска.
	— Да.
	— Но пак носиш пистолет.
	— Да. — Той отхапа от сандвича си и после й го подаде. — Най-добре гризни малко за самозащита. Има адски много чесън.
	Докато тя поемаше сандвича, той пъхна мокрите къдрици зад ухото й и прокара палеца си по скулата й с нежност, от която сърцето й се обърна.
	— Нека ти помогна, Лейси.
	Очите й се взряха напрегнато в неговите.
	— Не искам да пострадаш заради мен — каза тя. — Разбираш ли?
	— Разбирам. — Целуна я звучно и на лицето му се разля усмивка. — Просто не съм съгласен. Върни ми сандвича, жено, или се приготви да се защитаваш.
	Тя се усмихна и поклати глава — не можеше да разбере как той успява да победи упорството й с такава лекота. Отхапа голям залък и му върна чесновия сандвич. После изчака той да забие зъби в него, протегна се и подръпна леко кобура му.
	— Научи ме да стрелям с пистолета ти — помоли го.
	Той се усмихна бавно.
	— Ти стреляш идеално с пистолета ми.
	— Иън, говоря сериозно.
	— Знам. — Въздъхна, остави сандвича, облиза палеца си и попита: — Някога стреляла ли си изобщо? С каквото и да е оръжие?
	— Не.
	— А държала ли си оръжие в ръцете си?
	— Не.
	_Да го вземат мътните_, както казва Нийл.
	Иън изтри ръцете си с няколко салфетки, преди да извади пистолета си от кобура с бързина, която стресна Лейси.
	— Това е предпазителят — обясни той.
	Тя погледна каквото й сочеше.
	— Предпазителят.
	— В тази позиция е спуснат. Пистолетът не може да стреля. В тази — щракна нещо с пръста си — е освободен. Виждаш ли червената точка?
	— Да.
	— По нея разбираш, че си в опасност.
	Той спусна обратно предпазителя и потупа по дулото с върха на пръста си.
	— От този край излитат куршумите.
	— Не думай! — каза тя саркастично.
	— Така че не го насочвай към нещо, което не искаш да убиеш.
	Лейси си пое бързо дъх.
	— Ясно.
	Иън постави дръжката на пистолета в ръцете й и машинално се увери, че дулото не е насочено към нещо важно. От тежестта на оръжието ръцете й увиснаха за момент, после тя ги стегна.
	— Тежък е.
	— Да. Все се каня да си взема глок, но съм свикнал с този.
	— Глок?
	— Вид пистолет. Много лек в сравнение с моя. Направен е от пластмаса, а не от метал.
	— Шегуваш се.
	— Не. Насочи пистолета към прозореца.
	Тя вдигна оръжието така, че дулото да сочи средата на един прозорец, който бе на около два и половина метра разстояние. Дъждът обливаше стъклото — обичайните зимни порои, които винаги изненадваха хората в Южна Калифорния.
	— Сложи пръст на спусъка и дръпни назад — нареди той.
	Отне й известно време, но успя.
	— Бум-бум и той е мъртъв. — Иън взе пистолета от ръцете й и го прибра в кобура. — Урокът свърши.
	Бузите на Лейси пламнаха. Отвори уста да му даде да се разбере, но той вече говореше:
	— Ако се наложи да използваш този пистолет, то ще е, защото аз ще съм мъртъв и мъжът те напада. — Иън видя гнева в тъмните й очи и забеляза как лицето й пребледнява, когато чу думите му. — Насочваш пистолета към него и стреляш, стреляш, докато патроните ти свършат или докато умреш. В това няма нищо приятно. Просто убиваш, защото иначе ще убият теб. Никакви тренировки не могат да те подготвят за това, а ако си мислиш, че един кратък урок в хотелската стая ще промени нещо, е заблуда, с която лесно ще намериш смъртта си.
	— Опитваш се да ме изплашиш.
	— Мъжът по телефона се опитваше да те изплаши. А аз — да те науча на нещо.
	— Като ми казваш, че съм безпомощна? — Тя пусна безвкусния сандвич с пуешко на масата. — Много ти благодаря, като съм информирана, се чувствам къде-къде по-добре.
	Иън престана да се преструва, че яде, и захвърли сандвича си върху салатата.
	— Мислиш, че си единствената, която се страхува? Аз също прекарвам много време, облян в студена пот, като се сетя по колко начини може да убие човек и да се измъкне безнаказано. Искам да те заведа в „Реъритис“ и да те оставя там, докато пипна този негодник.
	— Без мен няма да пипнеш нищо, освен простуда от студената пот — каза тя мило. — Не можеш да предложиш нищо на собствениците на галерии, за да ги накараш да наострят уши и да поровят в спомените си. Нямаш лични спомени и въпроси, които заплашват някого дотолкова, че е готов да извърши палеж и убийство. Нямаш нищо, освен пистолет — а пистолетът няма да накара тази гнусна хлебарка да изпълзи от банята, за да ти разкаже историята на живота си.
	Лейси беше права, така че Иън се върна към тази част от спора, която имаше шанс да спечели.
	— Никога не съм казвал, че си беззащитна. По-добре въоръжена си от деветдесет и девет процента от населението.
	— Ти просто изтъкна, че не мога да стрелям, така че…
	— Не говоря за пистолета — прекъсна я той.
	— А за какво тогава?
	— За ума ти. Острият ум винаги е по-опасен от куршумите, освен когато стреляш по патици. А това не е стрелба по патици. — _Моля те, Господи, нека си остане така. Всичко да се върти около миналото — катастрофи, пожари, удавяне. Никакви куршуми._ — Ти си умна.
	— Аз съм изплашена.
	— Защото си умна. Така че хайде да напрегнем заедно умовете си и да видим дали няма да открием този убиец, преди той да открие нас.


>	Глава 62

	_Корона дел Мар_
	_Понеделник вечерта_
	Облеченият с дъждобран мъж вървеше бързо към електрическите жици. Каквито и закони и разпоредби да се приемаха, заровените под земята кабели трябваше да се покажат някъде, за да свържат сградите с основната необходимост на двайсет и първи век — електричеството. Пустият складов комплекс се намираше в район, планиран за лека индустрия, така че бе позволено различни жици да се издигат по недотам красиви тръби от външната страна на сградите и стълбовете.
	Специалните му клещи срязаха тръбите и жиците много лесно. Както се изискваше за всички обществени места, електронните ключалки се отваряха веднага щом прекъснеше електрозахранването. Това бе мярка за безопасност, за да спаси хората, които при пожар се намират в затворено помещение, от капана на автоматично заключващите се врати, които би трябвало да ги пазят.
	Вратата се отвори. Не се задейства никаква аларма. Не светна никакво резервно осветление. Точно както очакваше. Хората, които имаха наистина ценни вещи, ги съхраняваха в сейфове, а не в складови клетки с врати от дебела ламарина и почти без охрана.
	Същите клещи, но с много повече усилие от негова страна, се справиха с катинара на склад 120. Той бавно дръпна вратата нагоре, очаквайки стържене на метал в метал. Не се чу нищо, освен лекото шумолене на смазан механизъм. Вдигна вратата достатъчно, че да влезе, и я дръпна след себе си, за да не се вижда отвън, когато светнеше в склада. Вътре беше съвсем тъмно.
	Бръкна под дъждобрана си. От студа и влагата пръстите му ставаха тромави. Отне му известно време да измъкне и включи голямото фенерче. С нетърпение обходи с лъча му помещението.
	Празни рафтове и стелажи. Много на брой. Три, не, четири пожарогасителя. На някои свободно стоящи стелажи все още имаше стоки. Обходи с лъча вази, лампи, стъклени фигури, дървени чаши, евтини бижута с форма на египетски божества, стари сребърни рамки за снимки, кукли.
	Лъчът светлина попадна върху вратичките на затворени шкафове в дъното на помещението. С треперещи пръсти отвори първия шкаф. После следващия. И следващия. И следващия, докато не отвори всички вратички.
	Вътре нямаше нищо.
	Нито една картина.
	_Нито една._
	Нищо, само боклуци!
	С яростен рев той се завъртя и събори най-близкия стелаж, който събори следващия, после и следващия — като огромно метално домино. Рафтовете падаха и всичко върху тях се разпръсваше. Той тъпчеше всичко, което не се беше счупило при падането, блъскаше го с крака, докато накрая не се задъха като бегач, който изобщо не е очаквал да се състезава.
	Насили се да нормализира дишането си, за да престане сърцето му да блъска дивашки в гърдите. Нямаше да си помогне, губейки самообладанието си.
	Трябваше да я убие. Нямаше търпение да го направи. Тази смърт, за разлика от останалите, щеше да му достави радост.
	Усмихнат, като си представяше страха й, той разби няколко от празните дървени рафтове, разхвърли блокчета парафин и стърготини върху тях и измъкна от джоба си стъклено шише с керосин. Изпразни го почти цялото върху купчината дърва. Извади шарен пакет свещички за рожден ден от джоба си, подреди ги и направи пътека с мазната течност между тях и дървата. Отвори кибрита, взе една клечка и подпря кутийката на свещите, после запали клечката. Миниатюрно пламъче захапа картона на кибритената кутия.
	Докато пламъкът достигне останалите клечки и свещите, а от тях плъзне по пътеката към дървата, мъжът вече бе изчезнал в дъжда.


>	Глава 63

	_Хотел „Савой“_
	_Понеделник вечерта_
	Иън облиза мазния чеснов сос от пръстите на Лейси, докато тя се кискаше въпреки сенките в очите си. Той също.
	— Така е по-добре — каза й.
	— Че почисти пръстите ми ли? Можех да използвам и салфетката си.
	— Говорех за усмивката ти. Не знаеш ли, че човек мисли по-добре, когато се усмихва? Доказан медицински факт.
	Тя опита да оспори произхода на този „доказан медицински факт“, но видя нежността в очите му и извивката на устните му. Твърде много й харесваше да го вижда как се отпуска, затова се отказа в момента да задава въпроси. После осъзна, че и той мисли същото за нея. Дори докато седяха и се опитваха да разберат кой може да има изгода от смъртта й, Иън се опитваше да я разсее от тревогите с усмивката си.
	— Ти си твърде добър за мен — каза Лейси.
	— И ти си твърде добра за мен.
	Усмивката й беше сдържана, но искрена. Тя издиша продължително.
	— Добре, готова съм да се захващаме отново.
	— Този път ще си водим записки. Намери молив и хартия, докато аз прибера съдовете.
	— Съдовете? — разсмя се тя.
	Той събра хартиите и остатъците от храна и ги натъпка в кошчето за боклук.
	— Видя ли? Разчистих съдовете.
	Лейси отиде при нещата, които Сюза й беше оставила, извади скицник и молив и се върна в дневната. Иън се беше преместил на дивана. Потупа възглавницата до себе си, но си наложи да държи ръцете си прибрани. Колкото и да искаше да свали дрехите й и да се потопи в нея, докато не останат и двамата без дъх и не ослепеят от удоволствие, не го направи. Точно сега за нея беше по-важно да съставят списъците, а не да се любят.
	За него също.
	Тя седна, отвори скицника и написа с печатни букви: НОВИ ХОРА, ОТКАКТО СЕ ПОЯВИХА КАРТИНИТЕ.
	Иън погледна написаното, примижа и попита:
	— Откакто донесе картините на Сюза ли?
	Лейси кимна.
	— Дори и да е някой от миналото на дядо, който и да е, не беше се опитвал да ме сплашва, преди да покажа картините.
	— Нали ти казах, умът е по-опасен от куршумите.
	_Дано._
	Но никой от двамата не го изрече.
	— Добре, първият човек е Сюза — започна Иън.
	Моливът на Лейси се поколеба.
	— Нали каза, че било мъжки глас по телефона.
	Иън сви рамене.
	— В семейство Донован има доста мъже.
	— Наистина ли мислиш… няма значение, оттеглям възражението си. Целта е да съставим списък на всички, независимо какви са.
	Лейси написа името на Сюза.
	— Следва господин Гудман — каза тя. Мислено си спомняше вечерта, когато се бе запознала със Сюза. — Не мога да се сетя за никой друг, когото да съм видяла за първи път онази вечер и който да е проявил интерес към картините. А ти?
	— Някои от помощниците на Гудман бяха достатъчно големи, че да запалят пожар. Ще ги впиша допълнително. Остави няколко празни реда. — Иън намести кобура си, така че да не се забива в ребрата му. — Следващият нов човек, с когото си се запознала, е бил Савой Форест, нали?
	— Да. — Лейси записа името, като прехвърляше часовете в съзнанието си. — Не съм срещала преди пазача на входа на ранчото, когато със Сюза ходихме да рисуваме там, той брои ли се?
	— Запиши го.
	Тя го направи.
	— До търга нямаше никакви нови хора, после изведнъж се появиха цяла сюрия. Блис и Уорд Форест, Анджелик Уайт. Синът на Савой, с когото размених около три думи.
	— Не забравяй онзи с копринения костюм, който те сваляше.
	Лейси примигна.
	— Не се сетих за него.
	— Аз се сетих, но няма да го броим, защото Пикфорд не се е приближавал до теб достатъчно, за да се запознаете.
	— Пикфорд? Счетоводителят?
	— Не бащата, а синът, който е адвокат.
	— Няма значение, ще запиша и двамата.
	Иън гледаше как Лейси изписва бързо и красиво буквите.
	— Дали се запознах с шерифа онази вечер?
	— Вероятно. Той беше с Блис.
	— Ще бъде ли ужасно наивно, ако изтъкна, че той все пак е _шерифът_, за бога?
	— Кражбата в хотела беше дело на вътрешен човек, а той е съсобственик във фирмата, която е инсталирала охранителната система. — Иън взе молива от нея и добави името на Рори Търнър с дебели наклонени букви. — Освен това знае номера на мобилния ми телефон.
	— Тогава трябва да включим и заместник-шерифите, които ни следяха — каза тя и взе обратно молива, — макар че не съм се запознавала с тях. Ти разбра ли имената им?
	— Просто напиши заместник-шерифи А и Б. — Той отвори нова бутилка сода. — Ще открия имената им, ако реша, че са подозрителни.
	— Собствениците на галерии. — Лейси записа и тях.
	Двамата се взряха в списъка.
	— Добре, да караме подред с инцидентите — предложи Иън. — Кой знаеше, че картините са твои?
	— Всички от този списък — отговори тя.
	— _Преди_ пожара.
	— Сюза, но тя не знаеше истинското ми име.
	— А кой го знаеше?
	— Освен мен и теб? Никой. Когато си прибрах картините, всички ме мислеха за Джанюари Марш. Точно това е странното. Ако пожарът е целял да унищожи картините, някой е трябвало да знае къде съм ги занесла и коя съм. А ти беше единственият, който знаеше името ми.
	— Не изглеждаш разтревожена от този факт — каза той.
	— Ако ти искаше да ме убиеш, вече щях да съм мъртва.
	Иън отмести непокорната къдрица от очите й.
	— Тъй като съм жива — продължи Лейси, — стигам до извода, че не ти си човекът, който се опитва да ме убие.
	— Може да съм много хитър и да те водя за носа.
	— А аз може да съм кралицата на Атлантида.
	Той се усмихна.
	— Добре, ние сме невинни. Колко време ти отне да си прибереш картините от господин Гудман?
	— Почти час.
	— Знаем, че Гудман се е обадил на Савой, който може да е уредил неговият добър приятел шерифът да те проследи до магазина ти. Или може направо Гудман да се е обадил на шерифа. И в двата случая си имала опашка. После просто е трябвало някой да покаже снимката ти на съседите ти, за да научи, че се казваш Лейси Куин, а не Джанюари Марш.
	— Но откъде са взели снимката ми? — Преди той да й отговори, Лейси се досети сама. — От охранителните камери. Сигурно доста от тях са ме хванали. От тях могат ли да се разпечатват снимки?
	— За нула време.
	— Кой има право да го прави? — попита тя. — Гудман?
	— Вероятно. Шерифът със сигурност. Или някой от охраната може да го е направил тайно за свои собствени цели и да те е проследил по същия начин. Най-прекият път е през шерифа. Плюс всеки, с когото той е говорил — семейство Форест например.
	Иън си записа набързо нещо и отбеляза със знак имената на хората, които можеха да знаят къде са отишли Лейси и картините.
	— Забрави Сюза.
	Иън премигна.
	— Сюза беше сама в нощта на пожара и освен това знаеше къде са картините. — Лейси изсумтя с отвращение. — Но е толкова вероятно тя да е запалила магазина, колкото и да съм го сторила самата аз. Тя е толкова дълбоко свързана с картините, колкото някои хора с любовниците си.
	— Все пак ми харесва начинът ти на мислене — каза Иън.
	— Така ли?
	— Пресметлив. Хитър. Студен. Като на ченге. — Целуна ъгълчето на устата й. — Без предразсъдъци. Само така ще оцелееш.
	Той постави знак и до името на Сюза. И до своето.
	— Добре — продължи Лейси. — Всички отбелязани са знаели коя съм и къде са картините и следователно биха могли да запалят пожара, за да унищожат картините. Но защо?
	— Нека за известно време се върнем на въпроса „кой“. Кой е знаел, че картините са оцелели от пожара и са преместени в хотел „Савой“? Спомни си, кражбата стана само дванайсет часа след пожара.
	— Ти, аз, Сюза, пожарната и полицията на Нюпорт…
	— Което означава, че Рори Търнър може да е научил много бързо — прекъсна я Иън. — А щом той е знаел, се връщаме на същата групичка като при пожара.
	— Как да проверим дали е знаел?
	— Савой Форест иска да купи картините ти. Семейство Форест са уредили Търнър да бъде избран за шериф. Приеми за даденост, че шерифът е говорил с полицаите от Нюпорт. Каквото знаят те, го знае и той. А каквото знае той, го знаят и семейство Форест.
	Отбелязаха още имена в списъка.
	— Кой, освен шерифа и служителите, е имал достъп до охранителната система на хотела? — попита Лейси.
	Иън не отговори. Просто сложи отметки до имената на шерифа и мъжете от охраната.
	— Ами Савой и Уорд Форест? — запита тя. — Щом Рори Търнър е толкова гъст с тях, те биха могли да имат достъп, нали?
	— Може би, но крадецът е имал не само достъп. Той е познавал задълбочено охранителната система. Спомни си как умело се движеше — лицето му не се видя на нито една камера.
	Лейси погледна всички имена и отметки. Дори и да имаха някакъв напредък, тя не го виждаше, а даже не бяха стигнали до мотива.
	— Но тогава защо крадецът — който и да е той — не е обрал склада ми, след като показах още три картини?
	— Защото аз се отървах от опашката, преди да стигнем до склада, така че никой, освен нас не знаеше къде сме ходили. Но не се изплъзнах на заместник-шерифите втория път, когато отидохме.
	Тя потрепери.
	— Ти наистина мислиш, че е шерифът, нали?
	— Ти имаш ли по-добър заподозрян?
	— Но защо? Ако е заради пари, като изгори картините, няма да стане по-богат. Ако не е заради пари, заради какво е? Дори и да приемем, че картините изобразяват истински убийства, не мисля, че шерифът е бил на повече от десетина години, когато са станали първите две убийства, така че какво го е грижа?
	— Не знам, по дяволите! Но възнамерявам да го питам.
	Лейси прокара пръсти през къдриците си.
	— Това е лудост. А откъде шерифът би разбрал, че обикаляме галериите? Не ни следяха, нали?
	— Поне аз не съм забелязал да ни следят.
	— Тогава откъде ще знае, за да се обади и да отправи онази заплаха?
	— Това е вторият въпрос, който ще му задам.
	Лейси отново се втренчи в скицника, после, отвратена, го запокити на пода.
	— Не разполагаме с нищо и ти го знаеш.
	— Разполагаме с адски много мръсотия.
	— Значи имаме картини, които някои искат толкова много, че са готови да ги откраднат, други искат да ги купят открито, някои — да ги продадат тайно, а други — да ги унищожат. — Тя разпери ръце. — Може би пожарът в магазина наистина е бил случайност, просто съвпадение. Тогава мотивът за останалото е прост — добрата стара алчност.
	— Така би било по-лесно.
	— Мислиш ли, че съм права?
	— Мисля, че в тази теория има достатъчно нишки за размотаване, за да се изплете с тях нов пуловер.
	— Аз също. — Тя се облегна назад и отметна косата от очите си. — А сега какво? И не ми казвай още веднъж да огледаме имената. Всеки път, като го правим, се объркваме повече. Съвсем скоро ще започнем да се подозираме един друг.
	Иън преметна ръка около раменете й и пъхна другата под коленете й. Преди тя да усети какво става, вече седеше в скута му.
	— Имам по-добра идея.
	Лейси се усмихна и зарови лице във врата му.
	— Така ли? Искам да ми разкажеш за нея до най-малката подробност.
	— Проверих имейла си, докато ти шофираше.
	Тя направи възмутена гримаса.
	— Не ме разочаровай.
	— Щеше да реагираш по друг начин, ако знаеше колко рядко ми се случва — оправда се той.
	— Добре. И? — Целуна го леко.
	Той също.
	— Сюза е говорила по телефона със Савой Форест — отвърна й. — Вече имаш неограничен достъп до ранчото, за да рисуваш картините за изложбата си през ноември. Така че ако не вали, ще отидем да рисуваш и ще изчакаме да видим какво ще открият „Реъритис“ и Сюза, след като разговарят със собствениците на галерии в Ел Ей и Сан Франциско.
	— Неограничен достъп — повтори тихо тя и пъхна пръсти под деколтето на тениската му. — От това вече ми се ускори пулсът.
	— Утре ще разберем дали от музея „Савой“ ще ни дадат назаем една или повече от оригиналните им картини на Мартен, за да могат „Реъритис“ да ги сравнят с твоите. Ще помогне, ако ти изразиш достатъчно ясно задоволството си от начина, по който са изложили трите платна, които им предостави за търга.
	— Говориш като Сюза.
	— Цитирах я.
	— После ще съставим списък на…
	Мобилният телефон на Лейси иззвъня и ги прекъсна. Иън пъхна ръка под презрамката на голямата торба, която й служеше за дамска чанта, и я пусна в скута й. Тя извади телефона си.
	— Ало?
	— Здравей, Лейси. Обажда се Том, зетят на Шейла.
	— Шейла позвъни ли най-после? Аз още не съм я чувала.
	— Не. Сигурно няма да се обади още поне три дни. — Той се поколеба. — Опасявам се, че имам лоши новини за теб. Току-що се обадиха от пожарната. Имало е пожар в складовете. Загубили сме четири складови клетки, включително твоята. И повече са щели да изгорят, ако не е бил дъждът и ако пожарната не се намираше само на километър от складовете.
	— Моля те, кажи ми, че никой не е пострадал.
	Иън я гледаше напрегнато.
	— Никой — увери я Том. — Просто исках да те предупредя да си приготвиш списък за застрахователя. Няма нужда да бързаш. Ако успееш до няколко дни, ще е чудесно.
	— А номер 408 изгорял ли е? — попита тя.
	— Не. Пожарът е бил само в другия край на помещението. Загубихме само клетките над и от двете страни на твоята.
	Тя издиша на пресекулки.
	— Добре. Слава богу, че никой не е пострадал! Ще ти изпратя списъка.
	Иън я изчака да затвори телефона.
	— Какво?
	— Нали се сещаш за онези нишки за размотаване, за които говорехме?
	— Да.
	— Е, някой е запалил пожар в склада ми.


>	Глава 64

	_Хотел „Савой“_
	_Вторник сутринта_
	Лейси не помнеше някога да е спала толкова лошо. Сънува пожари, катастрофи, удавяния и имаше чувството, че умира по всичките тези начини. Кошмарите й бяха по-черни от картините на дядо й, страхът й — съвсем истински.
	Циничното подозрение в очите на полицаите, които я разпитваха и постоянно се връщаха на въпроса къде се е намирала около времето на избухването на пожара в склада, никак не й беше помогнало. Разумът й говореше, че не трябва да вини полицаите за това, че я питат. Два пожара за толкова кратко време наистина изглеждаха съмнителни. Но емоциите я подтикваха да им изкрещи да не си губят времето с нея и да вървят да търсят истинския подпалвач.
	Наля си още кафе. Не й се пиеше, но не се сещаше какво друго да прави. Закуската, която не бе изяла, никак не я блазнеше. Едва понасяше да седи пред изстиналите бъркани яйца и препечени филии.
	Иън виждаше празния поглед на Лейси и бледите й устни и искаше повече от всичко да пипне този, който превръщаше живота й в ад.
	— Според прогнозата по-късно ще се проясни — заговори той. — Искаш ли да отидем да нарисуваш нещо прекрасно, след като посетим музея „Савой“?
	Лейси машинално погледна часовника си. Дори ужасният динозавър не можа да я развесели.
	— Трябва да направя онзи списък със съдържанието на склада, за да го изпратя на Том.
	— Включи и картините в него — каза Иън.
	Тя рязко вдигна глава.
	— Какво?
	— Напиши, че си загубила няколкостотин неподписани и следователно неподлежащи на застраховка картини плюс стоките за магазина.
	Лейси си пое бавно дъх.
	— Това вече окончателно ще затвори магазина. Няма стоки. Няма да получа пари от застраховката, защото никой застраховател няма да плати, при положение че са станали два пожара един след друг. И наистина ли мислиш, че подпалвачът не е влязъл вътре и не е видял празните рафтове?
	— Не знам. — Полицаите не бяха му помогнали много с подробности. — Все едно — няма какво да губим. Ако онзи е влязъл вътре, може да каже нещо, с което да се издаде. Ако не е влязъл, може просто да се махне от живота ти. Тъй като не претендираш за обезщетение за картините, на застрахователя няма да му пука какво е изгоряло и какво — не.
	Тя сви рамене.
	— Сигурно. Просто не обичам да лъжа.
	— Дори и за да преметнеш един убиец?
	Смехът й бе болезнен като сенките в очите.
	— Все още не мога да повярвам. Ако можех да разбера, щеше да ми помогне, но не мога.
	— Убийството невинаги е рационално действие. Всъщност в повечето случаи не е.
	— Това как трябва да ме успокои?
	Иън мислено се наруга.
	— Явно не съм добър в утешаването. — Но след като вече бе започнал да приказва, можеше и да продължи. От опит знаеше, че в такива случаи е по-добре да каже цялата истина. — Савой Форест се обади, докато ти спеше.
	— Чудесно. — Тя разтърка челото си. — Какво искаше?
	— Познай.
	— Да купи картините?
	— Да.
	— Как е разбрал за пожара?
	— Не спомена нищо за втория пожар. Просто каза, че картините от търга са изложени на челно място в музея и си добре дошла да отидеш да се увериш в това по всяко време. И че след като ги видиш, може би ще останеш толкова доволна от начина, по който са изложени, че ще склониш да продадеш една или две, щом и бездруго нямаш безопасно място, където да ги закачиш, и така нататък. — Шеговитото обобщение на разговора противоречеше с напрегнатия поглед на Иън и още по-напрегнатата му усмивка.
	— Това извежда ли го начело на списъка със заподозрените? — попита тя с огорчение.
	— Най-горе, редом с добрия стар шериф Рори Търнър.
	— Защо Савой ще иска да ме убие?
	— Ще го попитам, след като говоря с шерифа.
	— Да приема ли предложението му за музея? — запита Лейси.
	— Налага се, рано или късно. „Реъритис“ искат да огледат платната на Мартен от колекцията на стария Форест. А що се отнася до продажбата на картините, ти си решаваш.
	Лейси понечи да отхвърли идеята, както беше правила всеки път досега. Но после се замисли за всички сметки, които трябваше да плати, въпреки че магазинът бе в руини. Шейла също имаше нужда от пари. Ако продадеше една картина, щеше да осигури и на двете възможност да се задържат на повърхността, докато си намерят нова работа или възстановят магазина си.
	— Ще си помисля. — Тя прокара пръсти през косата си. — Госпожа Кац да се е обаждала?
	— Не.
	— _По дяволите!_ Как ще намерим оригинален Мартен сред фалшификатите на дядо ми, ако нямаме поне един истински Мартен, с който да сравняваме?
	Иън не отговори, защото това всъщност не бе въпрос.
	— Все още имаме частните колекционери — изтъкна той.
	— Семейство Форест. Все на тях се връщаме, нали?
	— И дядо ти. И ти. И шерифът.
	Лейси отново прокара пръсти през косата си и пробва да измисли нещо по-точно от възклицанието „Каква каша!“. После опита да се стегне. _Стига си се самосъжалявала. Няма никакъв смисъл. Заеми се с нещата едно по едно и като стигнеш до последното, може и да измислиш нещо._
	— Добре. Да върви по дяволите всичко, което не знаем! Да се съсредоточим върху това, което ни е известно.
	— И то е?
	— Трябва ни оригинал на Мартен, за да могат „Реъритис“ да го използват. В музея „Савой“ имат такива оригинали. — Тя грабна вехтата си чантичка и скъпото кашмирено палто. — Да вървим на обещаната разходка из музея. Даже с екскурзовод.
	— Без — уточни Иън.
	— Какво?
	— Днес музеят не е отворен за посетители.
	— Хубаво. Не ми се блъска с разни зяпачи.
	Иън се поколеба, после заяви:
	— Ще бъде по-безопасно, ако останеш тук, в стаята.
	Тя спря, вече сложила ръка на дръжката на вратата, и вирна брадичката си.
	— И колко дълго да стоя тук?
	— Докато открия кой заплашва да те убие.
	— И колко дълго ще е това? Ден-два? Седмица? Две седмици? Няколко месеца? _Години?_
	— _Лейси…_ — Той откри, че говори на вратата.
	_По дяволите!_
	Изстреля се подир нея и я настигна с две крачки.
	— За в бъдеще — каза й ядосано — аз излизам пръв, през която и да е врата. Това не подлежи на обсъждане. Разбра ли?
	Тя опита да спори, но видя твърдата линия на устата му и кимна:
	— Разбрах.


>	Глава 65

	_„Савой Тауър“_
	_Вторник сутринта_
	— Странно място за музей — каза Лейси, като оглеждаше скъпия интериор във фоайето на „Савой Тауър“.
	— Преди трийсет години — да — отвърна Иън. — От работата си в „Реъритис“ съм научил, че институциите са се превърнали в най-големите колекционери. Това е нов вариант на играта с меренето на пишките.
	Тя му хвърли кос поглед.
	— Малки момчета в костюми за хиляди долари и сметки за милиони, а?
	— Общо взето.
	На рецепцията стоеше жена от охраната, облечена в униформен костюм, който може би струваше няколкостотин долара. Косата й беше къса, гримът — пестелив, и в някой предишен живот навярно беше работила като полицай. Отне й по-малко от пет секунди да забележи кобура под тъмното джинсово сако на Иън. Зад високото до гърдите гише кракът й се помръдна съвсем леко, колкото да натисне един бутон.
	— Дай й визитката, Лейси — прошепна Иън. — Не искам момчетата, които ще се появят всеки момент, да се изнервят.
	Лейси подаде на жената визитката на Савой Форест с думите:
	— Господин Форест ни покани да посетим музея по всяко време, когато решим. Личният му номер е на гърба. Можете да му се обадите и да го питате.
	Докато жената набираше номера, двама мъже се появиха откъм страничния коридор и бързо се отправиха към рецепцията, но колежката им вдигна ръка да ги спре. Новопристигналите застанаха от двете страни на Иън и Лейси и зачакаха.
	— Господин Форест? Извинете, че ви безпокоя, сър. Един мъж и една жена…
	— Лейси Куин и Иън Лапстрейк — обади се Иън достатъчно силно, че да бъде чут на другия край на линията.
	— … казват, че вие сте ги поканили да разгледат музея извън времето за посещения. — Тя видимо се успокои, докато слушаше отговора на Савой. — Благодаря, сър. Ще им кажа. — Жената затвори и се усмихна. — Извинете. Получаваме толкова много заплахи от екотерористи, че се налага да третираме всички като врагове. — Погледна единия от мъжете. — Покажи на гостите как да стигнат до музея. Господин Форест ще се присъедини към тях, ако срещата му приключи, преди да са си тръгнали.
	Лейси прибра обратно визитката, която й отваряше вратите към кралството, и последва пазача в близкия асансьор. Иън вървеше точно до нея. Сакото му бе разкопчано и очите му постоянно сновяха във всички посоки, като в същото време не изпускаха и пазача. Лейси предположи, че това също е научено в курса „Параноя за напреднали“, както се бе изразила Сюза.
	— Не мислиш, че ще имаме проблеми тук, нали? — попита тя тихо.
	— Мисля, че съм сам, а един човек никога не стига, за да осигури достатъчна охрана.
	— И аз съм тук.
	Изражението му се смекчи.
	— Ти ще ме охраняваш ли, скъпа?
	— Да.
	Вратата на асансьора се отвори. Иън задържа Лейси и направи знак на пазача да излезе пръв. Той ги поведе по един коридор с врати и от двете страни. Като се изключеше мокетът в коридора и една табела на стената с надпис МУЗЕЙ, мястото очевидно първоначално бе проектирано за фирмен офис, а не за изложбена зала.
	Пазачът отключи вратата, на която в дискретно черно бе отбелязано работното време на музея. Вътре усещането се променяше рязко. Бизнесът оставаше само спомен, тук властваше изкуството. Персийски килим в богати, приглушени от времето багри стопляше пространството. От едната страна имаше скромен магазин за сувенири с книги за изкуство, видеокасети и плакати от предишни експозиции. Останалата част от помещението представляваше бели стени, на които висяха картини на пленерните художници от школата на южнокалифорнийския импресионизъм. Лампите бяха изгасени и в залата цареше сумрак.
	— Ехо? — извика един глас от дъното на магазина. — Съжалявам, днес не работим.
	— Господин Джордън? — подвикна пазачът. — Вие ли сте? Мислех, че днес не сте тук.
	— Не съм — отвърна Джордън и се показа. Беше мъж на средна възраст, с прошарена тънка конска опашка, която се спускаше до средата на гърба му. Беше облечен в старо яке и също толкова стари дънки. — Правя инвентаризация.
	— Господин Форест е казал на тези хора, че за тях музеят е отворен по всяко време и че ние ще направим всичко възможно да им помогнем.
	— Господин Форест — повтори Джордън.
	— Да, сър. Савой Форест.
	Джордън погледна мръсните си ръце, въздъхна и се усмихна дружелюбно.
	— Разбира се. Добре дошли в музея. — Той пристъпи към един шалтер и го щракна. Светлина обля помещението. — Ако имате въпроси, ще ме намерите в магазина да броя книгите. Приятно разглеждане.
	След тези думи мъжът изчезна обратно в магазина.
	— Ще заключите ли, като си тръгвате? — извика пазачът.
	— Да! — отвърна Джордън нетърпеливо.
	Пазачът излезе в коридора, оставяйки Лейси и Иън сами. Тя го погледна, сви рамене и тръгна към експозицията. Осветлението бе отлично и идеално разположено, така че да вдъхне живот дори и на най-мрачната картина. При други обстоятелства Лейси щеше да е заинтригувана от повечето творби и омагьосана от няколко от тях. Днес просто обикаляше бързо. Вървеше от картина към картина със скорост, която подсказваше, че търси нещо и не го намира.
	Иън я последва, благодарен, че музеят е голямо и открито помещение, а не лабиринт от преградни стени, които го бяха изнервили на търга.
	Имаше само петнайсет картини. След по-малко от три минути Лейси погледна Иън и поклати глава.
	— Нищо — чу се да казва и сърцето й се сви от страх. — Нищо от това, което търсим — добави бързо тя. — Има хубави картини, няколко добри и една отлична. Като цяло скромен и разумно академичен разрез на южнокалифорнийските пленерни художници. Няма нищо на Мартен — нито подписано, нито неподписано.
	— Интересно — каза Иън. — Да има някакви очевидно празни места или табелки, съобщаващи, че картините са предоставени на някой друг музей?
	— Не видях такива.
	— Нито пък аз.
	— Хайде да погледнем магазинчето.
	— Защо? — попита той.
	— Да потърсим книги, в които се споменава Мартен. Плакати на предишни експозиции в музея. Каталози, изброяващи експонатите от предишни изложби.
	— Добра идея.
	Като вдигнаха достатъчно шум, за да известят Джордън какво правят, двамата разгледаха магазинчето. Не им отне много време, защото то също беше малко.
	Иън наблюдаваше как Лейси разгръща голяма книга с репродукции.
	— Нищо — каза тя и върна книгата на мястото й. — Споменават името му, но няма фотоси на негови картини. Нито снимки на самия него.
	— Споменат ли е като част от колекцията на музея? — попита той.
	— Не. Просто като талантлив художник, който е умрял трагично и че много малко от творбите му са оцелели. — Без да каже нищо повече, тя посочи въпросително с глава към малкия склад, където Джордън шумолеше сред книгите.
	Иън кимна.
	— Господин Джордън — извика Лейси и мина зад малкото бюро, служещо като каса за посетителите, които искат да си купят книги, — извинете, че ви безпокоя, но имаме проблем.
	Джордън бе застанал на колене и броеше книгите. Прошарената му конска опашка подскочи, когато се изправи на крака.
	— Какво има?
	— Казаха ни, че поне три картини от търга са изложени в музея.
	— Ще бъдат.
	— Кога?
	— Веднага щом им сложат рамки или ги почистят, или и двете. Чакайте да проверя. — Мина покрай тях и отиде до малкото бюро. Пръстите му запрепускаха по клавиатурата на компютъра. — Търг, търг… а, да, ето ги. Две са за рамки, а една — за почистване.
	— Почистване?! — попита Лейси рязко. — Не съм давала разрешение за никакво почистване.
	— Наистина ли? — Мъжът се намръщи. — Може би има грешка. — После отново провери записаното. — Два пейзажа и една домашна сцена. Всички неозаглавени. Всички неподписани. Всички без рамки.
	— Домашна сцена — повтори Иън.
	— Да. Жена в басейн.
	Иън си помисли, че това е доста пестеливо описание на убийството, но си замълча.
	— Къде _точно_ са картините в момента? — попита Лейси.
	— В мазето, предполагам. Там имаме скромна работилница за рамки.
	— Преди да ни заведете в мазето — рече Иън, — може ли да ни кажете къде са другите картини на Луис Мартен?
	— Луис Мартен. — Джордън се намръщи раздразнено, като си спомни, че нежеланите посетители идваха по покана на самия господин Форест, и въведе името. — Нямаме никакви картини на Мартен в активния списък.
	— Което означава? — настоя Иън.
	— Никакви картини на Луис Мартен не са част от настоящата експозиция в музея. Или са в ротация с други колекции, или са на склад.
	— А в миналото? — поинтересува се Лейси.
	— Архивите се съхраняват в ранчото „Савой“ заедно с всички картини, които не са част от текущата експозиция.
	— Колко картини притежава музеят? — попита Иън.
	— Няколкостотин.
	— И само петнайсет са включени в експозицията. Страхотен начин да се поддържа музей — измърмори Иън.
	Джордън се изправи и го погледна високомерно.
	— Вие сте тук заради онези Пикфорд, нали? Това бе уточнено в съда още преди години. Това е почтен музей, отворен за посетители, и колкото и да се заяждат, няма да променят нищо.
	— Пикфорд? — учуди се Лейси.
	— Джейсън и Стивън — поясни Джордън. Тонът му подсказваше, че според него те вече знаят за кого им говори. — Наистина ли искате да видите склада в мазето?
	— Повече от всякога — кимна Лейси.
	Двамата с Иън мълчаливо последваха Джордън в асансьора и слязоха до подземния етаж. Той отключи една стая, включи лампите и нетърпеливо им направи знак да влязат.
	Двата неподписани пейзажа стояха на отделни стативи до редици от мостри на рамки. За всеки пейзаж беше извадена по една мостра и сложена в ъгъла на платното, създавайки впечатление за окончателния ефект. Картината с басейна се намираше на трети статив, искрящо мрачното й платно крещеше за тъмната страна на човешкия характер. Близо до нея имаше струпани няколко мостри на рамки, сякаш майсторът не бе решил коя подхожда най-добре. Лейси огледа пейзажите, провери избраните рамки и одобри:
	— Много хубаво.
	Погледна и мострите за картината с басейна, приближи последователно няколко до платното, без да обръща внимание на инстинктивните протести на Джордън. Смълчана, обърна картината към светлината и я огледа внимателно, обърна я отзад и отново с лицето напред, после я постави на статива.
	— Благодаря, господин Джордън — каза накрая и се обърна към Иън. — Време е да тръгваме.
	Той изчака да излязат от „Савой Тауър“ и да тръгнат през паркинга, преди да попита:
	— Какво не е наред?
	— Картината с басейна.
	— Какво за нея?
	— Тази е първата — която беше открадната от хотела.
	Иън впери поглед в нея.
	— Сигурна ли си?
	— Гривната не се вижда така ясно, както на втората картина. И номерът отзад е двайсет и седем, а не трийсет и шест.
	— Можеш ли да докажеш, че са били разменени? — попита той.
	— Не се сетих да снимам гърба на картините, докато бяха при мен. Ти сети ли се?
	Една ругатня бе единственият му отговор.


>	Глава 66

	_Нюпорт Бийч_
	_Вторник, късно сутринта_
	Офисите на „Пикфорд и Пикфорд“ не бяха впечатляващи като „Савой Тауър“, но бяха големи и имаха изглед към пристанището през пелената дъжд, носен от вятъра. Обещаното разсейване на облачността, предсказано от синоптиците, още не беше настъпило. Вместо това се бе разразила силна буря. Стивън Пикфорд седеше зад едно бюро с размери на самолетоносач. Дори и да се радваше на двамата посетители, от които капеше вода по дебелия му килим, не го показваше с нищо.
	— Бих искал да кажа, че всеки приятел на Савой Форест е и мой приятел, но ще е лъжа — заговори Пикфорд.
	Иън беше прочел достатъчно от дебелия плик с изрезките за семейство Форест и знаеше какво означава името Пикфорд.
	— Доколкото разбрахме, вие и синът ви сте съдили „Савой Ентърпрайзис“ относно финансирането на музея „Савой“?
	— Да. Загубихме, но не защото справедливостта възтържествува. Защо питате?
	— Търсим едни картини, за които мислехме, че са част от колекцията на музей „Савой“ — обясни Лейси. — Но засега не ги откриваме.
	Стивън сви рамене.
	— Постоянно сменят картините в музея. Ако не са там, са складирани в ранчото.
	— Интересно — подметна Иън.
	— И законно — добави Пикфорд саркастично. — Имаме правното становище на съда, в което се твърди това.
	— А при делото беше ли изискано музеят да представи пълен списък на всичките си придобивки, минали и настоящи, активни и пасивни, на склад, в изложбената зала, в ранчото и където и да е другаде? — попита Иън спокойно.
	Сивите вежди на Пикфорд се повдигнаха.
	— Да.
	— Може ли да го видим? — попита Лейси.
	— Защо?
	— Със сигурност не за да правим услуга на семейство Форест — заяви Иън спокойно.
	Стивън обмисля чутото пет секунди.
	— При условие че ми кажете, ако откриете нещо, което ние сме пропуснали.
	— Съгласен съм — кимна Иън.
	Пикфорд се усмихна доста мрачно и посочи с ръка вратата, която свързваше кабинета на сина му с неговия собствен.
	— Южната стена, синя подвързия, томове от първи до деветнайсети. Картините са изброени в приложението. Списъкът, който търсите, би трябвало да е в том деветнайсети.
	— Благодаря — каза Лейси.
	— Някога ровили ли сте се в съдебни документи, госпожице? — попита Стивън.
	— Не.
	— Така си и помислих. Ако бяхте, щяхте да ме наругаете, вместо да ми благодарите.
	След петнайсет минути тя разбра за какво й беше говорил Пикфорд.
	След един час погледът й се беше замъглил.
	След два часа тя и Иън бяха напълно озадачени. Никакви картини на Луис Мартен, подписани или неподписани, нито сега, нито някога бяха присъствали в колекцията на музей „Савой“.
	Те хванаха Пикфорд точно когато той се връщаше от обяд.
	— Съвсем се объркахме — оплака се Лейси.
	— Понякога си мисля, че това е основната цел на правото — каза Стивън. — Затова станах счетоводител. Човек може да разчита на цифрите.
	— Савой Форест ми съобщи, че баща му колекционира картини на един определен художник, но нито една от тези картини не присъства в списъка — обясни Лейси.
	— Това не ме изненадва. Хитро копеле.
	— Савой Форест? — попита Иън.
	— Всичките до един. — Страните на Пикфорд поруменяха. — Няма и един честен човек в цялото семейство, нито от кръвните роднини, нито от сватовете им. Мошеници. Не че някога ще можете да го докажете. Те се разпореждат със закона в окръг Морено, както и с повечето от проклетия щат.
	— Отчайващо положение — каза Иън.
	— Адски отчайващо. — Стивън издиша шумно. — Що се отнася до картините, те вероятно са били закупени от „Савой Ентърпрайзис“ за семейната галерия с пояснението, че картината ще стане собственост на музея веднага щом старият негодник умре. Технически погледнато, макар да са платени със средства на компанията, те изобщо не са част от колекцията на музея.
	— Тази… хм, семейна колекция може ли да се види някъде? — попита Лейси.
	— Технически да.
	— Тоест? — вдигна вежди Иън.
	— Картините са в ранчото. Трябва да ви поканят, за да ги видите. Аз не познавам някой, който да е бил поканен там.
	Лейси се усмихна широко.
	— Вече познавате.


>	Глава 67

	_Ранчото „Савой“_
	_Вторник, късно следобед_
	Пазачът на южния портал беше виждал Иън и Лейси и преди. Той си отбеляза имената им и отвори прозореца на караулката. Дъждът плющеше.
	— Добър вечер — поздрави ги той. — Господин Форест още не се е върнал от клуба, но икономката ви очаква.
	— Кой господин Форест? — попита Иън, не обръщайки внимание на дъжда, който влизаше през отворения прозорец на камионетката.
	— Уорд. Той излезе преди около час. Очаквахте да се видите със сина му ли?
	— С него говорихме.
	— Тогава той със сигурност ще се появи скоро.
	Лейси се наведе през Иън, за да погледне пазача. Нямаше нужда да се накланя много. Сега бяха само двамата на седалката и тя бе допряла бедрото си до неговото.
	— Не сме дошли чак дотук, защото обичаме да разглеждаме забележителности в дъждовно време — обясни на пазача. — Казаха ни, че ще можем да видим колекцията от картини на семейство Форест. Някой от двамата господа уведоми ли кога ще се върне?
	— Не, но съм сигурен, че икономката знае.
	Лейси опита да възрази.
	Пазачът обаче продължи:
	— Карайте бавно и внимавайте по пътя там, където се изкачва покрай каньона до върха на скалата. Уорд ме предупреди, че скалата се рони от многото дъждове.
	Иън затвори прозореца си и подкара през ранчото. Чистачките на предното стъкло работеха на максимална скорост. Кална вода се стичаше от високата страна на пътя към ниската и навсякъде имаше локви. Макар и асфалтиран, пътят никак не беше добър.
	Лейси се вкопчи в таблото.
	— Пазачът няма защо да пази. Тези бабуни могат да те съборят без проблем. Колко е до къщата?
	— Няколко километра.
	Тя погледна мокрите, брулени от бурята чинари, растящи в пресъхналото речно корито вляво от пътя.
	— Нищо чудно, че пътят се разпада. Такъв дъжд би пратил и Ной в работилницата му. Чудя се дали коритото на реката ще се напълни.
	— Доста е далече от планините.
	— И?
	— Няма толкова оттичащи се води.
	Лейси погледна Иън. Не се нуждаеше от този нервен отговор, за да отгатне, че той е в лошо настроение.
	— Бесен си по принцип или поради някаква конкретна причина? — попита тя.
	Иън посегна към ключа, с който се включваше задвижването 4×4 на колелата, и го натисна. Старата камионетка изстена и пое по пътя като голяма костенурка — бавно, но сигурно.
	— Вече говорихме за това — каза й.
	— И изводът ни беше…?
	— Че сме прецакани.
	Пътят се стесни до едно платно с разширения тук-там, за да могат да се разминат две коли. Не следваше пресъхналото речно корито, а се виеше като змия покрай скалата, която се издигаше от север. Дъждът намаля за момент, после заплющя с нова сила. Някъде на запад имаше разкъсване на облачността и слънцето пробиваше през дъжда в пищни златисти проблясъци. Така шофирането ставаше още по-трудно.
	Слънцето залезе, когато пътят започна да се катери в поредица остри завои, напомнящи за времето на теглени от коне карети. Вместо в канавки, водата се оттичаше от пътя с наклон на паважа надолу към пропастта от страната на шофьора. Ручеи мръсна вода се стичаха през пътя, накъсвани от време на време от струпана кал. Колкото по-високо се изкачваха, толкова по-лош ставаше пътят.
	— Човек очаква да го поддържат по-добре — промърмори Лейси, като отново се хвана за таблото.
	Иън не отговори.
	Полегатата част на пътя беше изровена от падналите в речното корито скални късове. Другата страна на пътя беше осеяна с кал и камъчета, които се ронеха от скалите и се трупаха на купчини, правейки пътя още по-тесен. Ако някой разчистеше с булдозер следващата пролет, положението щеше да се оправи. Но сега беше ужасно.
	Иън си спомни предупреждението на пазача и включи на дълги светлини. Не му помогнаха много. Беше времето от деня, когато не е нито тъмно, нито светло, а разстоянията се определят трудно дори и да не вали като из ведро.
	— Ако видиш скали… — започна Иън.
	Предното стъкло се пръсна на парчета.
	Писъкът на Лейси заглуши трясъка на оръжие.
	_Пушка_ — помисли си Иън, докато се бореше с тъмнината, която го обгръщаше. — _Отстрелват ни като патици._
	Въпреки че не виждаше нищо, опита да завърти кормилото така, че да се отдалечат от пропастта, но беше твърде късно. Всичко се изплъзваше от ръцете му.
	Лейси хвана здраво волана и опита да задържи камионетката на пътя. Чу се внезапно щракване. Возилото рязко подскочи напред и хлътна откъм нейната страна, при което започна да се хлъзга, а гумите забуксуваха. Задните колела вече бяха излезли от пътя и повличаха надолу със себе си всичко. Колелата се въртяха независимо едно от друго, хвърляха вода и кал назад към речното корито на около трийсет метра по-долу. Не беше отвесна пропаст, но склонът се оказа много стръмен.
	Камионетката се тресеше и се плъзгаше към ръба.
	Предната лява гума успя да зацепи. Колата спря да се пързаля и завибрира с ужасен стържещ звук. За момент Лейси помисли, че ще се задържи на едно място, но тежестта беше прекалено голяма. Камионетката пак се понесе надолу. Тя откопча предпазния си колан и този на Иън. И после усети как всичко увисва.
	— Иън! — Задърпа го към пътническата врата, като се възползваше от ъгъла на седалката. — Трябва да слезем, преди камионетката да се преобърне!
	Той като че ли изстена. Лейси не чуваше нищо, освен рева на двигателя. После главата му се завъртя и тя видя лицето му.
	_Това на него не е кръв. Не може да е. Няма да позволя да е._
	Тя изрита вратата и се свлече навън, дърпайки Иън след себе си. Не усети как рамото й се блъсна в някаква твърда повърхност, нито леденостудения дъжд, който се изливаше отгоре им. Усети единствено треперенето и болката при вдишване.
	И дишането на Иън.
	_Той е жив! О, боже, той е жив!_
	Зад нея камионетката изстена, подскочи и после просто изчезна. Трясъкът и дрънченето на метал й подсказаха, че се преобръща все по-бързо и по-бързо, набирайки скорост с всяка секунда.
	С ъгълчето на окото си долови движение. Някакъв мъж се спускаше по скалата към тях. Заля я облекчение — някой идваше да им помогне. После видя очертанието на пушка и разбра, че не камък е разбил предното им стъкло, спомни си и звука от пукнати гуми, който бе чула. Някой се беше опитал да ги убие.
	А сега идваше да довърши започнатото.
	_Да се скрием. Трябва да се скрием!_
	На пътя нямаше къде да се прислонят. Не можеше да вдигне Иън и да го дърпа нагоре по склона. Можеше да отиде единствено надолу.
	Така че тръгна.
	Иън поклати глава и започна да се бори с ръцете, които го влачеха. Със силата единствено на адреналина Лейси се вкопчи в него и така двамата се понесоха към единственото скривалище, което можеше да намери. Когато той усети, че стигат до ръба, разбра какво ги очаква. Сграбчи я и обви ръце около нея, опитвайки се да я предпази, докато се търкаляха, преобръщаха и пързаляха по скалата в мрака надолу. Накрая се блъснаха в нещо по-голямо от тях и се спряха.
	Иън изстена. Първата вълна на замайване беше отминала, оставяйки след себе си гаденето и замъгленото зрение вследствие мозъчното сътресение. Беше получавал и по-тежки контузии. Можеше да се движи, ако трябваше. Опита да си спомни как се е озовал на дъжда, затиснал Лейси под себе си, но не успя.
	После си спомни.
	— Лейси — прошепна дрезгаво и тревожно до ухото й, — ранена ли си?
	— Само ми… излезе… въздухът. Нищо… друго.
	— Видя ли кой стреля по нас?
	— Един мъж.
	— Само един?
	— Не знам.
	Болката, която проряза дясната му ръка, когато я раздвижи, за да издърпа пистолета си, му подсказа, че има изкълчена китка или по-вероятно — счупване. И в двата случая не можеше да си служи с нея. Размърда краката си. Можеше да ги движи. Пироните в травмирания му глезен не бяха се разместили.
	Над тях се чу шум от свличащи се камъчета и пръст, ругатня, а после настъпи тишина. Чуваше се само как вали дъждът. Свечеряваше се, но все още бе достатъчно светло, за да ги забележи преследвачът.
	Лейси се чудеше дали ще усети куршума, който ще я убие.
	— Ако мръдна, той ще ни види — каза Иън в ухото й. — Можеш ли да извадиш пистолета ми от кобура?
	Скрита от убиеца под широките рамена на Иън, Лейси бръкна под скъсаното му кално сако и се засуети с кобура. Пръстите й бяха премръзнали, изтръпнали и трепереха.
	— Защо просто не ни застреля?
	— Дупките от куршуми трудно се обясняват. За разлика от катастрофа в мрачен дъждовен следобед.
	Кал, камъчета и вода се стичаха по склона към тях.
	— Побързай, ако можеш.
	— Извадих го, но не виждам предпазителя — прошепна тя продрано. — Не го усещам. Много е студено.
	— Сложи дръжката в лявата ми ръка.
	Тя тикна студения метал в дланта му, изчака той да свали предпазителя и опита да не мисли за звуците, които се чуваха откъм хълма.
	— Виждаш ли го да се движи? — попита Иън в ухото й.
	Тя не искаше да поглежда. Все пак надзърна, като внимаваше почти да не помръдва.
	— Той е на около една трета надолу по хълма и върви напреко към нас, вляво от мен.
	_Твърде далече, за да рискува._ Лейси усети топлия дъх на Иън, когато той притисна устни до ухото й и каза:
	— Лежи неподвижно. Каквото и да става.
	Дъждът се лееше — студен и неумолим.
	Мъжът се приближи, подхлъзна се и изруга.
	— Ей, вие двамата, добре ли сте?
	Лейси не помръдна, Иън също.
	Чуха се меки жвакащи звуци, ботушите му явно потъваха и се пързаляха в калта.
	Тя стисна зъби, за да спре писъка, който се надигаше в гърлото й. Всичко у нея се бунтуваше срещу необходимостта да лежи неподвижно, безпомощно, докато убиецът се приближаваше, за да се увери, че са мъртви.
	Един камък се заби в гърба на Иън. Друг удари ухото му. Той усети напрягането на тялото на Лейси и му се искаше да я успокои, но беше твърде късно. Убиецът се намираше съвсем близо, нямаха никакви варианти за действие — освен един.
	Той се претърколи и започна да стреля, стреля и стреля, докато свършиха всички патрони.
	Отначало нищо не се случи. После мъжът политна, подскочи като марионетка и се заби по лице в калта.
	Без да отделя поглед от падналия мъж, Иън освободи празния пълнител, стисна пистолета си между коленете и извади нов пълнител от колана си. Без да обръща внимание на дъжда и на калните си пръсти, зареди пистолета с лявата си ръка.
	— Стой тук — нареди той.
	— Няма да се справиш с една ръка.
	Вцепенена, Лейси го последва през десетте метра по хлъзгавия склон към мястото, където мъжът беше паднал по очи, вдигнал ръце над главата си, сякаш се е вкопчил в нещо, което е поддало, и затова е паднал. В ръцете му нямаше оръжие.
	Иън се наведе и допря дулото на пистолета си зад ухото на мъжа, който простена и инстинктивно се дръпна.
	— Още е жив — процеди Иън, отвратен. — Никога не съм можел да стрелям добре с лявата си ръка.
	Лейси въздъхна, без да осъзнава, че е спряла да диша за момент.
	— Той има пушка някъде.
	— Паднала е вляво от него. Не я докосвай. Негодникът сигурно е заредил патрон в цевта.
	Иън грубо дръпна мъжа и го обърна по гръб, после заби пистолета си точно под брадата му. Под маската на калта, кръвта и дъжда Уорд Форест се взря в мъжа, когото бе опитал да убие.


>	Глава 68

	_Хотел „Савой“_
	_Вторник, късно вечерта_
	С несъзнателна въздишка на облекчение, че най-после ще си вземе дълъг горещ душ, Лейси отключи хотелската стая. Иън я изпревари и пръв натисна дръжката на вратата.
	— След мен, забрави ли? — укори я той.
	Тя го изгледа. И неговите ожулвания бяха дезинфекцирани, а раните — превързани. Навсякъде по тялото му имаше засъхнала кал. Ако не беше толкова изтощена и вцепенена, сигурно щеше да намери вида му за забавен. Но се чувстваше така уморена, че не можеше дори да се усмихне.
	— Всичко свърши — каза тя продрано. — Уорд Форест е на легло в болницата и до него дежури един заместник-шериф. Ти имаш счупена китка, шерифът прибра пистолета ти и всичко свърши.
	Иън й се усмихна. Той можеше да изтъкне причините, поради които имаше чувството, че последното парче от пъзела още липсва, но отрони само:
	— Угоди на каприза ми.
	— Добре, угодих ти.
	И го остави да влезе пръв.
	Когато той се върна след малко, тя стоеше, облегнала се на рамката на вратата, със затворени очи. Усмихна се и пъхна една кална къдрица зад ухото й. Очите й рязко се отвориха.
	— Ще си вземеш ли душ, преди да си легнеш? — попита Иън.
	— Предпочитам вана, но се страхувам, че ще заспя и ще се удавя. — После си спомни бруталната картина и се намръщи.
	— Не мисли за това — каза той и целуна ъгълчето на устата й.
	Лейси се притисна към него.
	— Имам чувството, че съм попаднала в паралелна вселена и още се опитвам да се осъзная. Нещата изглеждат същите, но не са. Някой се опитва да ме убие, дядо ми е фалшификатор и може би убиец, който се е появил за пръв път на четирийсет години, без да е известно нищо за детството му, а ченгетата ме гледат като побъркана, защото съм се защитила от някакъв откачен, и замалко да ме арестуват, защото убиецът не ме е убил и…
	Той продължи да я целува, докато тя не спря да разсъждава.
	— Иди си вземи горещ душ, скъпа.
	— Сама?
	Той вдигна дясната си ръка.
	— Гипсът може и да е водонепромокаем, но не знам дали ще оцелее, ако влезем заедно в банята.
	— Но ако ти влезеш да се къпеш след мен, не гарантирам, че ще съм будна, когато излезеш.
	— Обичам предизвикателствата.
	Иън я изпрати с поглед до банята и си каза, че постъпва правилно. Тя изглеждаше бледа, уязвима, с тъмни кръгове на изтощение под красивите си кафяви очи. Последното, от което се нуждаеше в момента, беше лудуване между чаршафите. А когато той улови отражението си в огледалото в дневната, се изненада, че тя изобщо го е предложила. Лицето му беше с набола брада, мръсно, с драскотини и синини. Можеше да позира за плакат на филм, наречен „Завръщане от мъртвите“.
	Телефонът иззвъня. Погледна го с неприязън, но вдигна слушалката. Може би Уорд бе дошъл в съзнание след операцията и бе започнал да говори.
	— Да? — Не се тревожеше, че звучи грубо. Така се чувстваше.
	— Обаждаме се от рецепцията. Извинете, че ви безпокоя толкова късно, но господин Куин настоява спешно да види госпожица Куин.
	Иън чу шума от душа, погледна часовника си и се зачуди откъде бащата на Лейси е научил за случилото се.
	— Кажете му да се качи.
	Той тъкмо подсушаваше лицето си, когато чу почукване на вратата. Отиде, погледна през шпионката и после погледна още веднъж.
	Последното парче от пъзела се появи и пасна на мястото си.
	Подсвирна беззвучно и отвори вратата.
	— Влезте, господин Куин. Имам много въпроси към вас.


>	Глава 69

	_Хотел „Савой“_
	_Сряда сутринта_
	Лейси гледаше трите картини от „Сюитата на смъртта“, които бяха подпрени на стената. После погледна часовника си.
	— Трябваше вече да са тук.
	— Ще дойдат — успокои я Иън.
	— Мислиш ли, че ще доведат Блис?
	— След снощи — съмнявам се. Шерифът трябваше да я държи с две ръце, за да не се нахвърли отгоре ми.
	Някой почука на вратата.
	Лейси тръгна да отвори с енергичната походка на човек, който е бесен.
	— Все още не мога да повярвам, че Уорд Форест не е арестуван.
	— Дори и след снощи? — попита Иън.
	Лейси стисна устни. Скицникът й беше пълен с бележки от снощния изумителен разговор.
	— Все пак не е справедливо — настоя тя.
	— Сега ще видим дали ще можем да оправим това положение.
	С лявата си ръка Иън отвори вратата. Рори Търнър и Савой Форест влязоха. И двамата изглеждаха мрачни и потиснати. Рори изгледа Иън навъсено и не му протегна ръка да се здрависат. Стовари папките, които носеше, върху масичката за кафе.
	— Дано да имаш сериозни доказателства, Лапстрейк — каза той.
	Иън се усмихна.
	— О, имам. Повече от сериозни.
	Савой понечи да каже нещо, но едно движение на Рори го възпря.
	Иън затвори вратата и се обърна към двамата мъже. Взираха се в него с открита враждебност.
	— Мисля, че добрият стар Уорд най-после се е събудил и е започнал да говори — предположи Иън.
	— Да — кимна Савой.
	Иън изчака.
	— Ако той умре — каза Савой тихо, — вие ще бъдете арестуван за убийство.
	— Това са глупости! — извика Лейси, отиде до Савой и почти завря лицето си в неговото. — Вашият баща се опита да ни убие!
	— Вие го твърдите. Той твърди друго нещо.
	— Кога се събуди? — попита Иън.
	— Рано тази сутрин — отвърна Рори. — Имате ли кафе?
	Иън посочи с гипса си към телефона.
	— Обади се на рум сървис. Няма да се бавят повече от час.
	Шерифът седна на канапето и разтърка лицето си. Не можеше да скрие умората си.
	— Добре. Ето как стоят нещата. Уорд казва, че видял една камионетка да се преобръща от пътя, слязъл долу да помогне и бил прострелян, задето си е направил труда да потърси пострадалите.
	— Вярваш ли му? — попита Иън спокойно, като побутна Лейси да седне на един стол. Не я винеше, че й се искаше да им издере самодоволните лица, но сега това нямаше да помогне, а и можеше да ги прати в затвора.
	— Мисля, че са станали някои грешки — отвърна Рори предпазливо.
	— Да, няма съмнение — каза Иън. — Даже ще ги изброя. Първата е, че пазачът на южния вход на ранчото беше отбелязал, че Уорд е излязъл, но не и че се е върнал, обаче по някакъв начин Уорд се озова в ранчото, и то на главния път.
	— В ранчото може да се влезе и излезе и по други пътища, освен през охраняваните портали — обади се Савой.
	— По колко от тях бихте минали, когато вали като из ведро? — попита Иън.
	Савой не отговори. В ранчото имаше само един павиран път и всички в стаята го знаеха.
	— Вие обадихте ли се на баща си, за да му кажете, че ще дойдем да видим картините? — попита Лейси.
	— Разбира се. Защо не?
	— Явно е излязъл веднага след този разговор — отбеляза Иън. — Странно, не мислите ли?
	— Отишъл е да постреля на стрелбището в клуба — обясни Савой. — Прави го постоянно — дори когато клубът е затворен. Той е негов собственик, така че има ключ и може да влиза и излиза, когато реши.
	— Често ли ходи да стреля точно когато очаква посетители в ранчото?
	Савой сви рамене.
	— Той е знаел, че аз ще дойда и ще се погрижа за вас двамата. Не се е налагало да ви чака.
	Иън погледна Рори.
	Шерифът се взираше в ръцете си върху масата.
	— Другата грешка беше, че простреля предното стъкло на камионетката ми — продължи Иън. — Куршумът се е забил някъде в тапицерията. Разбира се, вие трябва да го потърсите, за да го намерите.
	Рори облегна лакти на масата.
	— Вие сте стреляли по него. Той е стрелял в отговор. Може и да има куршум някъде из колата. И какво?
	— Не мога да повярвам! — избухна Лейси, като впери в шерифа тъмните си яростни очи. — Вие изобщо _погледнахте_ ли мястото, където се преобърнахме? Изобщо _погледнахте_ ли камионетката? Направихте ли нещо друго, освен да се втурнете да покривате шефа си?
	— След проливен дъжд пътят винаги е хлъзгав и опасен, камионетката беше преобърната на дъното на пропастта, покривът се е смачкал и това, което е останало, е почти заровено в калта — каза шерифът.
	— Много удобно — обади се Иън. — Сега разбирам какво имаше предвид чичо ми, когато ми каза, че в окръг Морено нищо не се е променило. И едно време полицията не си е вършела работата, и сега е същото.
	Рори скочи на крака.
	— Слушай, ти…
	— Не, _ти_ ме слушай — прекъсна го Иън. — Уорд е избегнал всички охранявани входове към ранчото. Защо? Той видял нашата „катастрофа“. Как? От върха на хълма? Добре, но какво е правел там, на върха на хълма, в проливния дъжд и с пушка в ръка? Той стреля в предното стъкло и в дясната предна гума. Ако проверите, ще намерите доказателства.
	— Баща ми няма причина да ви убива — заяви Савой. — Това е лудост.
	Иън не му обърна внимание, съсредоточен върху разговора с шерифа.
	— Ако Уорд е видял как се преобръщаме в пропастта и просто се е опитвал да помогне, защо е заобиколил отстрани, вместо да слезе по права линия, за да разбере дали сме ранени? Защо не се е обадил за помощ веднага щом е видял катастрофата? И накрая — добави саркастично, — за да сложите черешката върху измислената ви торта, вие твърдите, че аз съм се побъркал и съм изпразнил пистолета си в добрия самарянин, който идвал да ни помогне.
	Рори се накани да каже нещо, после затвори очи и зарови лице в дланите си. Уорд може и да беше обяснил всяко противоречие, което Иън бе изброил, но като ги слушаше, изложени наведнъж, обясненията изглеждаха не толкова… достоверни. Той поклати глава, напълно объркан.
	— Като говорим за измислици — каза ядосано, — защо Уорд ще иска да ви убива и двамата?
	— Снощи вече говорихме за това — отвърна Лейси. — Повтаряхме го до _припадък_.
	Иън беше по-търпелив. Ако шерифът искаше отново да обсъди случилото се предната вечер, щяха да го направят. Поне Блис нямаше да ги прекъсва на всяка втора дума.
	— В мига, в който Лейси се появи с онези картини — започна Иън, — тя се превърна в мишена. Къщата й беше подпалена веднага щом заместник-шерифите я проследиха до дома й. Складът й беше подпален веднага щом заместник-шерифите ни проследиха дотам. Картините й бяха откраднати от хотел, собственост на Уорд, хотел, до който и по ваше твърдение той има достъп и в който е запознат с всичко — от охранителната система до униформите на служителите. Ако проверите дали някой от белите пикапи на ранчото липсва, ще откриете, че един наистина е изчезнал. Ако претърсите ранчото, ще откриете откраднатите картини, включително тази, която той замени, защото на нея гривната на Блис се вижда прекалено ясно, за да се чувства спокоен. Да сте направили нещо от това, което ви изброих, шерифе?
	— Това са глупости! — намеси се нервно Савой. — А вие да сте посочили на Рори една основателна причина, поради която баща ми би извършил някое от тези неща? Ако е искал картините толкова много, че да ги открадне, нямаше да пожелае да ги изгори, нали?
	— Донесохте ли досиетата, които исках? — обърна се Иън към Рори.
	Шерифът посочи към масата.
	— И? — попита Иън.
	— Съгласен съм — кимна Рори. — Не мога да кажа, че са свършили кой знае каква работа, като са разследвали смъртните случаи, освен при смъртта на Джем Форест. Там няма нищо подозрително. Аз сам проведох разследването.
	— Както и предишният платен шериф е разследвал другите инциденти.
	Лицето на Рори се напрегна.
	— Какво се опитвате да кажете?
	— Истината — натърти Иън. — Колкото и назад да се връщаме в архивите, ако шериф на име Форест е разследвал смъртта на някой с име Савой, е вършил работата си така, че и сляпо двегодишно дете би се справило по-добре. Направо може да се напише книга за това как човек да се измъкне безнаказано, след като е извършил убийство.
	Савой изсумтя.
	— Беше прав, че не позволи на Блис да дойде — обърна се той към Рори. — Досега щеше да се е разкрещяла.
	Рори не го оспори. Фактът, че баща й замалко не бе умрял, беше разтърсил Блис из основи. Тя може и да се бореше с него със зъби и нокти, но въпреки това го обичаше.
	— Всичко е започнало, когато Бенфорд Савой Втори е бил убит в ранчото — каза Иън — и неговият добър приятел шериф Морли Форест е провел разследването и установил, че е нещастен случай.
	— Такива нещастни случаи стават на различни места всяка година — обади се Рори. — Някой глупак се напива и после тръгва на лов. Фактът, че този глупак е богат мъж над шейсетте, не го прави по-различен от някой бедняк, който е изпил прекалено много бири, препънал се е и е разбил тъпата си глава.
	— Кой е имал полза от смъртта му? — попита Лейси.
	— На Савой ли? Жена му го е наследила, ако това имате предвид — сви рамене Рори. — Но тя дори не се е намирала в същия окръг, когато това е станало.
	Лейси извади скицника си и отвори на страницата, където си беше водила записки предната нощ.
	— Тя го е наследила, но единственият й син е трябвало да поеме бизнеса. Само че той е бил прекалено зает да се налива с алкохол и да вилнее наоколо, за да се интересува от ранчото, така че шериф Морли Форест е поел негласно нещата в свои ръце. Той е управлявал бизнеса на Савой и всички са го знаели, нали така?
	— Да, но… — започна Савой.
	Лейси продължи:
	— В такъв случай може да се каже, че Морли Форест е имал полза от смъртта на своя приятел. Така властта му е станала по-директна. Вдовицата е зависела от него, за да държи буйния й син под контрол, така че да не свърши в затвора. Като шериф на окръг Морено, Морли Форест е бил в състояние да се погрижи мръсното бельо на семейството да не излиза наяве.
	— Наистина ли твърдите, че смъртта на прадядо ми не е била нещастен случай? — попита недоверчиво Савой.
	Без да му обръща внимание, Лейси обърна на друга страница и продължи:
	— Около дванайсет години след „злополучната“ смърт на баща си, Савой Трети умира при катастрофа в ранчото. Причината? Мистериозна _механична повреда_, която по някакъв начин преобръща колата му заедно с него в клисурата и след това причинява избухването й в пламъци, така че не остава друго, освен стопен метал. Доста впечатляващи резултати за необяснима механична повреда, но никой не намерил това за странно. Точно както никой не би се учудил, ако ние с Иън бяхме загинали при катастрофа, която несъмнено също щеше да бъде описана като причинена от „механична повреда“.
	— Дядо ми е бил пияница — каза Савой, подминавайки споменаването на инцидента от предния ден. — Не е имало нужда от механична повреда, за да се обясни какво е станало с него.
	— Но някой се е нуждаел от тази повреда — изтъкна Иън. — Пише го в полицейския доклад.
	— Това е направено заради вдовицата. Сигурно не са искали да разтръбяват факта, че съпругът й е бил пиян — намеси се Рори. — Не са навредили никому.
	— Два дни по-късно — продължи Лейси — един художник на име Луис Мартен изгаря при пожар в ателието си в ранчото „Савой“. Също като Морли, и Мартен е бил близък приятел на семейството от години, още откакто Трий се оженил за Сандра Уитън. Според слуховете Мартен бил любовник на Сандра, преди и след сватбата.
	— Винаги има слухове и клюки — измърмори Савой. — За бога, трябва да чуете какви неща разправят за Блиси.
	Рори побутна две папки към Иън.
	— Докладите за смъртта на Бенфорд Савой Трети и Луис Мартен.
	Иън ги прелисти. Не му отне дълго време.
	— По същия начин са провели разследванията и на тези два смъртни случая. Дори не са изискали зъболекарския картон на художника. Щом е била неговата къща, явно той е изгорял вътре.
	— Никой не е чувал за Луис Мартен оттогава — каза Рори сухо. — Това добавя тежест на направеното предположение, не мислите ли?
	Лейси продължи да чете от бележките си:
	— Въпреки че е била малко над трийсетте и още в детеродна възраст, вдовицата Сандра Уитън-Савой не се омъжила повторно. Както и дотогава, Морли Форест останал довереното момче за всичко и човекът, който негласно дърпа конците.
	— Това обаче не му е било достатъчно — вметна Иън.
	— Сигурно — съгласи се Лейси. — Но Морли имал план. Подготвял сина си — Уорд, да се ожени за принцесата — Джем Савой, независимо от факта, че баба й била твърдо против. Семейство Форест били селяни, ако не знаете. За късмет, старата дама умряла точно преди да оповестят годежа. Още един нещастен случай в ранчото. Пак го разследвал шериф Форест. Отново някой Форест имал полза от смъртта. _Каква_ изненада.
	Савой погледна часовника си.
	— Трябва да се връщам в болницата.
	— Вървете, където искате — каза Иън. — Ние ще продължим да говорим с шерифа, освен ако и той не трябва да се върне на пост край стареца.
	— Аз оставам. Бих посъветвал и Савой да остане.
	Савой го изгледа мрачно, но седна. Рори затърси нещо из папките.
	— Ето. — Той подаде друга папка на Иън. — Прочети я.
	Иън прегледа доклада на шерифа за смъртта на старата Савой.
	— Счупен врат. Странно.
	— Кое е странното? — попита нервно Рори. — Била е над седемдесет и е паднала от коня си, докато препускала.
	— Братът на дядо ми е бил първият заместник-шериф, който пристигнал на местопроизшествието — обясни Иън.
	Рори спря да търка лицето си и го погледна.
	— Карл твърди, че следите показвали, че след като паднала от коня, госпожа Савой станала и изминала около три метра — съобщи Иън. — А това се прави изключително трудно със счупен врат. Освен това ми каза, че изглеждало, сякаш конят се е подплашил от нещо, което е изскочило от храстите.
	— В доклада не се споменава за никакви следи от ходене — изненада се Рори.
	— Чичо Карл каза, че мястото било пометено, преди те да пристигнат.
	Рори присви очи.
	— А какво е заключил шерифът?
	— Шериф Форест не се впечатлил от предположението, че някой е подплашил коня и е довършил работата, след като падането не е убило старицата.
	— Какво? — скочи на крака Савой. — Да не казвате, че някой я е _убил_?
	— Според доклада, работникът от ранчото, който открил тялото й, толкова се разстроил от видяното — продължи Лейси, — че си заминал за Мексико веднага щом разказал на шерифа как намерил старата жена със счупен врат. Очевидно не е говорил с никого, дори с приятелите си. Просто взел семейството си и заминал. Това изобщо не се сторило странно на шерифа.
	Рори седеше неподвижно и слушаше.
	— Това ли е всичко?
	— Няколко дни по-късно — каза Иън — Джем се омъжила за Уорд Форест. Поредицата от навременни смъртни случаи през годините превърнала Морли Форест от момче за всичко в тъст на видната фамилия, а Уорд Форест от шериф станал крал на окръг Морено.
	— Това е абсурдно — намеси се рязко Савой.
	— Не — продължи Иън. — Това, което е минавало за полицейска работа в този окръг, е абсурдно. Което ни довежда до Джем Савой-Форест.
	Нова, много по-дебела папка се стовари пред Иън. Той не я взе. Просто погледна шерифа.
	— Проверихте ли трупа за счупени нокти, частици от плът под ноктите, следи от охлузвания?
	— Да — отговори кратко Рори. — Не открихме нищо, беше самоубийство.
	— Беше ли оставила писмо или бележка?
	— Не.
	— Странно.
	Рори въздъхна и разтри лицето си.
	— Уорд вероятно я е намерил и изгорил, преди аз да пристигна там. Вижте, Джем беше изоставена от последния си, много по-млад от нея любовник. Направила си прическа, гримирала се, нагласила 40 градуса температура на водата в басейна и изпила достатъчно водка и успокоителни, та да е сигурна, че няма да се събуди никога.
	Лейси отиде при първото от трите платна, които бяха подпрени на стената.
	— Тази картина представя Крос Кънтри Кениън и убийството на Савой Трети. Ако се вгледате, ще видите две фигури, наблюдаващи огъня. Пламъците сочат право към човека, който държи нещо — вероятно кибрита, с който е запален огънят. Неестествено извитото дърво също сочи към него.
	Савой направи гримаса.
	— Имате богато въображение.
	— Също като шерифа, който е написал доклада за смъртта на Савой Трети — вметна Иън.
	— На следващата картина е изобразено убийството на Луис Мартен — каза Лейси. — Забележете фигурата, която бяга, буквално прекрачва извън платното и…
	— Госпожице Куин — прекъсна я Савой ядосано, — знам накъде биете. Но художникът, който е нарисувал тези картини, е умрял десетилетия преди майка ми да се удави. Тези платна са плод на болно въображение, а не отражение на някаква истина.
	Вратата на спалнята се отвори и оттам се показа слаб, но енергичен старец.
	— О, не бих изрекъл толкова силни думи.
	Савой се взря в него.
	— Кой, по дяволите, сте вие?
	— Сега съм Дейвид Куин. Но по онова време бях Луис Мартен. Може да ми викаш дядо, ако искаш. Джем беше моя дъщеря.


>	Глава 70

	_Ранчото „Савой“_
	_Три дни по-късно_
	Слънчевата светлина обливаше земята в злато. Подухваше съвсем лек вятър, колкото да образува малки вълнички в избуялата трева, сякаш е второ, по-зелено море. Лейси стоеше зад дядо си Рейнбоу. Не виждаше нищо, освен картината му. Иън гледаше отстрани.
	Един пикап на ранчото спря до джипа, който Иън беше взел под наем. Рори Търнър слезе от колата. Изглеждаше по-стар от годините си — като човек, който дълго не си е доспивал.
	— Добър ден — поздрави го Иън.
	Лейси го чу и бързо се приближи към мъжете.
	— Дано не се каните да говорите с него, докато не угасне светлината.
	Рори местеше поглед от белокосия старец към тъмнокосата млада жена, които бяха преобърнали живота му и бяха причината за измъченото лице на Блис. _Аз не съм Савой. Никога не съм била. Как е възможно това? Как е могла баба да причини това на семейството? Не може да е истина!_
	Но беше. Дълго време Рори не можеше да повярва, но всеки път, когато се заровеше в близкото или в по-далечното минало, откриваше неоспорими доказателства. След като намери откраднатите картини в ранчото, както и сейфа, пълен с останалите картини на трите убийства, се убеди в значителна степен каква е истината.
	— Реших, трябва да знаете, че Уорд почина преди няколко часа — каза Рори. — Той така и не призна да се е обаждал със заплахата, но… — Сви рамене. — Сега вече няма значение.
	Иън не изрече някакво лицемерно съжаление за смъртта на Уорд Форест. Просто кимна.
	— Мислехме, че ще издържи — продължи Рори. — После Савой му каза, че Анджелик Уайт се е оттеглила от сделката за сливането. Той само се обърна с лице към стената. Бих казал, че това му разби сърцето, но той не е имал такова, поне не и в смисъла, който ние му придаваме. Говори с мен, преди да издъхне. — Изтри челото си с опакото на дланта си. — Знаете ли какво е смокиня удушвач?
	— Не — отвърна Лейси.
	— Това е тропическо растение, което пониква от семе, като се захваща върху разклонение на голямо, силно дърво — обясни Рори. — Семето пуска листа и корен, който увисва към земята. Постепенно, с годините, корените му най-после достигат земята и смокинята наистина започва да расте. Тя е увивно растение, не дърво, така че не може да се крепи сама. Увива се около голямото дърво толкова пъти, че накрая задушава домакина си. Дървото умира бавно. С години и години. Листата на смокинята засенчват слънчевите лъчи към голямото дърво, стъблото, което се увива около дънера на дървото, става все по-силно и по-силно. Когато дървото умре и дънерът му загние, смокинята продължава да живее и вече е достатъчно силна, за да се крепи сама. Точно това е бил и Морли Форест — смокиня удушвач. Почнал е да пуска корени, след като е потулил историята около смъртта на Бенфорд Савой Втори, а после е изнудвал Сандра Уитън за истинската самоличност на бащата на Джем. Накрая е оженил сина си в това семейство.
	— Уорд също не е бил ангел — каза Лейси.
	Рори поклати глава.
	— Не, не е бил. Той е помогнал на баща си да убият Трий. Той е запалил ателието на Луис Мартен, без да знае, че спящият вътре мъж е бил един от бездомните художници, приятели на Мартен, а не самият Мартен. После двамата Форест се заели да заграбят всичко, което Савой са притежавали.
	— Трябва да е било много интересно, когато се е появила първата картина и изнудването е започнало — предположи Иън, гледайки белокосия художник, който също не беше чист като ангел.
	Рори се засмя.
	— Определено. Не са били никак щастливи да разберат, че Мартен не само е избягал, но освен това е проследил шерифа, когато той е прибирал Трий от едно парти, и ги е видял как бутат колата му в клисурата и как подпалват всичко. Разбира се, платили са за картината, изобразяваща смъртта на Савой Трети. Превели са парите по банкова сметка в чужбина.
	— И са се потели — усмихна се Лейси иронично — всеки път, когато е пристигала нова картина с искане за пари. На дядо това му е харесвало даже повече от парите, които е получавал, въпреки че и те са го радвали.
	— Не очаквайте да му се възхищавам — каза Рори.
	— Не очаквам.
	— И това ако не е наглост — поклати глава шерифът. — Да продава собствените си неподписани картини на алчни за печалба собственици на галерии.
	— Това замалко да го убие — изтъкна Иън.
	— Ето как Уорд е успял да го открие преди няколко години — обобщи Лейси. — Чрез галериите, които семейство Форест са покровителствали. Всеки път, когато се е появявала картина на Мартен, Уорд първи е научавал за това. Когато Уорд е стигнал прекалено близо, дядо е решил, че е време да изчезне.
	— Но как Куин е успял, изоставяйки колата си в пустинята, да оцелее, без спасителите да го открият? — попита Рори. — Каза ли ви?
	Лейси затвори очи. Не искаше да си спомня колко нещастна се почувства, когато й съобщиха, че дядо й е мъртъв.
	— Изоставил е колата си близо до една стара пътека. Извадил е колелото от багажника й и потеглил с него по пътеката. Доста се е измъчил тези десетина километра до най-близкия път, но е успял.
	— Не му липсва дързост. — Рори поклати глава и погледна Лейси. — Савой се интересува дали ще предявите претенции върху ранчото.
	— Единственото, което искам от „Савой Ентърпрайзис“, е аз, дядо ми и Сюза Донован да имаме достъп да рисуваме тук, преди всичко да бъде застроено.
	— Имате го. И освен това няма да бъде застроено.
	— Изглеждате много уверен.
	— Сигурен съм — каза Рори. — Блис и Савой решиха, че не могат да променят миналото, но могат да опитат да променят бъдещето. Ще преговарят с някоя природозащитна организация веднага щом уредят наследството. Решиха да отделят земята от океана до хребета. — Той посочи високите склонове, които се издигаха над тях. — Земята от другата страна на хребета ще бъде разпродадена бързо, тъй като вече има купувачи. Ранчото „Савой“ е мъртво — също като Уорд Форест.
	Рори изгледа продължително й навъсено художника изнудвач, после се обърна и тръгна към колата си. Белият пикап потегли, оставяйки Лейси и Иън на скалата, където историята, красотата и убийството се преплитаха като светлините и сенките.
	Лейси мълчаливо прегърна Иън и се облегна на него. Той също я прегърна и я придърпа още по-близо до себе си. Гледаха как светлината се променя от искрящо златиста в топло оранжева. Сенките се плъзнаха от клисурите и достигнаха до неравната земя, която се спускаше към морето. Евкалиптите шептяха мрачно на лъчите светлина, които се промушваха през листата им.
	Когато и последните кехлибарени лъчи на слънцето потънаха в мастиленосиньото море, Иън повдигна брадичката на Лейси с гипсираната си ръка и нежно я целуна.
	— Най-добре да подканим дядо ти да тръгваме. Вашите ни чакат.
	— Още не мога да повярвам, че се съгласи да шофираш чак до Пасадена за една вечеря.
	— По-приятно ще е, отколкото да прекараме вечерта заедно с един мъртъв художник в хотела на един убиец. — Иън още не можеше да прости на дядо й, че й беше причинил толкова болка с инсценираната си смърт. И за това, че й беше оставил картините, заради които едва не я бяха убили. — Планирам да стоварим блудния син на родителите ти, после да те грабна и да си плюя на петите.
	— Ще ме отвличаш ли?
	— Какви са тези приказки! Просто няма да те пусна. Но не се тревожи. Бъдещата ми тъща обеща сама да се погрижи за всички подробности около сватбата.
	Лейси ахна:
	— Сватба? Кога съм казала, че съм съгласна?
	— Когато аз се съгласих да ме рисуваш както искаш и когато искаш.
	— А, тогава ли? — Тя го изгледа от главата до петите и усмивката й грейна в сумрака. — Добре, така става.
	— Само да не ме нарисуваш на зелени райета.
	— Ментови.
	— За цвета ли говориш или за вкуса?
	Тя облиза устните си.
	— Добра идея.
	— Имам много добри идеи.
	— Аз пък имам много бои.
	Ленивата му усмивка говореше: „Нямам търпение“, но я подкачи:
	— Започваш да ме плашиш.
	— Да бе, направо трепериш!
	— Сигурно ще ме гъделичкаш?
	— Скоро ще разбереш.
