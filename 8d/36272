	Сънят на Игор се разсърди.
	Детето и тази вечер бе неспокойно. Обливаха го ту студени, ту топли вълни. И сънят му потъвате в тях.
	Игор сънуваше как пропада в безвъздушно пространство.
	И сънят на детето попадаше там. Удряше глава в стени от мъгла. Блъскаше се в меки като памук скали.
	Затова и заради други такива преживявания една вечер сънят на Игор избяга от възглавницата на детето. Прозорецът сякаш бе открехнат за него.
	Нощта дремеше в черна къща.
	Вратите на хората гостоприемно се отваряха за Игоровия сън.
	Едно дете сънуваше, че е получило двойка.
	Лоша работа.
	Друго пък беше насън в забранена градина. Лакомо ядеше зелени сливи. Хвана го пазачът и го натупа.
	Това също беше лоша и неприятна работа.
	Сънят на Игор се отчая. Но само за кратко.
	Купи си боя от нощта,
	светлина от звездите,
	ветрило от вятъра
	и вече беше не обикновен, а цветен сън.
	И се върна при Игор. Детето започна да сънува в цвят. И сънуваше хубави неща: как плува в непознати предели, разгадава тайни, става отличник, а после и голям учен.
	Така е винаги с цветните сънища.
	Ако искате да сънувате такива сънища, непременно ми се обадете.
	В къщи имам много цветни сънища.
