	Дойдоха изневиделица: чу се глъчка и веднага след това дворната врата се хлопна. Тя е от ламарина, лекичко отпрана, та при всяко затваряне и отваряне прокънтява и обажда, когато някой влиза или пък излиза.
	Надигнах се от масата и видях в прозореца, че през двора се точи шарена върволица от десетина души, повечето жени и три деца. Бяха с раници — идваха по пътя откъм хижата…
	— Тая ли е на писателя вилата? — чух да пита един от мъжете, като се озърташе. — Ама тя мъничка бе!
	Той вървеше начело, водеше, изглежда, групата. В ръката си носеше току-що окастрено борче и с него сочеше към покрива:
	— Има и гръмоотвод!
	— Ей че ливада! — дивеше се една жена с шарена забрадка. — Тук е прекрасно!
	Пет-шест стъпала им оставаха и щяха да се озоват на горния двор. Бях в дочени панталони, бос, с гуменки, в една стара карирана риза, която много си обичам. Така „разпасан“ не ми се искаше да се показвам, но нямах време за преобличане и ща — не ща — излязох да ги посрещна, както си бях.
	Сблъскахме се на горната врата: понечих да отворя, но те и без моята помощ си влязоха.
	— Това ли е на писателя вилата? — попита жената със забрадката. — Тука ли е той?
	По чистосърдечния израз на лицето разбрах, че на нея и през ум не й минаваше да съм аз стопанинът, т.е. писателят, когото искаха да видят, и реших да не я разочаровам. Казах й, че писателят току-що е отишъл на разходка. Жребият, както се казва, беше хвърлен.
	— А ще може ли да разгледаме двора? — попита водачът с прясно отсечената борова тояга.
	— Моля ви! Заповядайте!
	Групата влезе: трима мъже, шест жени и три деца. Освен тоягата, водачът носеше и фотоапарат. Трябваше да има тридесет и пет години, в къси панталони, но вече със заоблено коремче и пухкави бели крака с рижи косми. Надникна през прозореца и след това попита:
	— В тази ли стая работи той?
	През прозореца се виждаше масата ми с пишещата машина и недописаният на нея лист… Всички приближиха и загледаха с интерес писателската „светая светих“.
	— Тази къща реставрирана ли е? — попита жената с карираната забрадка, като оглеждаше стряхата.
	Имах чувството, че ще й нанеса удар, ако кажа, че тази къща не е реставрирана и няма нищо общо с родната къща на писателя, затова отговорих утвърдително и даже повторих:
	— Да, да! Къщата е реставрирана.
	— А той тука ли е роден?
	— Естествено… Естествено! — продължавах в същия дух, влезнал вече в ролята на разводач.
	— А може ли да видим писалището? — предложи едно русо момиче, както се разбра после — ученичка в гимназията.
	Поканих ги и те влязоха в стаята, видимо изненадани от дъската, прикрепена до прозореца, която изпълнява службата на „писалище“. Русото момиче приближи до машината и започна мълком да чете недописания лист…
	— Вижте каква дума: „грухам“! — посочи то на жената с карираната забрадка.
	— Одеве някой тракаше на машината — сети се водачът. — Вие ли пишехте?
	— Да. Преписвах, дето е написал той.
	Всички се обърнаха към мене, изгледаха ме доста по-внимателно и вече с по-голямо уважение.
	— Това ще го запомня! — каза русото момиче, като пипна машината, а след това сложената до нея кутия с пури.
	— Той пури ли пуши? — попита водачът, взе кутията и започна да я разглежда.
	В кутията имаше кламери, но той, слава богу, не я отвори, внимателно си я положи на мястото, а на лицето му се изписа допълнително уважение към собственика на пурите. Компанията очевидно беше възхитена от металическата кутия с вензел на фирмата. Една мълчалива млада жена с конска опашка и кенарена блуза също приближи, но не взе кутията, а само се наведе и пошушна на жената с карираната кърпа:
	— Холандски!
	Жената с карираната кърпа съзерцаваше в това време иконата „Свети Георги“, сложена върху етажерката с книгите. Струпаха се там и останалите, някак смутени, без да се поглеждат.
	— Той религиозен ли е? — запита водачът, като че ли неприятно изненадан.
	— Тази икона е произведение на изкуството! — започна да обяснява мургавата жена с конската опашка.
	— Това е произведение на изкуството! — повториха и останалите.
	Стаята беше разгледана. Минахме в другата…
	— Ето, мамо! Ето козия рог! — посочи едно от децата рога, сложен до камината, на младата жена в анорак (жената имаше същото извито нагоре носле като момченцето и същите лунички върху нослето).
	Цялата група се събра около камината да гледа сложения върху нея кози рог.
	— Може ли да го пипна? — поиска позволение момченцето и се допря до рога така предпазливо, сякаш очакваше да се опари.
	— С него ли са убивали турците? — приближи се другото дете с глава като черешка и с червеникава коса.
	— Разбира се, че с него! — обясни майката. — Писателят не го е измислил… Нали видяхте във филма „Козият рог“?
	— Видяхме, видяхме! — потвърдиха едновременно децата.
	— Ето, това е битов кът! — отсече жената с карираната забрадка, като разглеждаше камината. — Истинска ли е? — попита ме тя и без да чака отговор, се наведе, за да види има ли изход нагоре. — И ние ще си направим такава, но в избата. Много е ефектно… Само че с целофан… Много е ефектно! — повтори тя, очевидно разочарована от моята обикновена, при това — действуваща камина, с пепел и сажди.
	— А има ли тука някакви старинни предмети? — попита русата ученичка.
	— Ето един! — посочих дървеното столче. — И това! — показах им един дървен кутел за чукане на чеснов лук. — Този кутел е на триста години! — започнах да се вживявам в ролята си на екскурзовод.
	— Вие откъде знаете, че е на триста години? — усъмни се мургавата жена с конската опашка.
	— Изследваха го с радий.
	Удивлението сред гостите нарасна.
	— Тристагодишна паница! — започна да я опипва младата жена с конската опашка, развълнувана, че се допира до такъв стар, кажи го, исторически предмет. Интересът към писателя растеше с всяко ново обяснение…
	— А той ще се върне ли скоро? — обади се майката с чипото носле. — Писателят?
	— Връща се обикновено към един и половина — погледнах си аз часовника, съобразил, че сега е единадесет и половина, а групата няма да се реши да чака цели два часа.
	— Жалко — въздъхна конската опашка, изразявайки чувствата на цялата група.
	— А кой му готви? — неочаквано запита жената, която искаше да си прави целофанена камина.
	— Аз! Аз му готвя и преписвам! — продължавах да се превъплътявам с все по-голяма смелост и дързост.
	— А охрана има ли? — досети се водачът изведнъж.
	— Има! — излъгах, също изведнъж. — Само че от двадесет часа вечерта.
	Ако бях съобщил, че писателят току-що е получил Нобеловата награда, това щеше да им направи по-малко впечатление от съобщението, че вилата се охранява. Минутка-две всички ме гледаха със силно възбуден интерес, прераснал в нескрито уважение и възхищение. Вили те бяха, разбира се, виждали, но вила да се охранява — то е вече друго…
	Даже и аз неусетно взех да се усещам горд, че вилата ми е с охрана.
	След доста дълга пауза мъжът с прясно отсечения боров бастун попита, но вече е друга нотка в гласа (стори ми се нотка на завист):
	— Значи… той е тука сам?!
	Потвърдих му, че е сам. Строгият поглед под очилата на водача заблестя:
	— Той не е ли женен?
	— Женен е!
	Водачът помълча, погледна ме с недоверие и промълви:
	— Как го е пуснала жена му сам? Това не разбирам.
	— Че от кого има да го пази? Тука няма жени! — опитах се да очистя писателят от възникналото подозрение.
	— А туристки не минават ли? — попита карираната забрадка и очите й дяволито светнаха.
	— Минават, но само минават.
	— На колко години е? — вмеси се в разговора една от жените, с права коса и строго лице на педагожка.
	— Трябва да е на петдесет! — смъкнах аз пет години от истинската възраст на писателя.
	— Че той бил млад! — възкликна младата жена, която се застъпваше пред водача, че иконата е изкуство.
	— Ами да! Млад е, разбира се! — проговори най-възрастният в групата, който беше досега мълчал и поглади своята прошарена, все още къдрава коса.
	— Хубаво място! — въздъхна мъжът с бастуна, отправил очи надолу към полето. (Бяхме излезнали вече на двора и групата оглеждаше околността.) — Защо не направим една снимчица тук? Я се наредете, другарки и другари! — махна им той, покачи се на един от зидовете и повторно махна с ръката. — Сбийте се, другари!… Бързо!
	Групата се подреди на двора, както обикновено се подреждат хора за фотографиране: плътно един до друг, предните спокойно вгледани към апарата, а задните изпънали шии, за да излезнат поне главите им.
	— Другарю пазач! Влезте и вие в кадъра… Хайде и вие! — покани ме водачът.
	— Мога ли да си взема шапката? — помолих аз, съобразил, че слънцето ще пече в очите ми и аз ще изляза със сбръчкано лице.
	Сложих си моряшката фуражка и застанах на десния фланг.
	— Клекнете, моля! — махна ми водачът.
	Клекнах по средата пред двете момчета.
	— Туй ли ви е униформата? — попита ме русото момиче (ученичката), заинтригувана от моряшката ми шапка.
	— Да! Това е!
	— А куртката ви?
	— Куртката съм я дал за гладене!
	Команда „мирно“! Чу се щракването на апарата. Хората се раздвижиха.
	— Тръгваме! — извика водачът.
	— Той по кой път се връща? — приближи се до мене конската опашка.
	— По същия… — обясних й аз, посочвайки пътя за към хижата.
	— А дали ще го срещнем?
	— Едва ли — поисках да кажа истината, но като видях разочарованието по лицето на младата жена — поправих се: — В същност напълно е възможно, ако не се отбивате от пътя…
	— Този, нали? — искаше да се увери жената.
	— Този, да!
	Излетниците потеглиха. На прага русото момиче се обърна:
	— А как ще го познаем?
	— Гол е до кръста… със сламена шапка…
	— Дано го срещнем! — оживи се и учителката със строгото лице, което накара най-възрастния от групата да я погледне едва ли не с ревност.
	— Ще бъде гот! — каза ученичката от Ямбол. (Пишеше „Ямбол“ на монограма й, сложен на ръкава.)
	— Аз ще го фотографирам! — закани се водачът с апарата. — Абе няма ли паметна книга да се разпишем? — досети се той.
	— Няма. Но ще го подсетя да си набави…
	— Женен ли е? — попита жената с карираната забрадка, когато беше вече по средата на външната стълба.
	— Нали ви казах, женен е.
	— Жена му артистка ли е? — попита ученичката от Ямбол, твърдо убедена, че един писател не може да не е женен за артистка.
	Реших да не й противореча; казах, че не зная точно каква е жена му.
	— Но все пак идват тука понякога артистки, нали? — попита ме тихо водачът.
	Кимнах утвърдително, давайки му с поглед да разбере, че не ми е удобно повече да говоря по този въпрос.
	Водачът също кимна, че ме е разбрал, примигвайки много доволен, задето е получил очакваната информация.
	Мургавата млада жена, която без да иска бе забелязала разменената между нас с водача мимика — цялата поруменя.
	— Извинете! — каза тя, като изостана. — Бихте ли ми казали как изглежда все пак?
	— Горе-долу като мене… В същност доста по-висок! — поправих си аз мерника, като прочетох в очите й леко разочарование.
	— А очите?
	— Сини! — без колебание отсякох, сигурен, че точно такива ще й допаднат и не се излъгах. Тя така се зачерви, като че синеокият писател беше пред нея…
	— Благодаря ви… Благодаря…
	— Довиждане, другарю пазач! — провикнаха се неколцина от групата, когато бяха вече навън от двора. — Кажете на писателя, че група негови читатели сме идвали…
	— Ще му кажа… А снимка няма ли да ми изпратите? — досетих се аз.
	— Разбира се… И като ви я изпратя, покажете му я на писателя! — провикна се предводителят на групата и поведе шарената върволица по пътя за хижата.
	Помахаха ми на завоя и се изгубиха.
	Какво щастие, че писателят се оказа на разходка… Ах, какво щастие — и за него, и за тях!
