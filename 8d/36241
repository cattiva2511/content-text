	Утрото трептеше над водата, водата галеше подпорите, подпорите крепяха къщата, къщата му беше дом.
	Земята нямаше растения, в небето нямаше криле, морето беше мъртвосиньо, а той тъчеше. Щом свършеше, излизаше пред своя дом, поглеждаше света и се усмихваше.
	На себе си и на това, което беше сътворил.
	Навеждаше се, хвърляше плода си в морето, а след това отново и отново, и безспир…
	Той даваше мечти на световете, преди животът в тях да се роди. Засяваше копнежи и стремежи в неродените души. Тъчеше неуморно, ден и нощ.
	А след това — към други светове, към други дни и нощи…


	Над водата утрото трептеше, а в своя дом той беше спрял. За първи път.
	Заслушан в стенещия вятър, загледан в бягащия мрак, усещаше как плахо-плахо се ражда някаква мечта.
	Застинал, да не я прогони, изострил всички сетива, той чакаше да се оформи, да я почувства, разбере…
	Той чакаше, но бе смутен.
	Това бе негова мечта.
	Не бе мечта за световете, които ще се зародят, а негова. За него. За тъкача.
	Замисли се за всичките мечти, които бе създал, и за това как бе преплитал нишките в забрава. Припомни си за всички светове.
	Какво бе станало с тях?
	Преплете лунна светлина с далечен вятър, пресъхнали сълзи с детски смях, спокойствие с пролетна поляна, лъчи от слънце с добрина.
	Поръси ги с малко тишина и сам притихна.
	Мисълта бе толкова неясна…
	Той зачака.
	След хиляди, безброй мечти, изплетени с любов и слава, с величие и златен блясък, с безгрижие и веселби, със справедливост, със стремежи към други, нови светове…
	Той бе потресен.
	Сякаш бе засял неволя, злоба и войни. Любов — но само към пари. Величието беше лудост, безгрижието — леността, веселие — пиянски оргии сред изпотъпкани цветя. А справедливостта? В жестока мъст се бе превърнала. В забързани към сляпа слава бездушни, злобни същества…
	Той вплете лятна нощ и слама. Дъха на праскова в цвета на есенна дъга. Дворци, комети и звезди. Развени гриви, радостни очи, коприна. В спокойствието на нощта — две влюбени тела. В шума на леките вълни — тъга и лятна мараня. Събра от всичките цветя праха на красотата, замеси го с вечността и пак замислено се спря.
	В онези тъжни светове доверието беше глупост и слабост беше милостта. Парите бяха благородство и власт, и суета. Лакейство — с маската на вярност, измама хитра — мъдростта. И щом за миг се замечтаеш — глупак, кретен, лапнимуха, ненужна вещ си ти…
	А извор на безкрайна сила и величие бе смачкването на мечта.
	Не твоя. Нечия.
	Във висините на орела прокара с нишки чудеса. Обви със старите магии дима на огъня. Цвета на пролетните вишни омеси в снежните поля. Потърси свежи детски песни и капна липов мед в тях. Вкуса на отлежало вино, шума на бистрия поток, извивката на бърза риба, огрения небесен свод. Преплете свобода и радост, преплете мъдрост и любов.
	Поспря и почна с нови сили:
	Втъка в облаците водорасли, пръстта накисна в дъжда, с паяжина и коса навърза всички чудеса в безкрайна ярка лента. Привърза мидени черупки с дъха на прясна морска сол, скрибуцането на щурците с несъществуващ ореол. Намачка всичките сезони и ги напръска с красота. Намокри пясък и варовик, замеси своя собствен дъх и… спря.
	Мечтата сякаш бе красива.
	Проблясваше като море, но нещо не достигаше. Не беше _негова_ мечта. Не беше точно неговата. Най-важното го нямаше и му убягваше. Дори да сложи в нея всички светове, той знаеше, че пак ще е така.
	_Нима след толкова мечти не можеше една за себе си да изтъче?_
	А тя?
	Каква е тя?
	Защо се крие, забулена в мъгли?
	Защо е толкова неясна?
	_Тъй простички са всичките мечти…_
	А неговата?
	Та той не иска всичко! Той го има!
	Кой друг би имал всичко, ако не тъкачът?


	Спря да мисли.
	Тя дойде.
	Разсейвайки мъглите и нощта.
	Тя крачеше към него и сега той бе щастлив. Той имаше мечта. Обикновена и вълшебна. Една-единствена и негова.
	Прекрасна.
	Той почваше да я тъче.
	Не дни и нощи. Не години.
	За миг той щеше да я изтъче.
	_В толкова прекрасни светове мечтите някой е потъпквал… А свят с потъпкани мечти е сам потъпкан…_


	Това не биваше да става…


	Мечтата блесна, затрептя — ефирна в неговия дом.
