	Рибата настояваше да си отпочинем. Каза, че от земните приключения получила високо кръвно налягане.
	Нямахме палатка, за да си направим сянка. Рибата отвори малкия чадър.
	— Каква тишина!
	— Тишина като тишина.
	— Но без мехури.
	— Защо се съгласяваш, когато няма мехури?
	— Ама ти сърдиш ли се?
	— Не — каза Рибата, — но ми е мъчно. Гледам водата в тази бара. Там живеят мои братя, сестри…
	Рибата свали очилата си:
	— А мехури няма…
	Приближи се до гьола. Дълго стоя там. Може би съм задрямал, защото Рибата крещеше със сияещи очи:
	— Ето го! Дойде! Ето го!
	Наистина около главата й обикаляше един истински мехур. Сапунен ли бе, какъв ли — не помня.
	— Сега успокои ли се?
	— Чрез този балон ще изпратя поздрави на своите роднини!
	Спомних си, че рибите, когато се намират под водата, изпускат мехури. На Рибата и бе домъчняло и измисли малкия балон, който застана на носа й. После литна и се намери на чадъра.
	Изведнъж нещо се промени около нас. Спусна се черен облак. Вярно, имаше чадър, бара, но израснаха и дървета. Някой сякаш постави къщи. Хората спяха. Имаше и улици. И котки. И кучета. И кокошки, но те не се обаждаха.
	Долетя отнякъде мехурът и започна да каца по покривите. Една по една се палеха електрическите крушки. Мехурът влезе в една къща и стопанинът му поднесе печена кокошка, която в миг бе изядена.
	И отново литна. Градът се събуди. Хората започнаха да тичат.
	Сблъскваха се с летящи риби. Красиви делфини удряха по гръмки барабани. Чуваха се гласове:
	— Дойде!
	— Пристигна!
	— Виждате ли? — заканително казваше градската гледачка.
	— Видяхме — отговаряше градът, целувайки й ръка.
	Рибите се хванаха на хоро. Една акула се люлееше на виенско колело.
	— Казах ли ви, че ще пристигне!
	— Каза ни!
	— През това лято имаше ли сняг?
	— Нямаше!
	— Какво ви предсказах: през зимата ще има ли лято?
	— Няма да има?
	И най-дълбоко заспалите къщи се събудиха. И тръгнаха подир тълпата.
	Мълчалив човек подаде на мехура черен костюм. Облече го. Сложи си бяла папионка.
	Морските звезди се премятаха във въздуха. Мехурът вдигна ръка.
	— Ще говори!
	— Той ще говори!
	— Тихо!
	— Благодаря ви за почестите — рече и отново полетя. И тълпата го последва. Рибите изпреварваха старците, които искаха да догонят бабите.
	— Сега ще ви предскажа! Сега!
	Мехурът остана да виси във въздуха.
	Тълпата се спотаи.
	— Виждате ли морските животни? Виждате ли този вълшебен мехур? Те дойдоха, за да ни предупредят. През тази година времето ще полудее. През юли в морето ще се къпят едри снежинки. Декември ще се разхожда по бански костюм. Житото ще узрее през януари. Казвам ви…
	Мехурът тръгна и хората отново го последваха. Никой вече не слушаше какво говори гледачката. Сапуненият мехур влизаше по домовете. Изяждаше най-вкусните ястия.
	— Може би… — мехурът взе думата.
	Тогава едно сънно дете дойде до него. Мехурът малко се отдалечи. Детето търсеше майка си. В един миг замахна с ръка.
	Сапуненият мехур се спука. Хората, сякаш хванати в кражба, не поглеждайки един в друг, се разотидоха.
	— Не! Не! Защо?
	Стресна ме гласът на Рибата.
	— Защо спука моя балон, защо?
	Наистина нямаше никакъв мехур. Нямаше хора. И град нямаше. И улици. И котки. И кучета. И морски животни.
	Само Рибата плачеше.
	— Какво защо? — сънен попитах.
	— Нищо не разбираш, нищо… Бях в царството си… Ти размаха в съня си ръце и…
	Отворих очи. Имаше чадър, горещо слънце и една бара. Рибата си миеше насълзените очила.
	Но балон… наистина, никакъв балон нямаше.
