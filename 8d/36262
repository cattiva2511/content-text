	Тъкмо ме хвана сън и някой ми го отне.
	— Вие ли сте Рамче? — попита ме млад, розов, красив делфин, който бе с цилиндър и велосипед.
	„Докъде я докарахме, започнах и делфини да сънувам“ — помислих си, но за всеки случай отговорих:
	— Аз съм! Аз съм Рамче!
	— Имате телеграма! — рече младият, розов и красив делфин.
	— Моля!
	— Разпишете се. Ето тук — каза делфинът с цилиндър и се качи на велосипеда.
	„Стига сънища“ — укорих се и… какво се оказа?
	Нямаше го младия, розовия и красив делфин с цилиндър и велосипед,
	но затова пък
	наистина
	ИМАШЕ ТЕЛЕГРАМА,
	в която, както ви е известно, пишеше:
	„ДО РАМЧЕ И РИБАТА С ОЧИЛА?
	ТЪРСЕТЕ СИ ДРУГ ПЪТ ЗА СЛЪНЦЕТО.
	ЗАБРАНЯВАМ ВИ ДА МИНАВАТЕ ПРЕЗ
	МОЯТА СТРАНА В ПРОТИВЕН СЛУЧАИ НЕ ОТГОВАРЯМ ЗА ВАШИЯ ЖИВОТ!“
	Подписът на подателя не се четеше, така и не разбрах за коя страна се отнасяше предупреждението.
	Събудих Рибата. Нищо не можеше да измисли.
	Накрая решихме:
	връщане няма!
	Щом сме тръгнали,
	И ТО ЗА КЪДЕ,
	връщане — в никакъв случай:
	НЯМА И НЕ МОЖЕ ДА ИМА!
