	Аз, между другото, съм и голям реформатор.
	Седнах и почнах да пиша:
	Провъзгласявам 1 април за Ден на истината!
	Досега на този ден всеки можеше да ти каже:
	— Ей, паднала ти кърпичката!
	Но аз ви казвам: това не е вярно.
	Аз знам други неща. Ето:
	Лазар Едикойси с ракета или метла вместо реактивен самолет ще отлети на планетата Перчик, защото отнякъде разбрал, че там няма учители и учение.
	Виолета Едикояси ще ходи в подземното царство, да види дали и подземните хора носят найлонови чорапи.
	А научих още:
	Един заек, разбира се, с големи уши, с пушка убил един вълк и от кожата му си направил пергамент, на който записал песнички.
	Един трабант с огромна скорост налетял на някакъв петтонен камион и го смазал като муха.
	А Мирчо Свирчо каза, че това не е нищо. Той със самолет пътувал по вода и бил в Сахара. За малко щял да замръзне. А в Сибир се разсъблякъл по фланелка и му било горещо.
	И тъй нататък, и тъй нататък.
	Затова: аз, Рамче, предлагам 1 април да се провъзгласи за Ден на истината, а другите за… за…
	Не, не!
	Обратно!
	Как? Обратно!
	Първи април да бъде втори…
	Обърках се.
	Как беше? Не мога да се сетя.
	Чакайте! Ще си спомня и ще ви кажа!
