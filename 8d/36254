	Хвърлих дрехите си на един стол. Казах си:
	— Ей, Рамче, ти си най-умното дете в света!
	Поех дълбоко въздух.
	Косата ми бе хубава, а аз още по-хубав — това ми казваше огледалото.
	Накрая си легнах.
	Нощта бе черна като котка.
	Уплашихте се, а?
	Тогава ще напиша: нощта беше получерна като друга котка, тишината бе като в манастир.
	— Не може така!…
	— Докога така?
	— Защо така!…
	Някакви непознати същества почнаха да влизат през прозореца. Наредиха се около кревата ми и тогава с ужас разбрах, че това са всички главни букви от азбуката.
	Буквата А ми каза с писклив глас:
	— Ти ли си Рамче Мирният?
	— Ааааааааззззз — решително отговорих.
	— Бунтуваме се против всички Рамчевци.
	— Защо?
	— П-с-с-т! Не ни прекъсвай!
	Замълчах. А какво друго да направя? Хайде да го видя тоя юнак, който няма да се изплаши: в нощта да бъде сам с толкова главни букви.
	— Чуй — казаха ми, — всеки си знае своето място. Пощаджиите са в пощите, футболистите са по стадионите, а ние — къде сме?
	Един ученик ни поставя в края на изречението, друг — в средата. Някой никъде не ни пише.
	Затова протестираме и искаме всички деца да научат къде да ни поставят.
	В противен случай ще напуснем азбуката и нека има само малки букви.
	Освен това ето ти и нашето предложение, разкажи го на всички деца.


#	Предложение от главните букви на азбуката
	_Настояваме_ учениците да ни пишат, където ни е мястото!
	_Настояваме_ писателите, журналистите, учителите да пишат следните думи само с главни букви:
	ТАТКОВИНА
	МАЙКА,
	БАЩА,
	УЧЕНИЕ,
	ЧЕСТНОСТ,
	ДРУГАРСТВО
	… и тъй нататък.
	Има някои други думи, които трябва да се пишат само с главни букви.
	Цял месец за обсъждане на нашето предложение.
	Главните букви излязоха през прозореца и се изгубиха в мрака.
	А мене ме оставиха.
	Не ми бе нито да спя, нито да не спя.
