>	Уплашената първа нощ

	Новият мандарин не беше красив като предишния, дори си беше малко грозничък: нисък, с дълъг кичур и къси крака.
	Обръщайки се към мандарините, той каза, че винаги е бил против боядисването на дърветата, дъжда и снега.
	— Колко е мъдър! — промълвиха малките мандарини.
	Владетелят се усмихна на множеството и се прибра в покоите си. Убеди се, че е сам, и бързо затвори прозорците. Напрегнато се ослушваше. От салоните се чуваше музика. В градината говореха възбудени гласове.
	Той се покри през глава, но и под юргана се промъкваха звуци от веселите песни. Новият мандарин сложи памук в ушите си. Сега песните се чуваха като далечен шепот. Задряма. Сънуваше съмнителни, заговорнически шушукания. Стана. Сънливо опипа тъмнината. Пийна вода за успокоение и си сложи още памук. Сега ушите му долавяха един и същи звук — на тишината.
	Мандаринът отново си легна и когато за втори път се покриваше презглава, видя сянка във форма на шапка.
	След малко чу удари по прозореца.


>	Спомени от тъмния килер

	В килера на мандаринския дворец, който приличаше на птица с подвити нагоре криле, сред безброй бутилки, празни и пълни, медни съдове и туршии, лежеше смачкана шапка.
	Някога може би е била черна, но сега е трудно да се определи цветът й. Шапката не говореше с другите предмети в килера. Когато една позлатена бутилка се хвалеше, че лично мандаринът е пил от нея, шапката се обърна на другата страна. Но истина бе, че и бутилките, медните съдове и туршиите не обръщаха внимание на жалката смачкана вещ. Тя продължително и неприятно се прозяваше, докато съседите и закриваха с овехтели ветрила лицата си.
	Не спеше ли, шапката си спомняше с горчивина за своя бурен живот:
	Направи я прочут майстор и я продаде на един фокусник. Какви прекрасни чудеса знаеше той! От нея излизаха зайчета, катерички, разноцветни кърпи… Как хората ръкопляскаха!… Фокусникът, засмян, дълбоко се кланяше. И шапката се кланяше. Зрителите хвърляха цветя, които попадаха направо в празната шапка с бяла панделка.
	Колко градове обиколиха… С колко цветя само се бе прегръщала!…
	Минаваха години… Шапката беше предоволна от своя живот!
	Един ден фокусникът си купи жълт костюм и нова зелена шапка. Черната продаде на някакъв търговец той пък веднага, за повече пари, я даде на един говедар. Шапката плачеше. Проклинаше съдбата си, ала нямаше какво да прави.
	Шут от свитата на мандарина мина край стадото и хареса шапката. Говедарят не искаше да се раздели с нея, закривала го от слънцето и полезна му била. Шутът, макар че беше глухоням и своеволен, все пак бе шут. Упорито настояваше.
	Говедарят се раздели с шапката като с добър приятел.
	Шутът скачаше, произнасяше нещо неразбираемо, но можеше ли някой да го разбере? Само мандаринът се смееше със сълзи на очи. Щом той се кикотеше, и малките мандарини правеха същото. Шутът я хвърляше нагоре и тя отново падаше на главата му. Шапката страдаше. Не беше свикнала с такъв живот.
	Отдъхна си, когато шутът я захвърли в килера.
	А сега някой отвори прозорчето. Влезе малко вятър и тогава се случи нещо, което обърка много работи в двореца.
	Това стана през първата нощ от владичеството на новия мандарин.
	При влизането на вятъра смачканата шапка отвори очи и тъкмо се канеше да продължи съня си, почувствува нещо в носа си. Подсмръкна и съвсем се събуди!
	Преди прислужничката да затвори прозорчето, защото ставаше течение, шапката скочи през прозореца и полетя.
	Застана на едно дърво и ясно чу:
	— Какви са тези крясъци? Къде са ми пазачите? Предишния мандарин сигурно е бил убит, ще загина и аз! Има ли лекарство против уплаха?…
	Шапката се почеса по главата:
	— Нещо става!… Аз чувам мислите на мандарина!…
	Зави й се свят. Отдавна не бе мислила и почти бе забравила как се мисли. Подиша малко чист въздух. Потича, за да раздвижи мускулите си.
	— Трябва да му помогна!
	Полетя.
	Точно тогава мандаринът се покриваше за втори път презглава и точно тогава чу удари по прозореца.


>	Кой какво искаше?

	Няколко часа мандаринът се оглеждаше и все повече се харесваше.
	Малките мандарини с учудване го посрещнаха. Побутваха се. Съветникът рече:
	— Колко красива шапка!
	Всички кудкудякаха:
	— Каква великолепна красота!
	Шапката пошепна на мандарина:
	— Съветникът се подиграва. В себе си той мисли…
	— Какво? — попита господарят.
	Съветникът не мислеше нищо, защото вътрешно много се кикотеше, но шапката каза:
	— Иска да ти вземе властта!
	— Какво да правя?
	— Нищо. Ще помислим.
	Мандаринът се заключи в стаята. Нервно се разхождаше насам-натам. После ходеше натам-насам.
	— Какво да правя? Какво?
	Шапката спеше, мандаринът не можеше да намери отговор на своя въпрос, трябваше да я събуди:
	— Извинявай, че те безпокоя, но…
	— Много просто — промърмори тя, — съветникът трябва да бъде…
	И продължи да спи.
	Мандаринът повика своя най-верен пазач.
	Към полунощ съобщиха на мандарина печалната новина:
	Съветникът забравил да диша.
	Мандаринът толкова много се успокои, че веднага легна до своята шапка и за пръв път заспа със съня на праведник.


>	Петте баби оплаквачки

	В бедната махала живееха пет баби. Те с нищо не се занимаваха, нищо не правеха, седяха под слънцето и се прозяваха.
	Единствено не бяха забравили да плачат, и то така силно и така трогателно, че хората около тях също проливаха сълзи.
	Петте баби закусваха попара с мляко, когато дойде пратеник с разкошна колесница и ги отведе при мандарина. Бабите се разтрепериха.
	Мандаринът ги попита:
	— Знаете ли да плачете?
	Заплакаха, като че ли са умрели синовете им. А синове нямаха.
	— Убиха моя най-добър съветник! Трябва да го оплачете!
	По съвет на шапката беше устроено невиждано дотогава погребение. Бабите плачеха много хубаво, за един момент дори самите се възхитиха от своето изкуство.
	Мандаринът с плачевен глас рече:
	— С болка на душата се прощавам с теб. Ти беше най-прекрасният човек. Ще намерим злодея и ще отмъстим за тебе!…
	Шапката пошепна:
	— Ти ще бъдеш всемогъщ владетел, но…
	— Какво?…
	— Имаш много неприятели!
	— Кои?
	— Мълчи. Отрони няколко сълзи. Трябва да се види, че тъгуваш.
	Бабите продължаваха да плачат. Мандаринът също. Шапката дума не продума, докато траеше погребението.


>	Съдбоносната шега на глупавия шут

	Мине не мине време, и колесницата спираше пред дома на петте баби. Вземаше ги, за да оплачат някой високопоставен човек в мандаринското царство.
	Страх се всели в двореца. Единствено мандаринът спеше спокойно.
	— Колкото по-малко хора около теб — толкова по-малко неприятели! — казваше шапката.
	Но един ден, докато Големия мандарин закусваше, дворцовият шут грабна шапката и избяга в двора.
	Мандаринът като подивял хукна след шута и се развика:
	— Дай ми шапката! Шапката!
	Разтичаха се из градината слуги, мандарини, но шутът се смееше, скачаше и с глупава физиономия искаше да каже:
	— Ето ме! Хванете ме!
	— Шапката… Шапката — проклинаше Големия мандарин.
	Шутът се умори, легна по гръб на зелената трева. Мандаринът се, хвърли върху шапката и тя се смачка в ръцете му:
	— Милата! Прекрасната! Единствената!
	Но шапката не отговаряше. Тя бе загубила безцветния прах, който се слага в носа и с който се чуват мислите на другите.
	Шапката видя сияещото лице на мандарина, кичурът му се люлееше и може би това я накара да се унесе. Присъни й се, че възторжени хора и хвърлят цветя.
	Тя се кланя и с умиление ги лови.
