	Един път,
	два пъти,
	три пъти.
	Рамче скочи върху рекичката, която беше широка три сантиметра и четири милиметра.
	Изпъчи гърди и силно викна:
	— Аз съм най-умното дете не само в света, но и на Балканския полуостров! Като мене никоя майка вече не може да роди!
	И за малко не стана чудо:
	мостът се изкриви и една млада баба, която в момента вървеше по него, щеше да заиграе в бърз ритъм,
	един заек, храбър като неподготвен ученик, се стресна и се вкочани тъкмо в момента, когато ядеше висококачествени моркови,
	слоновете се уплашиха и в миг станаха бълхи.
	Всичко живо се прибра по домовете си.
	Само Рамче стоеше с високо вдигната глава и се смееше.
	Тогава:
	вятърът нещо пошепна на тревата,
	тревата — на росната земя,
	земята — на камъчетата,
	а те — на рекичката.
	Рекичката спря, размисли и се забърза.
	Сега не беше широка три сантиметра и четири милиметра, но имаше три сантиметра и пет милиметра.
	Рекичката каза на улицата, улицата — на кучето.
	И:
	новината пристигна при мен.
	Грабнах балтона и изтичах. Исках да се запозная с този Рамче Мирният.
	Желаех да напиша нещо за него.
	Достатъчно съм писал за добри деца, чакай да напиша и за по-добри. Тичах, тичах…
	Слънцето с топла ръка галеше лицето ми.
	И пристигнах до рекичката.
	Но — нищо! Няма никого! Няма Рамче!
	Може би той въобще не е бил тук?
	Може би въобще такова дете няма?
	Избърсах потното си чело.
	Около мен: спокойствие и тишина.
	Заекът дояждаше моркова,
	слоновете отново си бяха слонове,
	рекичката пак си имаше три сантиметра и четири милиметра…
	Като че ли нищо не беше се случило.
	Не знам: може би бях излъган?
	Може би Рамче някъде е отлетял?
	Или пък…
	Ако някой от вас успее да го намери, обадете ми.
