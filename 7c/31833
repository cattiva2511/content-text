P>
	Помня я: висока до небето,
	като зов в очите ми стои.
	Опнато от слънцето, въжето
	сред звуците тържествени
	върви.
	Сега мълчи и в тъмното се гуши,
	загледана в небесните вълни.
	И няма вечер кой да я послуша,
	а в скърбен тон душата й звъни…
	Изпълва ме и жалост, и тревога —
	от старостта й кой ще я спаси.
	Смалява се усмивката й строга,
	сърцето й напукано виси…
	Вълнувам се… Дали ще ме познае
	след толкова изгаснали лета.

	Пред мен като деца играят
	последните листа на есента.
P$
