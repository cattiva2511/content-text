P>
	Балканът и небето ме прегръщат —
	във мен звучи една далечна песен…
	И като вик в сърцето ми се връщат
	годините на плахото ми детство.
	И облаците топло ме завиват,
	и вятър ме докосва с тънки пръсти.
	При мене са,
		от мен не си отиват
	и утрото, и вечерите късни.
	И не насън гората ме повежда
	в пътеките, които не забравям.
	Аз все по-дълго в себе си се вглеждам.
	И все по-дълъг път зад мен остава…

	Люлее ме със звуците си чисти
	една далечна и красива песен…
	И с пълни шепи се наплисквам с бистра
	вода
		от извора на мойто детство.
P$
