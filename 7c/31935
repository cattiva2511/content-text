P>
|	Известие
|	с укор

	Катеричка орешарка
	скача, припка от зори.
	С микрофон като шишарка
	животинките кори:
	„Чуйте, стига сте пропускали
	първенства
	като това.
	Стар мишок с големи мускули
	на двубой ви призова.“

	Зайци питат шеговито:
	„Ще гризем ли? Е, добре.
	Дайте моркови, каквито
	сеят в Заешко дере.“

	„Ах, неуки сте, невежи сте —
	Катерана
	се гневи. —
	Наш Гризан повдига тежести.
	Ще узнаете какви.“
P$
P>
|	Покана
|	с реклама

	Драги горски жители,
	днес ще уважите ли
	силните мишлета
	на Гризан Атлета?
	Хайде, мишки. Хайде, съсели.
	За какво сте се навъсили?
	Времето е сухо — лятно.
	Гледането е безплатно…

	Дънер на отрязан бор
	завчера едва побра
	сивомишия отбор
	на отвъдната гора.
	Е, мълвят,
	че лъвът
	имал сила най-голяма,
	но… не вярвайте. Реклама!
	И кога ли е било
	лъв да вдигне десет лъва?
	Той под своето тегло
	слаби лапи ще подгъва!
	А Гризан Гризанин има
	страшна сила, несравнима.
	Покачи ли на греда
	сивомишата рода,
	ех… гредата с две ръце
	вдига той като перце.

	Знайте, че такава сила
	прави чест
	на всеки лес.

	Тя, гризачи, би красила и
	самия Хер-ку-лес!
P$
P>
|	Състезание
|	без съперници

	Гризан излезе по трико
	с походката на ветеран.
	Изгледа плах, изпод око,
	народа
	вече насъбран.
	А после кротко се засмя
	на чета с дълги опашлета.
	Едно, две, три… пет, шест…
	Нима
	ще вдигне деветте мишлета?

	Иззад завеска от бреза
	и друга рожба изпълзя.
	Представи се —
	але, але —
	едно двуседмично мишле.
	То белна зъбки, зажумя
	като при мама, у дома.

	Усмихнаха се десетте —
	добри артисти бяха те.

	Погали ги Гризан Атлета,
	навърза всички опашлета.
	И рожбите си —
	ей така —
	повдигна с лявата ръка…

	Лесът бе гръмнал. Бръмнал бе
	като запален вертолет —
	че под широкото небе
	не бе
	видял такъв атлет.
P$
P>
|	Заек
|	с уж навехнат крак

	А старият заек заекна: „Е, да.
	Гризан се издига над чужда беда.
	Научил е, че съм навехнал крака си;
	че вдигна ли тежко — кракът ще боли…

	Освен туй — опашките наши са къси.
	Вържи ги. Не стават на възел, нали?
	А ти, Катеранке, мълчи, не лъжи.
	Гризан бил единствен!
	Заблуди глупашки!
	Големият негов успех се дължи
	на дължината
	на мишите
	опашки!“
P$
P>
|	Съсел
|	с добро самочувствие

	И старият съсел продума: „Е, да…“
	Безсилие, завист и страх оправда.
	„Е, да. Ще ви кажа. Опитал бих аз.
	Повярвайте: вдигнал бих повечко съсели.

	Но… вържа ли всички опашки, тогаз
	три-четири сигурно биха се скъсали.
	И аз не приемам такива лъжи.
	Гризан бил единствен!
	Заблуди хлапашки!
	Големият негов успех се дължи
	на здравината
	на мишите
	опашки!“
P$
P>
|	Усмивка
|	от съжаление

	Гризан изслуша заека и съсела.
	Не се разсърди нашият герой.
	Сребриста пот лика му бе поръсила.
	И през потта усмихваше се той.
P$
P>
|	Интервю
|	с магнитофон

	Да питаме Гризан сега
	какво крои, какво цели…

	Пред журналисти, на шега,
	той смела мисъл сподели:
	„Да има прът — Гризан пресмята —
	между Венера и Земята,
	пък и да мога, що е право,
	на Юпитер да стъпя здраво —
	аз бих повдигнал с леснина
	и двете шикалки-планети…“

	А думите му — ето на —
	от куп магнети
	бяха снети.
P$
