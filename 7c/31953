P>
	Не помага в тоя пек
	сладоледът разхладителен.
	Ех, така е, щом човек
	има изпит поправителен.

	Газя, кисна от зори
	сред канала напоителен.
	Ох, отвътре ме гори
	тоя изпит поправителен.

	Чак на Рила планина
	дирих сняг и хладина,
	и ветрец успокоителен.
	Парна ме като главня
	тоя изпит поправителен.

	Да, светът е станал пещ,
	а сънят ми — сън мъчителен.
	Леле, колко бил горещ
	тоя изпит поправителен!
P$
