P>
	Какъв прекрасен зимен ден —
	снегът в очите ни вали!
	Вървиме двамата, а в мен
	се блъскат късове мъгли.
	И все назад, и все назад
	остават сенки и следи…
	И бягаме от всеки град,
	където сме били преди.
	Да спрем за миг под този клон
	изсъхнал, пожълтял сега.
	Погледай как листа със стон
	вятърът пилей в снега.
	А виж — снежинките летят,
	приличат също на деца,
	играят те и не скърбят,
	а галят нашите лица.
	Разтапят се и после пак
	пристигат бързо на ята,
	а ние ги следиме как
	покриват старите листа.
P$
