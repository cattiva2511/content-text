	Разхождайки се обичайно в квартала, близо до този, където живеех, за нормален човек като мен, чийто живот спрямо общоприетия едва ли можеше да бъде нормален, неусетно срещнах един съученик от прогимназията:
	— Здравей, това ти ли си?
	— Ами аз съм. И съм в София вече две години.
	— Значи сходна съдба. Аз съм тук вече шест години.
	— Зная за теб. Беше ми казал някой…
	— Че кой ще е той?
	— Ами правихме събиране съучениците миналата година, а ти така и не дойде.
	— Че аз не съм знаел. Пък и да знаех. Аз не съм по събиранията.
	— Е, що така? Беше толкова хубаво.
	— Ами как да ти кажа?… Аз по стари пътища не се връщам, щом съм си хванал пътя.
	— А нима ние не сме?…
	— Е, хванали сте го, но аз така съм решил със себе си.
	— Ей, голям дявол си!
	— Че то, аз ако съм дявол, не знам тогава какво би очаквал от истинския дявол? Че и на демоните покрай него.
	— Ей, забавен си наистина.
	— Така стоят нещата.
	— А ти къде живееш?
	— На шестстотин метра съм оттук в един апартамент. Купен от баща ми.
	— Пък аз съм на сто метра по-нагоре в една нова кооперация.
	— О, Боже! Че ти си на царско място в най-елитния квартал.
	— Е, че няма да се излагам, я!… Нали бизнес въртя.
	— Правилно! Бизнесът затова е бизнес, за да може човек максимално да се възползва от облагите му. Иначе как да се вмести в този най-материален свят от световете? Невъзможно е!
	— Ей, много си афористичен.
	— Ами такава ми е натурата. Нали знаеш, че пиша.
	— Да, знам. А колко книги си издал?
	— Досега две. Ако искаш, мога да ти ги подаря.
	— Добре, ето ти визитката ми и се обади тези дни, а сега ме извини, че трябва да тръгвам. Имам важна сделка.
	— Разбира се. И успех в начинанието.
	Тъй след седмица му звъннах и се срещнахме в едно кафене на неговата улица, воден от ръководната мисъл, че за един творец е много важно да го знаят повече хора, оправдавайки творческите си мъки.
	— Как е положението?
	— Ами бива. Ето заповядай, книгите, с посвещение са.
	— Благодаря. А сега да изпием по един Staropramen.
	— Нямам нищо против.
	— Добре, отивам на барплота и се връщам.
	— Няма проблем.
	И казвайки това, веднага си помислих, че ако и в другите човешки работи имаше съгласие, досега щяхме да решим общите си проблеми, а не да затъваме в тях.
	После той се върна от бара и сядайки до мен, наля пивото в чаши, за да се почерпим като добри съученици.
	— И какво точно пишеш?
	— Кратки и лаконични работи с поука.
	— Наистина, като ти гледам нещата — нестандартен стил имаш.
	— Ами сега е времето на постмодернизма.
	— Да, ама аз не чета.
	— Е, дано моите книги те накарат.
	— Пламнала ми е главата от работа, но все нещо ще прочета.
	— Ще се радвам за теб.
	— А ти ходиш ли често във Варна?
	— Само януари и август.
	— И защо толкова рядко?
	— Ами нямам друга възможност, пък и Варна ми действа потискащо.
	— О, Боже! За мен тя е рай, без който не мога. Затуй в месеца поне един път си ходя.
	— Е, всеки е различно устроен за този свят. За да го има още като свят. Въпреки че с възхода на техниката все повече еднаквеем.
	— Но това е пресилено!… Нали, като почнеш да печелиш добре, неминуемо започваш да живееш в друга орбита, различна от тази на тълпата.
	— Да, но аз го казвам за бездуховността ни.
	— Ами какво да се прави — времето е такова.
	— Аз знам какво да се прави, но нямам тази сила и власт.
	— Разсмиваш ме наистина… А сега ме извини. Като си гледам часовника, време е да ставам. В офиса ме чакат. Пък по-нататък ще се видим.
	— Щом е тъй, всичко хубаво.
	— И аз на теб.
	Така измина една година и започнах да се подготвям за издаването на новата ми книга. Какъвто и да ставаше животът, орисан ли съм за творчество, моят смисъл можеше да бъде само един — пък и на най-висока цена! Която започнах да плащам с многобройните откази на фирми и фондации да ми финансират книгата. И в този труден момент естествено се сетих за моя съученик, търсейки го у тях по телефона:
	— Добър вечер, как си?
	— Кой се обажда?
	— Този, който ти подари книгите.
	— А, ти ли си?… Къде се изгуби? Не се обаждаш.
	— Ами тук съм. Не съм ходил никъде. Но те търся с молбата за едно спонсорство. Книга ще издавам.
	— Колко пари ти трябват?
	— Поне петстотин лева.
	— Добре, тия дни ще получа един кредит и ще видя какво мога да направя. Така че ми звънни след пет дена.
	— Благодаря ти много. С тебе неслучайно се срещнахме. Нали и ти си човек на изкуството.
	— Да, ама аз рядко свиря вече на китара.
	— Няма значение. Генът е важен.
	— Добре, разбрахме се. Дочуване.
	— Всичко добро.
	В уречения ден му се обадих и казвайки ми да се срещнем в едно от любимите му заведения, на минутата отидох с голямо настроение. А беше надвечер; топъл майски ден, удобен както за делови, така и за любовни срещи, за да се почувства човек, че наистина е човек.
	— Здравей, какво правиш?
	— Под пълна пара съм с тази книга.
	— И аз съм така в офиса. Ново оборудване слагам. И по цял ден съм по магазини и складове. Но поне знам, че правя нещо за себе си.
	— То така е, в тези времена бизнес да въртиш. Да не си като мен…
	— Е, що се получи така с теб? Нали баща ти имаше фирма.
	— Имаше, но фирмата фалира. Пък и по-добре — иначе нищо нямаше да напиша, работейки в нея. А ти нали завърши консерватория, но не продължи с музиката…
	— Ами такава ми е съдбата.
	— Ето виждаш ли, как на всеки му е отреден пътят? И няма нищо случайно.
	— Естествено.
	В това време сервитьорката дойде и той поръча наливен Tuborg и задушени картофи с копър. После бяха сервирани с такова внимание, с което обикновено се удостояват силните на деня. А по щастлива случайност и моя милост.
	— Ти май си по бирата.
	— Да, знаеш, обожавам я. По пет-шест пия на ден и пак не ми стигат.
	— Пък аз се въздържам много да пия. Прекалено се пълней от нея.
	— Абе пълней се… Знам, че бях слаб преди години. Но по цял ден работя като вол и вечер, ако не отида да хапна и пийна, тогава защо съм аз? И щом печеля, значи парите трябва да се харчат. После, като умра, друг ли да ги харчи?… Наздраве за хубавата бира!
	— Наздраве!
	— И дай да я свършим, че още ще поръчам.
	— Но аз не искам.
	— Ти като не щеш, аз ще ги изпия. Сервитьорке, донеси пак две бири и картофи.
	— Дадено — отвърна тя.
	— Гледам, и цигарите пушиш една след друга.
	— Че аз пуша по две кутии на ден.
	— О, Боже! Не те ли е страх от рак?
	— Бе какъв ти рак? Чърчил цял живот е пушил пури и е живял деветдесет години, че аз ли ще хвана?
	— Да, но при тях пушекът не се гълта и се тровиш по-малко.
	— Вярно е, но в пурата никотинът е много повече и това компенсира, и пак се тровиш и можеш да получиш рак на устната лигавица. А щом Чърчил не го е хванал, защо и аз да не съм същият?
	— Да, но тогава околната среда е била много по-чиста и хората са били далеч по-здрави.
	— Че аз да не съм болен?
	— Е, не си… но по отношение на пушенето човек не може без мярка.
	— Не искам да ме поучаваш! Свикнал съм с него и тъй ще бъде.
	— Добре, добре…
	— Заповядайте новата поръчка — каза в този момент сервитьорката.
	— Благодаря ви! И да пием за бизнеса, който все повече се интернационализира.
	— Да, но това ще бъде за сметка на всичко българско.
	— Ами глобализацията е такава.
	— И това е много несправедливо, като знам, че сме един от най-древните народи с голям интелект…
	— Ти все си по големите приказки. Къде е този интелект, щом нямаме Нобелов лауреат?
	— Ами нямаме, защото тези, които определят подобни награди, винаги имат едно наум спрямо българите.
	— Глупости говориш.
	— Не са глупости. Ето ти прост пример: защо Радичков няма Нобелова награда? Да не би чуждите писатели да са по-талантливи?
	— Боже господи, с туй неговото „Ние, врабчетата“ той никога не може да вземе този приз.
	— Напротив! Той има много други книги, които са стойностни — понеже е магьосник на словото и като народен писател е истински ценен.
	— Да знаеш, ако беше друг на мое място, не знам какво щеше да стане с теб?!…
	— Добре, да не спорим повече. Няма смисъл да се тормозим.
	В този миг той искаше да поръча още един Tuborg, но тъй като заведението по изключение затваряше, трябваше да тръгнем.
	Сетне го изпратих до входа на жилището му и повдигнах въпроса за моето спонсорство. И той веднага ми отказа, нямайки излишни пари. В което се криеше и самата причина: че същият, компенсирайки липсата си на талант в изкуството с този в бизнеса — въпреки парите си, имаше достатъчен повод да събуди завистта си към мен. ЗА ДА СЕ РАЗПАЛИ СЪВСЕМ ОТ ВРОДЕНАТА МИ ГОРДОСТ ДА ОТСТОЯВАМ СЕБЕ СИ И ДОРИ КОГАТО БЯХ ЗАВИСИМ ОТ НЕГО.

	* * *

	Въпреки всичко след месец книгата ми излезе. С половината пари от майка ми и с тези, които имах за черни дни. Няма как — изкуството не може без жертви.
