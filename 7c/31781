P>
	В това гнездо на преживени мъки
	и камъни с ранени рамена
	минавам днес и ме посреща Лъки
	с прозорци от вода и светлина.

	Над мене са и сурите чукари,
	загледани, смълчани и добри.
	Излизат от подземни автогари
	телата на задъхани коли.

	И сякаш съм пристанище огромно
	в сърцето на искряща планина.
	Усмивките на хората ми спомнят
	родената в сърцата светлина.

	И слушам как миньорите говорят
	за пътища, тунели и руда,
	за рудници със жилести простори,
	подпрени от ръце и рамена.

	С вълнение настига ме гората
	във този град с миньорска доброта.
	По звънките пътеки на реката
	пристига необхватна вечността.
P$
