P>
	Затворени сред шепите на планината
	ливадите родопски са при мен,
	от тях извира тънък боров вятър
	и ек от бързи стъпки на елен.
	Вървя през тях, защото всяка диря
	извежда до простреляни места,
	и зная, в топлите баири
	е люлката на смелостта,
	на песента,
	родила мъж до камък,
	под облак и под светещ връх:
	на стряхата, родила моя пламък
	до билето с хайдушки дъх.
	Израснах в беден дом. И то бе тука —
	в ливадите сред тия висини.
	В душата ми намерила пролука,
	една родопска песен пак звъни…
P$
