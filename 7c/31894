P>
	Нестихнал шум от кораби и лодки…
	Задъхани и ярко осветени,
	вълните се задават на криле
	и езерото цяло влиза в мене,
	потънало сред слънце и небе.
	И всичко тук, което ме прегръща,
	блести като усмихнати брези
	и някак неочаквано ме връща
	в Родопите, при топлите звезди.
	А слънцето пътува и над бента
	се смесва със бакърена роса.
	И в трепета на огледална лента
	небето е разпуснало коса.
	И времето стремително ме носи
	с ръцете на събудена река.
	Градът до мен, потънал във въпроси,
	пътува
		и остава все така.
P$
