P>
	Да ви представя Пешо Дангалака.
	Вратар. И драка с рошави коси.
	От седем двойки
	вчера се оплака,
	а днеска с три петици се краси.

	Изкара „пет“ по ръчен труд момчето.
	И радва се, и перчи се дори,
	защото…
	от дъгите на качето
	панерка дядо Спас измайстори.

	Донесе и по смятане петица.
	Щастлив е. И засмян е до уши,
	защото…
	снощи баба Севастица
	задачите му кротичко реши.

	Напредна Пешо, без да се напряга.
	И по граматика се отличи,
	защото…
	майка му глаголи спряга —
	на лампа вади своите очи.

	Но на контролно колко ще изкара,
	щом книга не похваща, не чете?
	Ах, двойките са, братя,
	за двойкари
	и утре пак ще го споходят те!
P$
