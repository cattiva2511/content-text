P>
	По пътчето старо и сгушено
	пак деца се надбягват с лятото.
	От града дошло — опушено,
	радва се на слънцето ятото.
	От прозорците викат ги бабите —
	корени стари, прегърбени.
	Вместо тях се обаждат жабите
	от подмолите върбови.
	На площадчето пак вятър извива
	тънка снага усукана.
	Пред вратите старци заспиват
	като гайди спукани.

	И се връщат късно децата —
	разлюлени стебла на дръвчета.
	По очите им и лицата
	уморената вечер шета.
	И замлъква селцето вгнездено,
	натежало от летния вятър.
	Слънцето
		мушва
			свойто вретено
	в престилката на земята.
P$
