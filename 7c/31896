P>
	Тишина необикновена властва
	над птиците с притихнали крила,
	а някъде непримиримо странства
	лодкарят, взел от слънцето весла.
	Прозорците разтворени го чакат
	да влезне през неспалите врати,
	а той, навлязъл в тайните на мрака,
	очаква пак вълна да връхлети.
	Не търси знак към пътища обратни,
	душата му все изгревите иска.
	Минава през света и вероятно
	затуй така звездите тук са ниско.
	И тръгвам по голямата пътека,
	където е лодкарят спрял сега,
	настигат ме вълните и полека
	навлизат с тях в сърцето на брега.
	И птиците на облаци огромни
	потъват във една далечина,
	която все за него ми напомня,
	за лодката с весла от светлина.
P$
