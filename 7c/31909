P>
	Остана незавършен моят път
	и аз останах като дреха,
	по която кръпките личат,
	оставена за мъничко утеха.
	И да заспиш, пак път те чака
	в това объркано пространство.
	Безшумно ще те стигне мрака,
	който безпреградно странства.

	Затуй не спи. Времето не стига.
	Табуните коне ги няма.
	Небето покрива си вдига —
	земята става по-голяма.
	Тръгни с безсънната река,
	вземи каквото подобава.
	Днес денят повдигнал е ръка —
	тръгни без страх и продължавай!
	И своето безсъние раздай —
	душата ти сега това очаква.
	Излез от себе си… Тръгни и знай:
	страхливци никой не оплаква.
@@	25 юли 1989 г.
P$
