E>
	„По-лесно е да завладееш земя с дух, отколкото дух със земя.“
@	Мигел де Унамуно
E$

	Божан и Владо неочаквано в своята полемика стигат до разрив:
	— Спас работи ли вече?
	— Работи.
	— И какво работи?
	— Ами това, което винаги е правил — за разлика от другите.
	— Но нима продължава?…
	— Ами да. Нали има дарба.
	— Но какви ги плещиш?!… Туй да стои по цял ден над книгите и да пише по два реда — ти на това дарба ли му казваш?
	— Точно така.
	— Но от това пари няма и щом няма, туй може да му бъде само хоби, но не и работа.
	— Тъй ли мислиш?
	— Естествено! След като неговият дълг е да работи за хляба като всички, а не да ми стои като търтей и да чака някой да го издържа.
	— Да, но останалите работят за хляба, защото нямат подобна дарба и то им е дадено от съдбата. Иначе ще бъдат като Спас.
	— О, Боже!… Нима е възможно той да работи върху така наречената си дарба, без да има хляб.
	— Напротив! Именно тази му дарба е самият хляб, който предшества другия — за да живее и умре, намирайки смисъла.
	— Но, човече, нима другите, като работят за истинския хляб и ПРАВЯТ ПАРИ, нямат смисъл — или те са нещо безсъзнателно?
	— Не ме разбирай погрешно! Те също имат смисъл. Щом всеки се ражда с определени заложби, за да бъде полезен на всички — в името на живота.
	— Не, човече! Малко е да казваш, че имат смисъл. Малко е! Защото техният смисъл е преди всичко определящ. Техният!…
	— О, ДУМА ДА НЯМА!… ЩОМ ДНЕС ДА ПРАВИШ ПАРИ, ТЪЙ НИ ГО НАЛАГАТ, ЧЕ ВСИЧКО ДА СЕ ИЗМЕРВА САМО С ПАРИ — ЗА ДА НЕ СТРУВАМЕ И ПЕТ ПАРИ!
	— Но ти си истински безумник!… Истински!…
