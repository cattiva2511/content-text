	Минчо и Митко са приятели. Те постоянно спорят по най-различни въпроси. Било то от битов или социален характер. Но един ден техният спор навлезе в една друга посока:
	— Не може така, той трябва да работи!
	— А нима писането не е работа?
	— Работа е, но не основна. Той трябва да е някъде на щат. Това е истинската работа!
	— Тъй значи.
	— Естествено! И да пълзи, и да трепери, и да дава много повече, за да получи в туй общество.
	— Но нима, като пише, той не се раздава?
	— Ни най-малко!…
	— Че как така?
	— Ами тъй.
	— Значи пише напразно?…
	— Точно така.
	— Да, но той живее в това общество, пишейки, защото е в своето аз. Иначе би ли живял изобщо, че и да се раздава?
	— Стига с тези умозрения!
	— Истина ти казвам!
	— Да ти имам истината!…
	— Ами имай я!…
	— Е, щом си толкова умник, тогава отговори ми: същият, като пише, каква продукция дава на обществото — след като туй, което пише, нито е ясно, нито се харесва.
	— Но именно щото не е ясно, той е напълно ясен, щом се разбира от този, който трябва да го разбере.
	— Че кой е той, след като обществото не го разбира?
	— Това е този, който движи обществото.
	— О, Боже!… Нима обществото не се крепи на мнозинството, движейки се?
	— Крепи се. Ала точно затуй (и това е парадоксът) — то не се укрепва от него.
	— Че от какво тогава?
	— Само ако се развива първо като дух. А кой е негов носител — малцинството. И кой разбира малцинството — същото. То затова е мишена — като истинския двигател. ЩОМ, КОГАТО СИ СИЛА И ДУХ, ТИ НЕ СИ ПОДВЛАСТЕН НА НИЩО. И ТВОЯТ ПЪТ Е ПЪТЯТ КЪМ БОГА!
