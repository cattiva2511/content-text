P>
	И смях, и врява на пързалката…
	Поспри се, погледни
	ей тези две шейни —
	голямата и малката!

	Едната би побрала слон
	от Африка или Цейлон.
	А другата ще побере
	кутре
	от Ганчово дере.

	С голямата е мамин Лечко —
	добре известен вариклечко.
	Пухти, корем издул,
	по стръмните пъртини
	като гърне фасул,
	излязло да изстине.
	Виж, с гъста пара замъгли
	един горун и три ели.

	А как стои въпросът
	с най-малката шейна?
	Шегата настрана —
	шейната е на почит:
	под мишница я носят
	като книжле за прочит.
	Поред я носят: Крум, Дамян
	и Ставри, до уши засмян.

	На подбив Лечко се изплези:
	— Здравейте! И добре дошли!
	Места за всички ви дали
	ще има?
	Засмя се някой от онези:
	— Да беше млъкнал по-добре!
	Шейничката ще побере
	и трима!
	— Ще видим горе, буболечко! —
	наперен, викна Вариклечко.

	— А после — долу! — позасмян,
	допълни тутакси Дамян.

	Какво се случи горе? Там
	за срам
	голям
	едвам-едвам
	пристигна Лечко наш — свидливия,
	лъщеше цял
	като парцал,
	измъкнат от варел с оливия.

	И сам се нагласи в шейната
	с големината си позната.

	А малката шейна — ей на —
	узна,
	че с малка хитрина
	умникът взема връхнина.

	Ухилен в нея седна Крум,
	защото Крум е с хитър ум.
	На раменете си той взе
	Дамян с големите нозе.
	А връз Дамян, макар и с мъка,
	се метна Ставри Дребосъка.
	Децата викнаха — Ура!
	Ура! И тримата побра!

	Измамен, Лечко се ядоса.
	И сам реши да се пръждоса.
	Помогна си неловко с крак
	и полетя немил-недраг.

	— Ще се пребие — рече някой. —
	Не чакай, Крумчо. Миг не чакай!

	Изкусна, весела, спасителна,
	по хлъзгавата стръмнина
	като голяма въпросителна
	се спусна малката шейна.

	Настигна Вариклечко тя —
	на Вариклечко връхлетя.

	Бух-бух, цап-цап, трах-трах!
	— Там долу се трошат ребра!

	И в облаче от снежен прах
	завърши страшната игра.

	— Да, случва се по някой път —
	премъдро загълча отрядът, —
	наместо друг да отърват,
	спасителите ще пострадат.

	И всички мислеха, че тримата
	по болници ще карат зимата…

	Но мигом вик се извиси:
	— Другари! Лечко ни спаси,
	защото Лечко е дюшек
	и топъл, и дебел, и мек!
P$
