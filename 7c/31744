E>
	„Самотата всъщност е истинската форма на свободата.“
@	Шопенхауер
E$

	Както си вървеше, той неусетно срещна един свой познат до езерото, където често ходеше, и започна непринудено:
	— Здравей!…
	— Здрасти.
	— Накъде си тръгнал?
	— Ами, малко на въздух.
	— Браво на теб! И гледам, семейно си тръгнал.
	— Е, няма с други да тръгна.
	— Правилно.
	— А ти накъде?
	— Аз пък малко на басейн.
	— И що си сам?
	— Ами аз често съм сам.
	— Е, значи ти има нещо…
	— Дали е тъй или иначе — съдбата ми е такава.
	— Не намесвай нея!… Съдбата, каквато си я направиш.
	— Не… — съдбата, каквато ти е дадена.
	— Ей, ти все намираш оправдание.
	— Ами гледам от примера на управниците.
	— Остави ги тях. Тях няма какво да ги мислиш.
	— Естествено! Аз да му мисля, че ако не мисля — съвсем съм осъден!
	— Точно така. Значи, казваш, отиваш на басейн.
	— Очевидно. И там релаксирам.
	— Да, но разбрах, че бил пълен.
	— Дори и да е пълен, това не е проблем за мен — щом аз отивам.
	— Да, но казват, че водата била мръсна.
	— Дори и да е мръсна, пак отивам. Щом колкото и да е мръсна, тя не може да бъде по-мръсна от нас, хората — и това за мен е едно пречистване.
	— Е, щом имаш нужда, отивай.
	— Що, ти нямаш ли?
	— Не, нямам.
	— Е, така е… — вие, семейните, сте други хора.
	— Що за отношение?…
	— Шегувам се, разбира се.
	— Но не и с мен!
	— Да, но който не понася шега — говорят зле за него.
	— Що, за тебе не говорят ли?… Като знам какъв беше и такъв си остана.
	— Твоя воля. А нима не знаеш, че в човешкия живот рано или късно тъй се случва, че той тръгва по нов път.
	— Може и така да е, но като гледам, ти хич не си по него.
	— Не се обиждам, защото си женен. А човек, като се ожени, става неузнаваем. Щом, ставайки зависим (малко или много), започва да следва други закони и да мисли и действа далеч не както преди, и затова аз те разбирам.
	— Гледай го ти, добре си знаеш словото — но ти казвам: както аз съм зависим, така и ти си зависим, щом живеем в общност и се подчиняваме на едни и същи закони.
	— Да, но тези, на които аз се подчинявам, го правя — не защото се формирам от нея, — а щото съм извън нея.
	— Никой не може да бъде извън нея. Никой! Ние всички сме като едно семейство.
	— Безспорно! Но и това семейство — както понякога става — има своите подхвърлени деца. Които, за да оцелеят, започват да се развиват по своите си закони, нямащи нищо общо с тези на семейството. Но щом за меродавни се приемат единствено неговите закони, а всички, постигнали нещо извън него, се третират като непълноценни! — значи изборът е само един: ИЛИ ДА СЪЩЕСТВУВАТ КАТО ДРУГИТЕ В СЕМЕЙСТВОТО, МИНАВАЩИ ЗА ПЪЛНОЦЕННИ, ИЛИ ДА СЪЩЕСТВУВАТ КАТО СЕБЕ СИ ИЗВЪН НЕГО — С ЦЕНАТА, КОЯТО ЗАПЛАЩАТ! Друг избор няма. И аз го направих.
