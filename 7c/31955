P>
	Събуди се лагерът рано, по хлад.
	Към извора хукна девети отряд.
	Но Рачо под чергата спи непробудно,
	защото…
	да станеш по изгрев
	е трудно.

	Един шегобиец го пръсна с вода.
	Изтича сънливецът вън, зарида.
	Подсмърча под смърча. Облича се мудно,
	защото…
	да пипаш чевръсто
	е трудно.

	Поеха на поход по чудни следи,
	а Рачо с пазача на припек седи.
	Но той не тъгува, че тук е безлюдно,
	защото…
	нагоре по хълма
	е трудно.

	Ах, има да гонят незнайния рид,
	под който уж някакъв рудник е скрит.
	А Рачо не рачи съкровище рудно,
	защото…
	да ровиш и чукаш
	е трудно.

	Но… мръква се вече. От стръмния кат
	честит се завръща девети отряд.
	И проби е взел. А на Рачо е чудно,
	защото…
	да следваш отряда
	е трудно.
P$
