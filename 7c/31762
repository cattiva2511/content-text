	Тъкмо се прибирах у нас, когато видях наблизо да има нов магазин. В което, разбира се, нямаше нищо нередно, щом такива обекти никнеха къде ли не — и то толкова често, че чак започнаха да внушават неизбежната посока на битието ни като единствена и непреходна! Но този магазин някак си ме привлече още с витрината си. И воден от любопитството си, неминуемо влязох в него и се обърнах към продавачката:
	— Добър вечер.
	— Ами добра да е.
	— Тя вечерта е добра, ама ние дали сме добри?
	— Е, някои сме добри.
	— А туй значи ли, че и аз съм добър?
	— Но аз не ви познавам.
	— Че малко ли говорим вече?
	— Ама вие сте много шеговит.
	— Че лошо ли е?
	— О, не!… И какво желаете?
	— Ами гледам, захарни изделия имате.
	— Не само… Зад вас е хладилната витрина със сок, вино, бира… Пък ако искате, можем да ви сервираме отвън. Масата е за това.
	— А, така ли?…
	— А от утре ще сложим и други маси.
	— Чудесно! Значи ставате един универсален обект.
	— Точно така.
	— Ала само дето имате размерите на гараж.
	— Е, като няма наблизо по-голямо помещение под наем.
	— Не се притеснявайте. Понякога от малкото може да дойде нещо много по-голямо, отколкото от самото голямо.
	— Интересно! Това не го знаех.
	— И аз не го знаех. Но човек затова е човек и в този живот не се ли сблъска с това-онова — още много работи няма да знае.
	— Правилно.
	— А вие на всичкото отгоре сте и хубава.
	— О, мерси, мерси!…
	— И тогава как няма да поискам най-големия Toblerone, че да ви стане и на вас сладко?
	— О, разбира се, заповядайте.
	— Благодаря ви и успешен оборот.
	— Дай Боже!…
	Явно тази жена си струваше. Имаше особено излъчване и реших да й стана редовен клиент. И през ден-два започнах да ходя при нея, купувайки по нещо. Постепенно започнах да усещам, че тя ми симпатизираше не по-малко, отколкото аз на нея, а дори и повече. Това на свой ред повдигна тонуса ми. Въпреки че работеше с едно момче и донякъде се притесних. Но откакто разбрах, че бяха роднини — съвсем се вдъхнових да ходя по-често там и да стана важна част от оборота им.
	Така се стигна до един ден, когато отидох в края на работното време, поръчах бутилка Chardonnay и я поканих на масата. Тя се изуми от вниманието и сядайки, започна да говори с необичайно настроение:
	— Да знаеш, това вино е разкошно.
	— Че нали затова съм го поръчал.
	— Не само… Ами и затуй, че е правено в родния ми град.
	— Но нима си от Поморие?!…
	— Естествено.
	— Че аз съм от Варна.
	— Ама ти сериозно ли?
	— Че как иначе?
	— Това е прекрасно.
	— Ето, виждаш ли — едно море ни е захранило. То ни дава пълното основание да вдигнем тост за нашите сродни души. Наздраве, мадам!
	— Наздраве.
	— И да знаеш, много добре ти стои къса пола.
	— Ей, страшен си на комплиментите.
	— Но нима не е истина?…
	— Добре, тъй да бъде. А гледам, и ти си издокаран.
	— Ами то от жената зависи.
	— Тъй значи…
	— А дори и да не зависи — от уважение към себе си, — гледам да се обличам като за последно.
	— И аз съм така.
	— Че как няма да бъдеш? Иначе си губиш женското.
	— Ах, вие, мъжете…
	— Ами тъй си е.
	— А ти сам ли живееш?
	— Може да се каже.
	— Е, не ти ли е скучно?
	— Е, невинаги съм сам.
	— Така ли?…
	— В името на физиологията понякога се налага.
	— Фантастичен си!
	И в този миг, използвайки ситуацията, започнах леко да я галя по гърба и щом усетих, че й става все по-хубаво, целунах я по бузата и таман да й кажа, че я каня у нас — изведнъж дойде някакъв тип и направо започна:
	— Гледам, сладко я целуваш.
	— Моля те, не се бъркай — стресна се тя.
	— Що бе, нека ви погледам.
	— Казах ти, недей, той ми е редовен клиент.
	— Че аз не съм ли ти редовен любовник?
	— Стига, моля те — изнерви се тя.
	— Вижте какво… — намесих се аз.
	— Ти ще мълчиш, защото тази жена е моя!
	— Добре, тя е ваша. Но мисля си, че за един мъж по би му отивало да накара жената да го ревнува, а не той нея. Пък камо ли да я следи и вдига скандал на всеослушание като показва физическата си сила — ОТ ЛИПСАТА НА ДРУГА, ОПРАВДАВАЙКИ СВОЯТА АГРЕСИВНОСТ!
	— Да знаеш, ще те спукам от бой!
	— Не, остави го! — извика тя.
	— Не, ще го убия!
	— Не, умолявам те!… Повече няма да се виждам с него.
	— Добре. Затваряй магазина и да си ходим, че ми е писнало от такива хамави…
	И тя безропотно се подчини и тръгна с него. Тъй както си вървеше обществото — напук на хамави като мен!
