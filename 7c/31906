P>
	Родино мила, майко свята,
	изваяна от синева,
	събрани в поглед на зората
	ме водят древните слова.
	Нося белези от рани
	от сабите на онзи век.
	С гласа на празнични камбани
	ме стига днес космичен ек.
	И с незабравима жал целувам
	уханната ти топла пръст,
	в която кости са събрали
	дърветата с небесен ръст.
	Тече кръвта ти в моите вени
	и с мъдрите си очертания
	звезди над мен неугасени
	бележат вечни разстояния.
	Очите ми в очи са спрели
	от ясни атомни слънца.
	И дните ми пътуват бели,
	събрали стоплени сърца.
	И в хоризонтите познати
	отново те откривам аз.
	Звездите слезнали в житата
	ме водят в път от твоя глас.
P$
