P>
	Понякога се питам кой съм аз,
	от кой ли праотец са мойте гени,
	през поколенията наследени?
	На кой приличам по лице и глас?

	Не са били един и двама те.
	Незнайни варвари и войни смели
	духът си горд и волен в мен са вплели,
	извайвали са ме със векове.

	От всеки взел съм родова черта
	и ако днес те биха ме видели,
	единствен бард и лекар във рода,
	постигнал своите мечти и цели —

	далеч, далеч зад родните предели,
	кой знай как с мене биха се гордели!
@@	Сидни, Австралия — 2015 г.
P$
