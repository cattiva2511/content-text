P>
	Аз животните възпях.
	В паметта ми те живяха.
	И герои мои бяха,
	и прославих се чрез тях.
	В мойте приказки вълкът
	лесно с кучето говори.
	Плаче, смее се светът,
	съгласява се и спори,
	но каквото и да стори,
	в него луди, мъдреци,
	кръвопийци и светци
	си живеят, няма как.
	И на сцената са пак
	благородник и лъжец,
	и мошеник, и подлец,
	и тиранин, и глупак,
	и ласкател, и дивак,
	но изглежда ми навред —
	май лъжците нямат чет.
	Всъщност, всеки е лъжец —
	тъй твърди един един мъдрец.
	Лъже учен, лъже прост —
	не че правя го въпрос,
	но едва ли без лъжата преживяла би земята.
	Лъже малък и голям.
	Ако туй не казвах сам,
	а го заявеше друг,
	сигурно бих бил против.
	Аз Езоп и Омир тук
	ги не включвам: те с красив
	стил измислици редят,
	но при тях лъжата власт
	чудна има — всеки път
	става истина за нас.
	Книгите на тези двама
	са богатство най-голямо
	чак до края на света.
	Те са дар от вечността.
	Но сега за двама други
	ще разкажа; те заслуги
	по-различни имат
	май в нашия измислен край.

	Е, да почнем.
		Млад търговец от Багдад
	се наканил да пътува; нямал брат,
	затова на свой комшия поверил
	да му пази златото. След време се явил
	и си го потърсил. „Ай, каква беда!“
		почнал да се вайка оня. —
	„Плъх един изяде всичко. Хукнах да го гоня —
	но избяга…“ „Хм, така ли…“ Даже и следа
	от съмнение търговецът не проявил.
	Но след време тихомълком уловил
	той детето на съседа и го скрил.
	После викнал хитрия комшия на обяд:
		„Извини ме, братко, ала ад
		е животът ми от вчера —
		че не мога да намеря
	своя син! Без него гасне моят свят!
	Кой ли ми го грабна? Как да си го върна?“
	Казал му търговецът: „Слушай, вчера зърнах
	кукумявка как сина ти го отвлече —
	отлетя със него много надалече.“
	„Слушай, драги, хич не ми е до задявка.
	Как човек ще грабне малка кукумявка?“ —
	тъй бащата рекъл. „Как — не зная, драги.
	Логиката тука нищо не помага. —
	казал му търговецът. — Ала, драги, виж:
		нима можеш да се усъмниш,
	и защо те стряска толкоз мойта новина?
		Та нима е толкоз странно, че
		кукумявките във таз страна
	могат да отмъкнат някое момче,
	щом пък плъхът злато хапва до насита?“
	Тук, смутен, съседът вече се усетил:
		Върнал му парите
		и си взел момчето.

	Спорели двамина по подобни тези —
		бил единият от тези,
	дето са видели всичко с микроскопа:
	всичко е за тях грамадно, а в Европа,
	в Африка — от зли чудовища гъмжи.
	Първият веднага почнал да се хвали:
	„Зелки като къщи баба ми държи.“
	„Тенджери пък има като катедрали —
	вторият му рекъл. — В тях вари на село
	дядо твойто зеле.“

	С находчивост стряскаш хитростта веднага.
	Най-добре абсурда се преборва с още
	по-голям абсурд. Разум не помага.
	Пред лъжата трябват други пълномощия.
P$
