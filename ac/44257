P>
		Бе съобщил навред лъвът —
		той в своя дом лежеше болен —
		да дойдат да го посетят
		посланици по своя воля.
		Под честна дума обеща
		да се държи като баща
		със тях, със свитите им даже —
		така благоволи да каже,
		че нито нокът, ни мустак
		не ще допре до тях. И пак
		им даде честна лъвска дума.
		От планини, поля и шума
		дойдоха пратеници там…
		Ала едно възпря Лисан:
		„По стъпките в праха се забелязва,
	че само се отива при болния ни цар,
	но ни една не сочи, че някой е излязъл
	от благородния ни господар.
	Поканата му — тя е чест за всеки,
	но аз сега го много моля, нека
	от нея той да ме освободи.
	Аз вярвам му. Но в лъвската бърлога
	се влиза — стъпките за там са много,
	а за навън не виждат се следи.“
P$
