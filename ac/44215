D>
	На г-жа дьо ла Саблиер
D$
P>
	Със своя стих ще ви издигна храм —
	по-вечен от света ще го създам…
	Ръцете ми с Божествено изкуство
	започват да създават красотата,
	и надпис ще изпишат на вратата,
	подтиквани от светлото ми чувство:
	ЖИВЕЕ ТУК БОГИНЯТА ИРИС.
	Дори Юнона не е по-велика,
	и Юпитер — върховен господар
	над богове и всяка низша твар —
	ще са щастливи Тя да ги повика.
	Под свод апотеозен и красив
	Олимп ще се оглежда мълчалив
	в Ирис — под балдахин от светлина.
	Ще украси животът й щастлив
	с мотиви всяка храмова стена,
	че тя сама възпира гибелта
	в прогнилите държави на света.
	А в дъното на храма ще виси
	портретът й с вълшебните черти,
	и с чара, който, без да го смути,
	най-дивен блян умее да краси.
	Аз бих направил в нейните нозе
	да падат смъртни, да склонят глава
	герои, богове и божества,
	да се прекланят нимфи и князе.
	В очите й разпалил бих душата
	на всичките съкровища в света,
	и пак не бих достигнал сладостта,
	с която ни обгръща нежността
	на нейната сърдечност, на властта
	й мъжка с милостта пък на жената.
	Тъй малък е словесният ми дар
	пред вас, о, Ирис, и пред този чар,
	който достига дивни висоти
	и кара в унисон да затрепти
	сърцето ми. (Това го казвам без
	най-малкия любовен интерес —
	той в двора ви не е приет.) Та аз
	надявам се, че в някой светъл час
	на Музата ми ще се разреши
	с проекта си да почне да греши
	пред вас — такъв приятел, че дори
	приятелството ви напълно заслужава
	от разказа ми да се забавлява.
	С туй крал не би могъл да ви дари;
	та нека обичта ми ви развлича,
	а кралят — той не знае да обича…
	Живота си положил бих пред вас,
	приятелко. Сега, да пази Бог —
	за да ви разведря, започвам аз
	пак за животни — разказ, и урок.

	Та Костенурка, Гарван и Плъх, че и Газела
	живееха си чудно в един затънтен край.
	Понеже бе далече от хорските предели —
		направо беше рай.
	Ала открива всичко човекът зъл и хищен.
		Нито води дълбоки,
		ни небеса високи
	покоя гарантират. Не му убягва нищо.
	Газелата пасеше веднъж сред кът прекрасен,
		когато куче — пратеник ужасен
		на хорската злина голяма
	следите й надуши из роената трева,
	и тя побягна. Доста време след това
	се сети Плъхът, че посестримата им я няма:
		„Приятели, Газелата къде е?
	Да има някой някакво известие от нея?“
		Тук Баба Костенурка
		извика: „Ако можех аз
		тъй из небето да се щуркам,
		както умее Гарванът, завчас
		узнала бих каква ли каша
		грози приятелката наша,
		прочута с бързия си бяг;
	в беда сърцето разпознава всеки знак.“
		Веднага Гарванът се стрелна
	и с погледа си зорък бързо мерна
		Газелата в един капан.
	Тозчас се върна той — тревожен, запъхтян,
	разказа за това, и без брътвеж, разлян
		в стенания безмерни,
	и без да губят време за преглед, разпилян
		по даскалски модел,
		направиха си план —
		и изчислен, и смел.
		Решиха тъй: двамина
		веднага да заминат
		за там, където стене
		Газелата пленена.
	За третия решиха, че в цялата комбина
	е по-добре да пази, с тъй бавния си ход
		тила им от комплот.
	И мигом Плъх и Гарван надеждата ги юрна —
		дано заварят жива
		Газелата красива.
		Пък Баба Костенурка
		не изтърпя пасивна,
	а също подир тях усилено запъшка,
	понесла на гърба си възтежката си къща.
	Зае се бързо Плъхът, без много да се мръщи
	с въжето на капана, и го прегриза в крачка.
	Но върна се ловецът: „Къде е мойта плячка?“
	Веднага Плъхът в дупка подземна се пръждоса,
	газелата — в гората, а Гарванът — в небето.
		Ловецът пък, ядосан,
		озърна се, и ето —
	съгледа Костенурката бавно да се носи.
		„Все нещо ще намеря —
	помисли той със яд — за моята вечеря.“
	И я прибра в торбата без никакви въпроси.
	Но Гарванът това видя и го разказа.
		Веднага се показа
	пак пред ловеца дръзко спасената Газела.
		Той хукна да я цели
	с лъка си, а тогава започна свойто дело
	Плъхът и във торбата загриза дупка смело.
		От щастие затупа
	сърцето костенурско — не стана днес на супа.

	Така завършва тази голяма епопея.
	Бих могъл още дълго — за вашата наслада
	да ви разказвам — колкото цяла Илиада,
		или пък Одисея;
	а Гарвана за главен герой бих назначил,
	макар че ако трябва да бъдем честни, всеки
	си има важна роля и всеки ми е мил;
		Препуска по пътеки
	Газелата и може врага да заблуждава.
	А Баба Костенурка пък мъдрости раздава
	и Гарванът веднага ги въплъщава в дело.
		Пръв всеки е — в което
		се справя най-умело.
	Кого да отличиш? Бих предпочел — сърцето.
P$
