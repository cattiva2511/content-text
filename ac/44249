P>
	Размисляше в леговището заек
	(какво би правил там, освен да мисли той?).
	Привиждаха му се премеждия безброй:
	страхът и ден и нощ това зверче терзае.
		„Страхливият по нрав до днес
		е бивал винаги злочест:
	спокоен залъче да хапне, той не може.
	Наслада никъде; засада вред дири`!
	Така живея аз: На`, всичко ме тревожи,
	с отворени очи и нощем спя дори.
	Та поправи се де — умник те поучава.
		Но мигар се страха поправя?
		Аз мисля, нека бъда откровен,
		бои се и човекът като мен.“
		Тъй си приказваше и бдеше
		във дупката си заекът страхлив.
		Бе неспокоен, бе недоверчив:
	мушичка, сянка, лъх — от всичко го тресеше.
		И както мислеше това,
		животното, обзето от тревога,
	дочу отнейде шум и хукна презглава
		далеч от своята бърлога.
	До блато някакво дотича блед и плах.
	Веднага жабите във блатото се свряха.
	Веднага жабите наскачаха в уплаха.
		„О-хо! И аз съм, значи, всявал страх —
		страхливецът си рече с облекчение. —
	Аз плаша тварите, тревога будя в тях!
		Отде това юначество у мене?
	Не мислех, че от мен треперели дотам!
		Страшилище съм бил аз непознато!“

	Не съществува май страхливец на земята,
	да не намери друг страхливец по-голям.
P$
