P>
	Щом царят на животните — лъвът,
	умрял, дошъл на дневен ред въпросът:
	кой би могъл след неговата смърт
	оттук натам короната да носи?
	Извадили я от сандъка леко,
	край който пазел дракон зъл и дърт,
	и тъй решили: да я пробва всеки!
	Комуто стане — той е предводител.
	Ала не им подхождали главите —
	бил някой с малка, друг пък бил рогат.
	За да не изостане по-назад,
	Маймуната нахлузила я също.
	Започнала да вряска, да се мръщи —
	да разиграва разни зевзеклъци…
	Не щеш ли, нейните маймунджилъци
	така харесали на мнозинството,
	че я избрали! И на тържеството
	след туй й зацелували ръка.
	Лисицата не мислела така,
	но етикета тя не нарушила,
	а поздравила, после промълвила:
	„Ах, Ваше много бляскаво Величество,
	наблизо злато знам — в добро количество;
	сега сте цар — и то Ви се полага…“
	Маймуната се втурнала веднага,
	за да не я превари друг; ала уви —
	туй бил капан за глупави глави —
	една дълбока дупка… И тогава
	запитала Лисана: „Тук това
	дали е цар?“ Решили, че не става
	короната за всякоя глава.
P$
