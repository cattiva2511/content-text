P>
	След толкоз векове на битки и тегло
	най-сетне сключили мир вълците с овцете.
	Туй за двете страни било добре дошло:
	че гинели овце от вълците проклети
	и не един овчар си шил за студовете
		от вълча кожа облекло.
	Спокойно не могли и да се наслаждават:
		едните със месо да се гощават,
		а другите тревица да пасат.
	И тъй те сключват мир: заложници си дават;
	овцата псето си, вълчето си вълкът.
	Размяната направили по форми стари
		и под надзор на комисари.
	Не минал месец-друг и щом порасли само,
	вълчетата от стръв за кръв обзети пак,
	издебват час, кога овчарите ги няма,
		в кошарата нахълтват чак,
	овце и агнета издушват там до крак,
	на шия метват ги, оттеглят се в горите.
	По-рано пратили на свойте тайна вест.
	И както псетата си спали на открито,
		нападнати били без срам и чест:
	дорде се освестят, погинали горките.
		Не отървало ни едно глава.
	Добре е да заключим от това,
	че трябва с лошите война да водим ние.
		Голямо благо е мирът,
	съгласен съм; но той опасност крие,
		кога коварен е врагът.
P$
