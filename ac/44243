P>
	На дърво беше кацнал Петел един стар
		като зорка охрана.
	„Братко — каза с гласец шоколаден Лисана, —
		аз съм твой вече верен другар!
		Между нас мир настана.
	Обикалям така от адрес на адрес
		с тази радостна вест.
	Слез веднага с прегръдка мира да скрепим!
		Отсега невредим
		ще е всеки от вас,
		щом живее сред нас.
		Пейте целия ден,
		но сега слез при мен
		за прегръдката, братко!“
	„Дружке — Петльо й рече, — ще пея безспир,
	че не съм научавал аз нещо по-сладко
		от таз кратка
		депеша за мир;
		нов импулс ще ти дам:
	ето — виждам отсреща два фокстериера —
		май и те куриери —
	как се движат насам.
	Явно искат в прегръдка една да се слеем,
	и завинаги в мир и любов да живеем.“
	„Много бързам! — Лисицата се завъртя. —
	Трябва днес да съобщя на десетки места:
		— Хайде чао.“ Кумата
		мигом хвана гората,
		недоволна на вид.
		А заля се в открит
		смях Петелът след миг.
	Да измамиш измамника много е шик.
P$
