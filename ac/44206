P>
	В спор надвиват със сила, а не със слова —
		ето пример един за това.

		Влезе агънце в китна дъбрава
		да си пийне вода от потока.
	Злият Вълк, огладнял, за разправа жестока
		тъкмо търсеше плячка тъдява.
	„Как посмя да ми мътиш водата без свян? —
		кресна горският лют хулиган. —
	За нахалство таквоз аз наказвам без жал!“
	„Ваша милост, простете, не сте доразбрал, —
		блейна агнето. — Вие стоите
	по-високо от мен. И се стичат водите
		двайсет крачки след вас.
			Е, как аз
		бих могло да ги мътя от толкова ниско?
	Пък и мигар с езиче тъй мъничко ще
		размътиш потока въобще?“
	„Абе мътиш го! — звярът му ревна, — и низко
	се изказваш за мене — от лани го зная.“
	„Лани още ме нямаше, още бозая
	от мама“ — тъй бедното агне отрони.
	„Бил е брат ти тогава! Тук всичко се помни!“
	„Ама аз нямам брат.“ „Абе твоите бяха!
	А и вашето племе отдавна ме гони —
	там псета, чобани — по мене крещяха!
	Мъст за тебе, мъст, мъст — ей така ти се пада!“
		Сетне Вълчо го сграбчи и без сантимент
		го повлече, уби и изяде,
		глух за всякакъв нов аргумент.
P$
