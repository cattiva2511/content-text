	[* Еърс Рок (Ayers Rock), позната също като Улуру (Uluru) — прочута скала, с оранжево червеникав цвят в Централна Австралия; туристически обект.]

P>
	Денят притихва. Бавно се смрачава.
	Безмълвно гасне огнената жар
	и Еърс Рок с осанка величава
	проблясва като златен кехлибар.

	На небосвода месец рог извива,
	край него грейват милион звезди
	и вечерта, тържествено красива,
	легенди древни тайнствено шепти.

	Тъй ясно е небето! И тъй близко.
	Ще го докоснеш, вдигнеш ли ръка.
	Звездите се привеждат все по-низко
	и като дребни огнени слънца

	обливат Южното полукълбо
	с оранжево-червено зарево!
@@	Сидни, Австралия — 2015 г.
P$
