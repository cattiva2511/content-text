P>
	С гърнето мляко на главата си, Перета
		пристъпваше напето,
	за да го продаде в града — задача лека.
	Вървеше спорно, бе си сложила като за път
	широка фуста и сандали — те човека
		не уморяват, а сами вървят.
		Та тъй, запретнала полите,
		тя вече мислено парите
	за млякото започна да смята и да умножава.
	Значи така — ще купи сто яйца, от тях самите
	три люпила ще станат, ако пипа здраво.
		„Няма да е проблем въобще
	цял курник покрай къщи да пасе;
		дори на Лиса да й се прище
	да се промъкне и петле да отнесе —
	ще смогна да спестя поне за едричко прасе.
	Е, аз ще си го угоя без много зор;
	ще го продам прескъпо, а парите все
	ще стигнат да напълня отново своя двор —
	кой ще ме спре да взема теленце, пък и крава?
	Теленцето ще си подскача из роената морава…“
	Перета също скокна, гърнето падна — тряс!
	И сбогом на теленце, прасе, яйца — завчас
	мечтата на Перета разля се като дъжд.
		Дори възникна риск направо
		ядосаният неин мъж
		да я натупа доста здраво…
		Но стига вече мляко, стига —
		ето — поуката пристига.
	
		Кой в студовете не чака юли?
		Кой не въздига въздушни кули?
	Както млекарката, тъй и кралят — всички —
		мъдри, луди или безлични,
	сънуват наяве — и обезумели тичат
	след мечтата, която друг свят обещава.
		Цял свят пред нас коленичи.
		Всяка дама ни обожава.
	Често в уединение съм и дързък, и смел;
	съкрушавам всекиго — литвам като орел;
		ставам крал, обожаван вред.
	В короната ми блестят диаманти като звезди…
	После нещо ме спъне — и пак съм си клет
		Марко Тотев като преди.
P$
