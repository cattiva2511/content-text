P>
	Добрата дума! Кой не я обича?
	Приятно гали нашите уши,
	но жалко, че не всеки я изрича,
	а нищо не ни коства — грош дори.

	Сравнил я бих по нежност с песен птича,
	която като ехо с дни звучи
	и хората един към друг привлича,
	проправя път към тяхните души.

	Тя в себе си магична сила крие
	и в отклик на отчаян зов и вик
	за помощ с нея би могла да свърне

	решилият да се самоубие;
	животът му в един-единствен миг
	към по-добро изцяло да обърне.
@@	Сидни, Австралия — 2015 г.
P$
