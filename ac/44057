P>
	Веднаж в dreamtime Луната си внушила,
	че хората от нея се отричат,
	а само брат й (Слънцето) обичат
	и се разплакала със пълна сила.

	Блестяло Слънцето с лице щастливо,
	а тя наполовина лик прикрила,
	бледнеела и тъжна, и унила
	сред нощ сълзи проливала горчиво.

	Но сутринта сълзите й небесни
	там, долу образували лагуна
	и хората запяли чудни песни

	за нейната прослава и възхвала,
	и в нея звъннала от радост струна —
	и в пълнолуние тя заблестяла!
P$
