P>
	Покани Градският мишок
	брат’чеда от полето —
	в стил куртоазен и висок
	да нагости братлето.

	Покрил бе кадифе и тюл
	той с гозби непознати.
	До днес не съм все още чул
	за манджи по-богати.

	С вина отбрани — празник същ —
	започна тази среща.
	Ала не щеш ли — изведнъж
	смути пира им нещо.

	Дочуха шум един такъв —
	като от твар опасна.
	Мишокът градски хукна пръв.
	Брат’чедът също драсна.

	След малко стихна. Би отбой
	смутено домакинът:
	— Да продължим бе, братко мой,
	че печеното стине.

	— А не, достатъчно за днес —
	брат’чедът се закланя. —
	Гощаваш чудно, твоя чест,
	но утре аз те каня.

	С такива гозби в моя дом
	не срещам госта аз.
	Ала и пир не искам, щом
	треперя час по час.
P$
