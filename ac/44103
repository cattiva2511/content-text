P>
	Завърнах се след двадесет години
	в обрасъл като джунгла бащин двор;
	домът безлюден, пуст и цял в руини
	навяваше гробовен мир след мор.

	И в мен нахлуха спомени любими —
	за детството, за буйни младини,
	за часове и дни незабравими,
	с които тоз кът свиден ме дари.

	И ето ме, обратно пак в чужбина,
	в кокетна къщичка до океана —
	на плажа ходя всеки ден пешком…

	Щастлив и горд съм в новата родина,
	ала, уви! сърцето ми остана
	там, в онзи пуст, порутен бащин дом!
P$
