P>
		Веднъж на Вълчо — тъй изпосталял
		от лоша слука, взе че му се случи
	да срещне дог един — със косъм заблестял,
	охранен, як… Макар и враг на всяко куче
		Вълкът реши да не напада
		дори и от засада,
		— бе твърде силен този пес.
		Напротив — интерес
		реши да прояви,
		затуй спокойно поздрави,
		и даже джентълменски заяви,
		че му харесва Стойката на дога.
		Така му рече кучето: „За Бога,
	ти би могъл да бъдеш като мен;
		излез от този лес студен.
		Там всеки твой събрат
		ту го измъчва глад,
	ту хайки му устройват без пощада.
	Така мърцина мрете преди срока —
		ни пенсия, ни кокал.
	Смени боята — ще живееш във наслада.“
	Вълкът запитал: „А от мен какво се иска?“
	„А, дреболия — рекло кучето, — да гониш дивеч,
		и подир пръчката да тичаш;
	на господаря да се струваш симпатичен;
		повярвай ми, че всичко
	е тъй нищожно пред размерите на хонорара —
		уютен дом, игри до старост,
		банкети като на курбан…“
	Вълкът бил вече от възторг обзет,
		дори сълза на свян
	проронил пред такъв късмет. Но в тоз момент
	нашийника на кучето видял: „А туй как да разбирам?“
	„Това ли — нищо.“ „Е, как нищо?“ „Ами тъй, гердан:
	чрез него просто ме завързват за синджира.“
	„Завързват?! И където ти хареса
	не можеш да вървиш?“ „Е, да… Голям пък праз!“
	„Да, праз такъв, че и за всичките деликатеси
		не бих го сложил аз.
	Такъв гердан и за милион не бих закичил!“
	След тези думи хукнал в бяг вълкът, и още тича.
P$
