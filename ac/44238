P>
	Юпитер веднъж реши
	да издума дума тежка:
	„Трябва да се съкруши
	вече расата човешка.
	Тези хора ме гневят,
	уморяват ме до смърт.
	Ще приключа с таз болежка.
	Слез, Меркурий; щом от Ада
	зла фурия доведеш,
	тя ще сгази без пощада
	цялата човешка гмеж.“
	И Меркурий бързо литна
	според царския параф…
	Ако вий, царе, държите
	да блестите с мъдър нрав,
	най-добре е да поспите
	между гръм и между гняв.
	Кралят сутрин по е прав.
	Богът с леките крила
	и език на дипломат
	спусна се в самия Ад
	като бляскава стрела.
	Алекто си той избра* —
	[* Алекто — най-злата между фурните. Другите са Тизифона и Мегера. — Бел.пр.]
	най-ужасната сестра.
	Тя веднага разлюля
	с клетва земните недра;
	заяви, че ще натика
	цялата човешка клика
	долу — в адските простори.
	Туй на Юпитер се стори
	малко прекалено вече.
	Той все пак глава поклати
	и светкавица запрати
	по един народ далечен.
	Но светкавицата рече
	да не удря по главата
	синовете на Бащата,
	а да ги посплаши само.
	Тъй че хвърли своя пламък
	сред пустинята без кръв…
	Кой баща не е такъв?
	Но от жребия си лек
	доразпасва се човек;
	пак Олимп се заоплаква.
	Юпитер отново кресна,
	че присъда ги очаква
	и светкавица ще тресне…
	Боговете се засмяха,
	казаха: като Баща
	да не думка; по-добре
	някой бог да избере —
	той да святка над света.
	И понеже длъжността
	на Вулкан бе за това —
	изкова той гръма два —
	първият уцелва точно.
	Него пуска ни нарочно
	връз главите ни Олимп.
	Вторият се губи в дим,
	или бие надалече
	и по планините с плам.
	Втория — разбрахте вече,
	Юпитер ни праща сам.
P$
