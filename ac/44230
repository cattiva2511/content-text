P>
		Веднъж Тиган железен
		на глинено Гърне
		предложи: „Да излезем
		на въздух малко…“
		„Не — Гърнето се запъна, —
		че може да се спъна
		и за секунда само
		да стане зло голямо —
		да се разпарчетосам;
		за теб, Тигане, по са
		разходките полезни,
		защото си железен.“
		„Не се страхувай, драги,
		та аз ще ти помагам.
		Ако по-твърд предмет
		съзрем, за лош късмет —
		пред тебе ще изляза
		и сам ще те предпазя!“ —
		Тиганът каза. Ето,
		че убеди Гърнето,
		и те — куцук-куцук,
		с разклатена походка,
		съвсем един до друг
		поеха на разходка.
	Но след едно хълцукване го блъсна
	Тиганът и Гърнето в миг се пръсна
		на хиляди парчета.

	С подобните на вас създавайте си дружба!
		Съдбата на Гърнето
		така ще ви е чужда.
P$
