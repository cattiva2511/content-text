	[* Coogee beach — плаж в Сидни с красиви борове по брега]

P>
	След бурна нощ, спокоен ден настава.
	Притихват океанските вълни
	и Куджи Бийч с осанка величава
	като седеф на слънцето блести.

	Горещ ден утрото ни обещава —
	от рано божията благодат
	се сипе и облива във жарава
	дошлите тук да търсят отдих, хлад…

	Блажен народ — дечица, млади, стари…
	И аз сред тази пъстра голота
	дълбоко вдишвам йодовите пари,

	а боровете от брега ми кимат —
	напомнят ми за родната страна
	с умерено континентален климат.
@@	Сидни, Австралия — 2015 г.
P$
