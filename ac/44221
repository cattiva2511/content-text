P>
	Знаеш ли в живота ти кое
	истински те води към победа?
	Който е войник, не ще да е.
	Който не е, се стреми да е.

	Бил веднъж един Лисан решен
	вълк да стане — е, какво — мечти…
	Може да мечтае пък в овен
	някой вълк да се превъплъти.

	Само се учудвам, че това
	принц един във проза го излага.
	Аз си блъскам сивата глава
	без голям успех, а той едва
	ненавършил осем — в джоб ме слага.

	В разказа му всичко си тече
	като по вода; дори поетът
	рядко тъй добре ще увлече
	свойте почитатели заклети
	с най-христоматийните сюжети.
	Преразказвам според своя дар,
	ала младият ни господар
	с дарби ще учудва боговете
	май тепърва. Аз във вековете
	не провиждам, но си мисля — нов
	Омир май ще трябва тук — готов
	с летописка страст да изкове
	одата за нови върхове,
	но не виждам никой. А зове
	баснята — да я започнем според своя план.

	Каза на Вълка веднъж един Лисан:
	„Писна ми — ту хвана някой стар фазан,
		ту пък полумъртво пиле.
	Ти по-рядко влизаш в селските къщя,
	а похапваш май че по-добри неща.
	Научи ме твойте хватки, братко мили —
		може би с възтлъсто шиле
	и Лисан е време да се погощава.
	Няма да се каеш, ако го направиш.“
	„Може — казал Вълчо. — Хем наскоро брат ми
	хвърли топа. Тъкмо кожата ти става.
	Грабвай и обличай. После гледай хватки —
	как овце сред стадо да се грабне може.“
		И Лисан във вълча кожа
	новите науки бързо взе да учи.
	Първо бе несръчен. Но пред Даскал Вълчо
		скоро почна да се пъчи.
	Тъкмо стана майстор — ето, че се случи
	стадо там наблизо. Бай Лисан Вълканов
	спусна се и страшна паника настана.
		Тъй Патрокъл на Ахила
	във доспехите уплашил с чужда сила
	куп троянци — и началник, и войник.
	Тук пък слух за двайсет вълка плъзнал в миг.
	Всички хукнали към село с бърза крачка,
	само малко агънце оставили за плячка.
	Грабнал го Лисан, но ето на —
	чул наблизо кудкудякане на квачка —
	хвърлил кожата веднага настрана,
		хвърлил камуфлажа с нея,
	хвърлил агнето, уроците, честта:
		за какво ли му е тя —
		тази глупава идея?
	Илюзия е, че с добра дегизировка
		си друг. Дълго не живее
		и най-изкусна маскировка.
P$
