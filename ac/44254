P>
		Демократическият строй
		на жабите дотегна много,
		нададоха нахален вой…
	и крясъци… и глъчка… и врява… чак до бога.
	И Зевс им хвърли кротък, добър цар — дано могат
	да млъкнат. Но в блатата с такъв шум падна той,
	че жабите — каквито са крекливи
	и не по-малко щури и страхливи,
		навряха се от страшната беда
		из подмоли под блатната вода…
		в тръстиките… под мрежестата тиня…
	Не смееха да зърнат в лицето исполина —
	те мислеха, че царят е страшен великан.
	А той бе жалък сополан,
	но първия жабок изплаши с важността си:
	един от тях — да види страшния гигант,
		рискувал беше личността си,
	едва го доближи — от страх терзан…
	Последва втори… трети… народът е събран…
		То стана истинско гъмжило.
	Най-после всичко вече се беше престрашило,
		та скачаха му по главата чак.
	Търпи ги царят — той е наистина добряк.
	Отново чува Зевс — народът пак се моли:
		„На нас ни трябва цар със чувство и със воля!“
	За да им угоди — той жерав им изпрати.
		Но тоя цар кълве ги по главата.
		А щом рече — и гълта ги дори.
		Пак жабешкото войнство се оплака.
	Отвърна Зевс: „Народе, не се ли ти бори
		за цар? Ти искаше и го дочака.
		Не може никой да ви разбере,
		не бяхте ли си по-напред добре?“
	Но ревнахте за цар. Да бъде — воля ваша!
	Е?… Първият не бе ли добър и мекушав?
		А тоя — нека ви е жив и здрав —
		че може да ви сполети по-страшен.
P$
