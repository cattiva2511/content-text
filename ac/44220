P>
	Дивял се скулптор неслучаен
	пред мраморен, прекрасен блок —
	какво от него да извае:
	животно, маса или бог?

	„Да бъде бог е подходящо —
	а пък в ръцете ще държи
	той гръмотевица трещяща —
	да удря земните лъжи!“

	Така си рекъл — и голямо
	творение създал с длето.
	И всички казвали му: „Само
	не може да говори то.“

	Пред Юпитера си тържествен
	пръв скулпторът се поклонил.
	И пръв повярвал, че божествен
	дух всъщност го е построил.

	Подобно този скулптор прави
	поетът също често, знам.
	И ту се плаши, ту пък слави
	той собствени химери с плам.

	В това прилича на децата;
	тях много силно ги боли,
	само когато от играта
	за миг ги нещо отдели.

	Сърцето винаги се чуди —
	и после пада в плен на бляна.
	Така след своите заблуди
	върви народът без подкана.

	Робуват всички не от вчера
	така на страст и идеал.
	Така Пигмалион* Венера
	[* Пигмалион — античен ваятел от о. Кипър. Влюбва се в създадената от него статуя на жена, на която Венера вдъхнала живот. — Б.ред.]
	залюбва, а я е създал.

	Пред битието безотрадно
	върви човека, разбери!
	Стои пред истината хладно,
	а пред заблудата гори.
P$
