P>
	Не е въпросът да си бърз; печели точността.
	В туй Заекът и Костенурката се увериха.
	Веднъж тя каза: „Я на бас, че до целта
	ще стигна преди тебе, Зайо!“ Зайо прихна
		и от възторг подскочи чак:
		„Нима ще мериш сили с мене в бяг?!
		Госпожо, трябва ти лечение.“
		„Но аз на свойто предложение
		държа“ — тя настоя, и ето —
		облогът е направен, за което
		не ще се разпростирам занапред,
		както за името на съдията.
	Пресметна Зайо, че му трябват скока пет,
	от тези, дето прави, щом в полята
	го погнат псета, а пък той с пъргавина
		ги резне с цяла дължина.
	„Ще имам време — той си рече, — за обяд,
		за дремчица на хлад,
	и за разходчица…“ Пък баба Костенурка
		с походката си славна,
		без никак да се юрка,
		се заклатушка плавно.
	Такъв съперник да успее да надбяга
		на Зайо хич не му приляга —
		та тя е толкоз бавна,
	че по-добре да й даде голям аванс —
		и тъй, горката, няма шанс.
	Зайо подремна, понапасе се с трева,
	после погледна и — о, Боже — до финала
	внезапно я съзря! Тогава хукна през глава,
	ала — уви, напразно — вече бе успяла
	да скъса лентата. „Видя ли, друже скъп —
		му викна тя — уж си сербез,
		пък те надвих. А бягах без
		да свалям къщата от гръб!“
P$
