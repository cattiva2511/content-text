P>
	Седях по изгрев-слънце замечтан
	на пясъчния бряг на океана,
	следях вълните в бяг необуздан
	с душа от лудо щастие пияна.

	И сякаш някак си загубих слух
	за шумната тълпа около мене
	и в нереална тишина дочух
	откъм водите тяхното шептене.

	Красиви строфи, рими… Нямах лист,
	но в творческата треска с пръст направо
	ги вписах върху пясъка златист.

	Получи се вълнуващ прям сонет.
	Една вълна го връхлетя стремглаво
	и думите отнесе… ред по ред!
@@	Сидни, Австралия — 2015 г.
P$
