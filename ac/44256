P>
		В ливадите бе пролетта дошла.
	Животните от всички колибища, села
		на паша са излезли из полето.
	През зимните несгоди намъчил се, вълкът
	видя самотен кон и рече тоя път
		късмета си и с него да опита.
		„Как ще те рапна — каза, — ти тъкмо си за мен,
	по-лесно би било да беше ти овен.
	Но нищо, с малко хитрост ще бъде гърло сито“ —
	помисли, предпазливо го доближи съвсем
		и тъй за лекар се представи:
	„Познавам всяка болест и нрава, да речем,
		на всички, дето тук пасем.“
		Та щом така умело изцерява
		от всичко… то, разбира се, тогава…
	И Кончо, ако би пред него сам разкрил
		каква е точно болестта му,
		безплатно би го изцерил,
		защото, като гледа само,
		че си пасе невързан той,
	това показва, че от нещо боледува.
		„Мен — каза конят — ми се струва —
		в копитото ми има гной.“
	Вълкът угрижен каза: „Такова нещо, сине,
		не всеки може да цери,
	но аз лекувал съм коне-князе дори,
		та… и на тебе ще ти мине.“
	Хитрецът мислеше как своя пациент
		да рапне — за да го удави.
	Но конят със един добър ритник направо
		муцуната му на кайма направи.
		Помисли Вълчо тъжно примирен:
		„Помни — от своя занаят разбирай само.
	Реши да си хитрец, а пък излезе щур.
		Касапин си, а се помами
		да бъдеш също и хирург.“
P$
