P>
	Тъй както бавно и невъзвратимо
	след време всяка дреха овехтява,
	тъй тихо, кротко и неумолимо
	те сграбчва старостта в прегръдка здрава.

	Началото е незабележимо —
	гърбът те стрелне, заболи те става…
	Не е приятно, но е поносимо
	и след почивка кратка преминава.

	Повтори ли, по-трудно си отива
	и скоро зачестява в перспектива,
	а виж и с нови болки те обсипа…

	И някой ден, когато се събудиш,
	тревожно се оглеждаш и се чудиш
	кога и ти си станал „вехта дрипа“!
@@	Сидни, Австралия — 2015 г.
P$
