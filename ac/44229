D>
	На г. дьо Мокроа
D$
P>
	На изкуствата главен родител се пада
	по заслуги и майсторство древна Елада;
	ала нейната мъдрост изчерпване няма —
	всеки ден нова ценност откриваш голяма.
	Крие всяка легенда пространства огромни —
	в тях пътуват и нашите автори скромни.
	Да ти кажа: шедьовър, с финес съчинен,
	оня ден от Малерб* на Ракан** бил съобщен.
	[* Франсоа Малерб (около 1555–1628) — френски поет класицист.]
	[** Онора дьо Ракан (около 1589–1670) — поет и последовател на Малерб]
	Тез — на лирата верни, добри мъченици;
	на Хораций наследници и ученици,
	насаме се видели наскоро, за да
	поговорят спокойно в отбрана среда.
	Тъй захванал Ракан: „Почитаеми, вие
	сте живял толкоз дълго; не може да скрие
	вече никаква тайна съдбата от вас.
	За съвета ви ценен помолил бих аз:
	Накъде да се впусна в житейския друм —
	вие знаете моя произход и ум.
	Дали в скромна провинция да се затворя?
	Или чин и пагон да преследвам при Двора?
	Вред ом всичко е смес във пропорции странни —
	крие чар и войната, а бракът пък — рани.
	Сам да бях, аз бих знаел, но другите хора?
	И какво ще помислят роднините, Двора?“
	„Ах, какво ще помислят?“ — и се ококорил
	срещу него Малерб, после тъй отговорил:
	Четох как мелничар със коси побелели,
	и синът му петнайсетгодишен, поели
	към един панаир да продават добиче —
	неголямо магаре — неща прозаични.
	Но понеже целели цена по-висока,
	за да бъде по-свежа там тяхната стока,
	те овързали Марко и рекли на гръб
	да го носят с почивки… Подход доста тъп!
	Още първият, който ги зърнал, от смях
	се прегънал и викнал: „Какво доживях —
	две магарета носят по-умен събрат!“
	Мелничарят се жегнал от този обрат,
	и развързал веднага добичето кротко.
	То било предоволно от свойта разходка.
	Но сега го възседнал синът, а бащата
	го подкарвал и тъй продължили нататък.
	После трима търговци ги срещнали. Само
	щом ги мернал, единият викнал през рамо:
	„Ей, младежа, я слизай — не те ли е срам?
	Ти се возиш, а старият пъпли едвам!
	Той да язди е правилно, вместо да крета!“
	„Хвала вам, господа, и мерси за съвета“ —
	мелничарят отвърнал. И бързо местата
	си сменили с момчето. Но малко нататък
	три госпожици почнали да коментират:
	„Боже, гледай как мъчи детето вампирът…
	Та дали за владика се мисли дъртакът?
	Виж го как си седи — като жаба разквакан?“
	„Я си гледайте пътя“ — мълвял мелничарят,
	но понеже започнали да се повтарят
	коментари подобни — той — за да ги няма,
	преценил, че ще яздят нататъка двама.
	Много скоро ги срещнала друга дружина:
	„Виж как мъчат добичето тия двамина!
	Ей, какви хора има — то бива ум плитък…
	Та нима нямат милост към своя добитък!
	До пазара ще стигнат май само със кожа!“
	„Боже, няма акъл, който мисли, че може
	да е всекиму в тази държава угоден! —
	викнал тъй мелничарят. — Я, сине, да ходим
	по-добре пак пеша — белким стигнем накрая.“
	(Между другото Марко се радвал на тая
	нова мисъл.) Но пак коментирал народът:
	„Ей, това ли е вече последната мода —
	мелничарят да пъшка, а Марко да тропа?
	Леле, тия двамината нещо им хлопа.
	Сигурно старият свикнал е на магарица.
	Или мели на някоя дърта вдовица,
	та добичето само при нея го кара!
	Абе, трио магарета!…“ Тук мелничарят
	се развикал: „Магаре съм, вярно, признавам,
	щом да слушам съвети цял ден продължавам!
	Но сега се заклевам: оттука до края —
	да си дрънкат; ще правя каквото си зная.“

	И на вас ще ви кажа: воювайте, спете,
	прегърнете идея, жена прегърнете,
	но и в столица шумна, и в край непознат —
	няма как да харесаш на целия свят.
P$
