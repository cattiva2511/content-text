P>
		Влезе в заешкия дом
		хитра Невестулка с взлом
		и добре се разположи,
	даже свои вещи в шкафовете сложи.
	Зайко бе навън за сутрешна разходка —
	щеше му се ей така да се помотка,
		без въобще да се тревожи —
	да почувства мащерката как мирише,
	въздух свеж и ароматен да подиша.
	После Зайчето Жано` се върна вкъщи,
	а пък там — не щеш ли — невестулка му се мръщи.
	„Боже, но защо сте в моя дом, госпожо?
		Я не ме сърдете,
		и веднага напуснете,
	инак между всички плъхове ще ви изложа!“
	Но тя отвърна, че принадлежи имотът
		на този, който пръв се настани.
		„Да — каза тя. — Тъй е в живота.
	Отде-наде ще претендираш за някакви стени,
		и по какъв закон въобще —
	бих искала да проумея — кралски някой дом
		се пада на Пиер или Гийом,
	с какво пред мене по-заслужили са те?
		По кой закон, в кой том?“
	Захвана Зайчето Жано` да разсъждава:
	„Съвсем законно къщичката е на мен —
	дядо Пиер на татко ми Симон я даде. Един ден
	имотът пък от мене беше наследен.
	Пръв аз съм настанен. Така се получава.“
		„Добре, я да вървим тогава,
	щом още спорим — рече тя — на съд свещен.
	Познавам съдия един — Раминагробис — Котарак.
		На всякоя неправда враг,
		светец направо, тих, възпитан, мек —
		за всяка разпра лек.“
		Жано` прие и те на път
		поеха двамцата тогаз —
		да търсят строг и честен съд.
	Раминагробис срещна ги: „Елате, драги, аз за вас
	ще сторя всичко; доближете, че съм глух.
	Нали сте чували, на старини се губи слух…“
	Щом те дошли до ноктите му по-наблизо,
		Котакът в миг ги уловил,
	и ги изял, без в същността на спора да навлиза.
	Така туй трудно дело разрешил.

	От тази басня можете да разберете
	как спорят дребните васали пред кралете.
P$
