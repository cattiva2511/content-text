P>
	Земя, красива, щедра и богата,
	свят извор на живот, вода и хлеб,
	без срам ти омърсихме красотата,
	бунище ний направихме от теб.

	И смукалата си в гръдта ти впили,
	те ръфаме със зверска, хищна стръв,
	изсмукахме последните ти сили,
	изпихме сетната ти капка кръв.

	И продължаваме да се множиме,
	да пренаселваме света безспир,
	да граби всеки, кой каквото може…

	А от вонящото ти празно виме
	отрова капе вместо еликсир
	и трови всичко… Вразуми ни, Боже!
@@	Сидни, Австралия — 2015 г.
P$
