P>
		Един Човек Змия видя:
	„Ах, гад! — извика той. — Аз бързо ще освободя
		от тебе Земната градина!“
		И всепризнатата гадина
		(Аз имам тук предвид Змията,
	а не Човека; може и да не много ясно.)
	бе уловена и веднага пъхната на тясно
	в една торба. Загуби тя не само свободата,
	а бе решено да умре — виновна или не.
	Но за да съхрани наглед приличие поне,
		Човекът тъй й заговори:
	„За теб, неблагодарнице, не трябва милост!
	Ще те убия ей сега и твойто жило
	не ще ме стигне никога!“ Но тя заспори:
	„Ако неблагодарниците трябваше да съдят
		по целия огромен свят —
		помилван кой тогаз да бъде?
	Та ти самият да не мислиш, че си свят?
	Аз следвам твоите уроци — я се виж:
	къде е твойта истина и твойта правота —
	в това, че можеш в миг да ме унищожиш?
		Та аз наричам слепота
		такова убеждение,
		и ще ти кажа: без съмнение
		сред всичко живо ти
	неблагодарност олицетворяваш сам.“
	От тези нейни думи изумен, почти
	човекът спря и отговори: „Аз не знам
	какво те кара да дърдориш тез лъжи.“
	„Сега ще разбереш — Змията рече. — Ето —
	наблизо Крава… Я, госпожо, ни кажи
	така ли е?“ „О, да, заклевам се в небето —
	отвърна тази Крава. — Аз храня всеки ден
	Човека — той напълно зависим е от мен.
	Години вече — дълги години той изцяло
	използва моя труд и цялото ми тяло.
	На него само служат и моите деца
	и къщата му пълнят с храна и със имот.
	Работим му със мишци, със виме и сърца,
		и цялата ни пот отива,
	за да служи на неговата нужда.
	А грохна ли, веднага му ставам вече чужда —
	държи ме гладна, даже за кланица ме стяга.
	Ако Змията беше мой господар, веднага
	би спряла вероятно така да ме прокужда…
	Човекът е един неблагодарник черен…“
	Човекът този патос намери неумерен,
	и каза на Змията: „Нима й хващаш вяра?
	Съвсем е изкуфяла нещастницата стара.
	Я Вола да попитаме.“ „Добре“ — Змията рече.
	И ето, че и Волът ги доближи полека,
	въпроса чу, помисли и с тежък глас отсече:
		„Не знам по-алчен от Човека.
	Товари ни каторжно отвека и довека.
	Орем му всяка нива, запрегнати в ярем.
	Но до плода не можем дори да се допрем —
	продава всичко той — така забогатява,
		а пък за нас остават
	за благодарност малко сенце, вода и сол,
	и много бой с остена. Понякога курбан
	от тебе правят само, защото бил си вол —
	и искат Господ с нашата кръв да е пиян.“
	Тъй рече Волът. Бързо Човекът каза: „Питаш
		досадници нарочно…
	Тоз тука май че иска да бъде обвинител,
		вместо арбитър точен.
	Не ми харесва също!“ Разпитаха Дървото.
	И падна на Човека по ниско естеството.
	Дървото каза как го предпазва от стихии,
	и как му украсява градини и саксии;
	как сенчица над него простира лете вярно,
	и плодове му дава, а той за благодарност
	накрая го отсича — това му е съдбата.
	Та значи — цвят напролет и плодове — наесен;
	през лятото — зелен и свеж чадър, надвесен
	над този, който зиме си грее телесата
	с трупа му. Тъй Човекът благодари и тук —
	пак с брадва и убийство. Не може другояче…
	Човекът не хареса и този глас, обаче
	реши да бъде прав, дори да е напук.
	„Омръзнахте ми, пълна с глупаци е земята!“ —
	извика той, а после заудря със торбата
	една стена, докато животното уби.

		Така е при някои велможи —
		обижда ги логичното. Те мислят, че не би
	могъл, без да им служи, въобще светът да може.
			О, Боже,
		ако река на място да ги сложа —
	ще съм глупак. Но моля Те — поне съвет ми дай!

	„Сложи ги отдалече, или трай.“
P$
