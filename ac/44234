P>
	Често, който на другия гроба копае,
		си копае и своя с това.
	Съжалявам, че днес рядко спомнят си тая
	стара истина с нейните верни слова…
	Ала вече за басня е време сега;
	Плъх един, със закръглена тлъста снага —
	враг на поста, другар на добри ядива,
	се приличаше с кеф сутринта на брега…
	Изведнъж от водата едра Жаба подхвана:
	„Друже, я ми ела на обяд, аз добре
		ще почерпя.“ И Плъхът прие.
	Той не беше от тез, дето дълго ги канят.
	Тя за своето блато като за море
	задърдори, описа му чудни пейзажи,
	за които след време с успех ще разкаже
	той на своите внуци. Описа места
	екзотични и пълни с чудесни неща.
	Даже каза за свойто правителство водно
		народно
	вица няколко. Само че малък проблем
	Плъхът имаше — беше посредствен плувец.
	„И какво — рече Жабата, — имам конец!
	Крак за крак ще се вържем — ще се доберем!“
		Тя направи така. И тозчас
	своя спътник затегли в дълбокото с бяс —
	просто искаше — подлата — да го удави;
	глуха и за закон, и за Божия глас!
	Според нея бе пипнала тлъсто парче
	и на ум дооглозгваше тя хубостника;
	той вопие за съвест, а тя се бъзика;
	той се тегли, а тя го влече ли, влече.
	Но не щеш ли, отгоре го Щъркелът мерна
	как разпенва водата — веднага се стрелна
	и го пипна, а заедно с него награби
		и хищната Жаба.
		Да — плячка неслаба
		му прати съдбата.
		Той сви към гората,
		приготвен спокойно
		за порция двойна…
		На злия играта
		му се преобръща
		и често злината
		при него се връща.
P$
