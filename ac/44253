P>
	Орелът, вкопчил с нокти, понесе тлъст овен,
		а гарванът, загледал го нагоре,
	макар по-слаб, но не по-малко настървен,
		намисли същото да стори.
		Той над овните покръжи,
	от тях най-угоения избра и наближи,
		то бе овен за жертвоприношение —
	и неслучайно бе оставен за курбан.
	А гарванът си каза, алчно в него взрян:
		„Ти хранен си като за мене —
	как много ми харесваш, какъв си угоен!
		От теб чудесен пир ще стане!“
	И спусна се над него, на стръв полакомен,
		със ноктите си да го хване.
	Но тежък е овенът, грамаден е… и как
		да го преграбчи със краката?
	А руното — дебело — изпоплетен гъсталак,
		като на Полифем брадата.
	Заплете нокти гарванът във руното така,
	та сякаш бяха му зараснали краката.
	Дойде овчарят, хвана го и взе го във ръка,
	в кафез го тури — за играчка на децата.
	Със мярка всичко бива, това ни е познато:
	не става от хайдучето изведнъж крадец.
	А примерът понякога опасно изкушава
	и затова е казал някакъв мъдрец:
	„Мухата се оплита, де бръмбарът минава.“
P$
