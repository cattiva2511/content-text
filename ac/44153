P>
	Нахлул крадец среднощ в бедняшки дом,
	залутал се с фенерче в тъмна стая
	и както ровил, търсил пипнешком,
	на болен старец налетял накрая.

	Насочил той към него пистолет:
	„Парите дай или ще те убия!“
	Усмихнал му се старецът в ответ
	и му показал празната кесия.

	„Прави, каквото щеш! Не ме е страх.
	Достатъчно на този свят живях.
	С пари и без пари ще ме убиеш.

	Но не за мен, за тебе ми е жал.
	Тъй както си от свежест напращял,
	в затвора младостта си ще затриеш!“
@@	Сидни, Австралия — 2015 г.
P$
