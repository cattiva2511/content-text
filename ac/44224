P>
	Сега ще ви покажа труфилата,
	с които глупостта е украсена.

	Едно дете се хлъзна във водата,
	докато си играеше край Сена.
	Но бдеше Бог над детската съдба —
	и то се вкопчи във една върба.
	Докато се удържаше за клона,
	наблизо мина учена персона —
	учител важен. Викна му детето:
	„Потъвам, гина, моля, помогнете!“

	Магистърът се спря и се нервира:
	„Е, туй пък всяка граница минава!
	Та кой такава глупост е съзирал?!
	И как такъв хайдук се възпитава?!
	Дали въобще родителите знаят
	в какви места кретенът им се шляе,
	и вагабонт какъв им се е пръкнал?!“
	След туй хлапака той все пак измъкна.

	Визирам тука разни групи хора —
	дърдорковци, педанти, натегачи —
	те сигурно познават, че говоря
	за тях сега. Изглежда, Бог ги тачи,
	защото се развъждат без умора.

	Те смятат, че игрите на съдбата
	са повод за ошлайфване в речта.
	Ей, друже, я подай си ти ръката,
	а после карай със проповедта.
P$
