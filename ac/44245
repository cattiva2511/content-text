P>
		Паунът се оплака на Юнона:
	„Богиньо, май не ти е справедлив законът —
		каквито песни и да пея аз,
		слушателите неизбежно гоня.
		Въобще не се харесва моят глас.
	Пък Славеят — невзрачно пиле — до екстаз
	докарва всички. Писна ми все да го славят
	и на звезда голяма да го правят.“
	Юнона разгневено отговори:
	„Завистнико, я стига си мърморил!
	Как можеш точно ти — по-пъстър от цветята,
	да носиш колие, по-ярко от дъгата,
	и да си надарен с опашка от коприна,
		по-бляскава от всякоя картина;
	как можеш ти към Славея да си ревнив?
		Нима под небесата някой
		от теб е с накит по-красив?
		Как смееш да ми се оплакваш?
	Нима да искаш всяка дарба е прилично?
	Та всички птици имат качества различни;
	най-често сила от изкуство се отделят,
	Фазанът е изящен, а орелът — смел е.
		Създава дроздът пък веселие.
	А свраката умее хитрост да покаже.
		Всички харесват си съдбата!
	Така че спри да хленчиш, или ще те накажа
		като оскубя ти перата.“
P$
