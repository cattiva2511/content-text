P>
		Два закъсали другаря
		се решили — за парата —
		да пробутат на кожаря
	меча кожа. Само дето мечката била в гората.
	Иначе това животно било мечешкият цар;
	щяла кожата да пази толкоз топло, толкоз сухо,
	че голяма далавера да направи тоз кожар —
	щяла кожата да стигне май за цели три кожуха!
	Овчият кожух пред мечи, бил — разбира се — боклук…
	Най-накрая със кожаря се разбрали за цената;
	кожата те още утре щели да доставят тук.
	Преуспели в пазарлъка и поели към гората.
	Само че в гората Мечо ги пресрещнал малко лют.
	Първият от ужас драснал, вторият от страх примрял.
	Може да се каже — нещо пазарлъкът не вървял,
	и да вникне в тази сделка Мечо си не давал труд.
	На дърво се покатерил първият авантюрист
		и треперел като лист.
	Вторият пък неподвижен на поляната лежал,
		нито дишал, нито мигал,
		и се правел на умрял.
	Бай Мецан обиколил го, даже леко го повдигнал,
	после го раздрусал, после — ритнал странния тюфлек.
	Гледа — тялото остава в положение, което
		май говори за ковчег.
	Мечо даже помирисал на лежащия лицето —
		тъй — отблизо се наврял,
	и си рекъл: „Я да тръгвам — този тук е хвърлил топа,
	плюс това съвсем безспорно вече се е усмърдял.“
	Щом си тръгнал Мечо, ето — първият честит дотропал,
	и спасението общо взел да коментира вещо:
	„Е, добре се отървахме — викал — само май с шубето.
		Ама я кажи — в ушето
		звярът рече ли ти нещо?
		Че видях го тоз злодей
		как те душеше полечка?“
		„Рече — никога недей
	вече сделки да си правиш с кожата на жива мечка.“
P$
