P>
	Баща ми бе добряк, душа — човек,
	със благ характер — кротък, доброволен…
	Работеше без отдих в студ и пек
	и вечно бе пред нас засмян, доволен.

	И да сме заслужавали за бой,
	(по наше време плескаха децата),
	не ни е с пръст дори докоснал той —
	възпита ни с ума си, не с ръката.

	Прощаваше ни волности и грешки,
	без мъмрене и строги забележки,
	не съм го чул да повишава глас.

	И още помня мъдрите съвети,
	с годините от него възприети —
	със тях извая хора той от нас.
@@	Сидни, Австралия — 2015 г.
P$
