D>
	На госпожица дьо Севине
D$
P>
	О, Севине, чиято красота
	на нимфите им служи за модел:
	пред взора ви е всеки лъч несмел,
	и гасне в най-безумната мечта.
	Помолих ви, госпожице прекрасна,
	да ви разкажа днес невинна басня,
	как и лъва — най-силния в света,
	успяла да надвие любовта.
	Тя — любовта, е властен господар,
	и срещу нея още няма цяр —
	от козните й да ви пази Бог;
	разказвайки урока й жесток,
	не искам да ви нараня с това,
	а искам да ви пратя хубав знак
	чрез този разказ — той едва-едва
	почуква, спрял на светлия ви праг
	с усърдни и признателни слова.

	Когато бяха надарени с реч
	животните, там някъде далеч,
	поискал лъв девойка за жена.
	Защо пък не — в онези времена
	животните май даже по-добри
	от хората били — с човещина
	навред блестели, а по ум дори
	били напред — иди ги разбери.
	Та този знатен лъв с голяма власт
	поискал за жена една добра
	и хубава човешка дъщеря;
	тъй смятал да се приобщи към нас.
	Ала не бързал да крещи „Ура“
	за зет такъв бащата на момата.
	Да се сродиш със звяр все пак — уви…
	А да откажеш — също не върви,
	не гарантира отказът нататък,
	че лъвската атака ще престане,
	и дъщерята няма да пристане.
	Защото тя, така — поне на вид
	не давала нишан да е против
	жениха, пък макар и страховит,
	а смятала, че даже е красив.
	Бащата не посмял очи в очи
	с пряк отказ лъв един да огорчи,
	а почнал тъй: „Девицата е нежна,
	и може много лесно да раните
	със зъби или нокти по нощите
	вий кожата й чиста, белоснежна.
	Да се изрежат ноктите, изгладят,
	и зъбите ви да се поизвадят… —
	повярвайте, това би позволило
	да се избегнат остри епизоди —
	целувките ви да са превъзходни,
	и дъщеря ми да е много мила.“
	Лъвът веднага с туй се съгласил:
	нали говорят — любовта е сляпа.
	Без зъби и без нокти — кротък, мил —
	горкият — не разбрал, че е пред трапа…
	Набързо пуснали му две-три псета —
	и те го свършили без много шум.

	Любов, любов — щом паднем ти в ръцете,
	е правилно да кажем: Сбогом, ум.
P$
