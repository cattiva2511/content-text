P>
		Да, рибката голяма става,
		ако й Господ позволи,
		но да я чакаш дотогава,
		си е безумие, нали
	не знаеш ще ли можеш да я хванеш пак.

	Един рибар на някакъв крайречен бряг
	веднъж едно шаранче твърде дребно улови.
	„Не си голямо — каза той, — но няма как —
	ще почна с тебе — още сто — и пълен сак.
		Така понякога върви.“
	Шаранчето обаче натъжено промълви:
	„Та аз ще се изгубя в големия тиган!
		Я днеска, моля, ме пуснете —
		и аз ще стана великан —
		тогава пак ме уловете,
	и ще ме купи някой пребогат гостилничар.
		А инак, разберете —
		безброй таквиз залудо
	ще са ви нужни днес — за най-невзрачно блюдо.“
	„Невзрачно, казващ… хм… — рибарят отговори. —
	С теб, рибке, даже поп не би могъл да спори,
	но колкото до мене — довечера в тигана
		ще скочиш без подкана.“

	За питомното и за дивото е ясна
		поуката от тази басня.
P$
