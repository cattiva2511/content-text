P>
	Едно Мишле веднъж — все още много младо,
		по чудо не пострада.
	На майка си така разказваше след миг:
	„Аз тъкмо бях поел в огромния ни двор
		да диря шанс, успех, простор,
		подобно плъх от род велик,
	когато зърнах две животни там пред мен.
		Едното беше джентълмен,
	а другото бе груб и страшен екземпляр,
		с глас дрезгав на злобар,
		и боен шлем зъбат,
	с ръце, с които даже и в небесата с яд
		би литнал подир плячка —
		с опашка да я смачка!“
	Мишлето всъщност бе един Петел видяло,
	ала недоразбрало,
	описваше го сякаш е звяр невиждан тук.
	„И, мамо, ако знаеш, как пляска, как се клати
		с ръцете си пернати,
	че аз — ти знаеш — смел съм — но този грозен звук
		така ме стресна там,
		че хукнах — срам не срам,
		без да се запозная
	с животното добро — то беше с поглед мек,
		и с кадифен елек,
	и твърде грациозно опаш развя накрая.
	Бе с тъй достоен вид, че аз разсъдих; то
		е от едно тесто
	с нас — мишките — по вид, осанка, тиха страст —
	прилича то на нас.
	Аз щях да доближа, но първият простак
		изкряска тъй, че драснах.“
	„Голям късмет, дете — било е котарак —
		омраза най-ужасна
		под външността му дреме
		към цялото ни племе.
		А звярът гръмогласен
		за нас е безопасен.
	Трапезата ни даже — сварен — ще услади.
	Котакът с нас самите пък често се гощава.
		По външност не съди,
		тя често заблуждава.“
P$
