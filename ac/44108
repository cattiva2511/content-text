P>
	Припомних си аз времето, когато
	със часове висяхме на опашки
	и псувайки на ум властта и „Тато“,
	се блъскахме и ръгахме просташки.

	С каква тревога, с гаснещ оптимизъм
	се взирахме в изчезващата стока
	и как посрещахме със стоицизъм
	за свършването й вестта жестока!

	Днес младежта опашки не познава,
	а старите деменция ги гони.
	За четвърт век потънаха в забрава
	оскъдицата, жалките талони…

	Но още хора, дявол да ги вземе,
	въздишат по „Доброто старо време“!
@@	Сидни, Австралия — 2014–2015 г.
P$
