D>
	На А.М.Л.С.Д.Б.
D$
P>
	За мене сте редактор скъп, че строг ви е вкусът.
	Пред вас застават с малко страх творбите ми на съд.
	Корите ме, ако без цел блестя с експерименти
	или усърдно се потя с ненужни орнаменти
	съгласен съм, че тез неща убиват интереса.
	Разваля авторът стиха в стремеж да се хареса.
	Разбира се — оназ игра на символи ще пазя:
	обичате я вие; аз не казвам, че я мразя.
	А колкото до същността — Езоп там бие лесно.
		Пък аз не бързам да улуча.
	Но ако не оплаквам и не гледам да ви уча,
	съм по-добър от него май. Е — казвам си го честно.
		Понеже не е с много сила
		съдбата ме благословила,
	порока гледам със шега и смях да обезвреждам.
	Аз все пак като Херкулес пред него не изглеждам…
	Това ми е талантът — той едва ли ще ви слиса,
		но с моето перо описвам
	как глупавата суета се сблъсква със копнежа.
	А на живота върху тях крепи се днес градежът.
		Напук на собствената роля
	едно животно тъй реши по ръст да стигне вола.
	Понякога събирам тук — и противопоставям
	на добродетелта — порок, на глупостта — здрав разум.
		Туй с Вълк и Агне се доказва,
	с Муха и Мравка; те за нас пиеса изпълняват —
	пред публиката векове играят тази сцена
		навред из цялата вселена.
	Животни, хора, богове си имат роля своя —
	и Юпитер в това число актьорства си на воля.
	Но днеска не на него ще му нарушим покоя;
	той в разказа ни има пръст, но не е в главна роля.

	Дървар из някакви гори
	секирата веднъж затри
	и викна горко да се вайка:
	без тази брадва закъде
	е той; какво ще се яде?
	„О, Юпитере най-велик,
	без брадва съм сразен за миг —
	върни ми я — на този свят
	без занаят ме чака глад!“
	Плачът му до Олимп възлезе,
	тогаз Меркурий долу слезе
	и брадви цели три показа
	със вест: „Успях да я открия —
	ще я познаеш ли сред тия?“
	извади златна. „Не е тази“ —
	дърварят рече. Изненадан,
	показа сребърна Меркурий.
	„И тази не е.“ Богът тури
	пред него проста брадва.
	„Тя е!“ — дърварят се зарадва.
	„Вземи и трите за подарък —
	за честността ти“ — богът рече.
	Разчуло се това далече
	и куп дървари през глава
	„изгубват“ свойте сечива,
	и вдигат шум до боговете.
	Със златна брадва във ръцете
	не закъсня Меркурий твърде.
	Веднага всеки викна — „Моя!“
	И всеки си отнесе боя
	от олимпиеца разсърден.

	От своето по-златно няма,
	бих казал аз за похлупак.
	Нерядко лакомият мами —
	но Юпитер не е глупак.
P$
