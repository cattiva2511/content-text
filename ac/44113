P>
	Присъни ми се, че съм станал млад.
	Съпругата ми — също подмладена.
	На село сме. И в тишина блажена
	лежим и бъбрем в спалнята по хлад.

	„Да ставаме! Виж, слънцето пече.
	Ще дойдат скоро милите «гамени.»“
	А тя: „Какво?! Та те не са родени.
	И дъщеря ни още е дете.“

	Не е възможно — блъскам си ума,
	те снощи „Лека нощ“ ни пожелаха.
	И в безнадежден ужас и уплаха
	на сън започвам лудо да крещя:

	„Не искам, Боже, вече да съм млад —
	без внуците животът ще е ад!“
@@	Сидни, Австралия — 2013 г.
P$
