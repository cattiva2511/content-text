P>
	Магарето на градинаря изплака пред Съдбата,
	че трябва сутрин много рано за работа да става:
	„Не са петлите още даже разбудили зората,
		а мен ме впрягат здраво.
	И всичко за какво? Да карам сено с една талига.
	Нима причина е това все недоспал да ходя?“
		Тогаз Съдбата съжали го —
	на дългоухия сънливец стопанин нов проводи.
	Един кожар започна вече магарето да впряга —
	но ту му кожите миришат, ту пък хамутът стяга —
	пак недоволство изрази добичето капризно:
	„Май по-добре си бях преди, понеже се протягах —
		отзад товарът беше близо,
		и туй-онуй все пак си хрусках,
	та всеки ден притурях нещо към своята закуска.
	А тук не получавам нищо — каквото пък получа,
	гърба насинва само — искам по-справедлива участ.“
		При въглищар Съдбата спря го —
		оказа се, че късно ляга.
	И нова жалба. Но Съдбата разсърди се накрая:
		„Това Магаре вдига врява,
		докато хиляди си траят.
	От него и кралете даже по-малко ми додяват.
		Не искам вече да го зная!“
	Така роптаят всички хора от мястото, където
	намират се, като измислят все нови аргументи.
		Най-зле е винаги в момента.
	Накрая с нашите претенции разсърдваме небето.
	Да би поискал Юпитер молбите да изпълни —
		самия него ще погълнем.
P$
