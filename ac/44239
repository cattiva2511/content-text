P>
	Ако Лисана и Вълчан съседи ваши станат,
	нащрек бъдете ден и нощ; за вас е по-добре.
		От дълго дебнеше Лисана
	едни кокошки, ала без да може да се добере
	до курника — под вещ надзор на предпазлив селяк.
	И страх, и апетит голям изнервяха Кумата.
	Накрая тя не издържа, упрекна небесата:
		„О, докога един простак
		тъй ще ме разиграва:
		не мигвам, не подгъвам крак,
	и разработвам план след план, а той ми се прозява.
	Седи хитрецът в своя дом, брои парички само.
	И хем търгува с пилци, хем си лапа мръвки сам.
	А колко струва ми да хвана петленце аз си знам.
		Не, справедливост няма!
	Защо Безсмъртните са ме Лисица сътворили?
	Не виждам капка разум тук; в Олимп кълна се аз.
	И няма да се съглася, докато имам сили.“
		Така, надъхана със страст,
	избра Лисана късен час, нощ тъмна като рог,
	когато всичко живо бе похлупил сън дълбок —
	стопанин, куче и ратай… Сънят съвсем оборил
	бе също ярки и петли… Селякът плюс това
		забравил беше — ех, глава! —
		и курника отворен.
	Това направо беше дар, сънуван от Кумата!
	Тя влезе в курника, добре натъпка си торбата,
		а при лъчите на зората
	видя се, че е всичко друго разкъсала без жал.
		След нея бе потънал цял
		в пера и кърви онзи курник.
	Такъв спектакъл в древността навярно сътворил,
		когато сам се втурнал
	срещу ахейци Аполон, че бил го разгневил
	Атридът*, и успял почти — с голямата си мощ —
	[* Артридът — става дума за Агамемнон — герой от Троянската война, син на Атрей.]
	да гътне лагера им цял в една безлунна нощ.
		Или пък в друг такъв сюжет,
		Аякс — от лудостта обзет,
	натръшкал близо сто овце, решил, че врагове са,
	и че самият Одисей се крие зад овните.
		Та истинският съчинител
		на тази кървава намеса —
	Лисана — нашият Аякс — хем краде, хем накрая взе,
	че доизби това, което не смогна да си отнесе.
	На Селянина сутринта остана само да ругае
	ратая си и свойто куче — обикновено е така:
	„Ах, псе проклето, не можа ли веднъж да се разлаеш,
	та грабежа с пушка в ръка да пресека?!“
	„Защо не бдяхте вие сам? — задискутира Песът. —
	Ако Стопанинът дори оставя без намеса
	разбойника, пък и не е затворил своя курник,
	как искате от мене без почивка да се втурна
	врага да гоня, без да имам такъв чак интерес?…“
		Отчасти прав бе онзи пес,
		и словото му би тежало,
		изречено от важно тяло,
		ала понеже беше куче,
		на ум не щяха да ги учи,
		а го разсипаха от бой.
	Който Стопанин е, да помни до края на живота свой:
	Ако семейство и имот лежат ти на главата,
	не чакай да ги пази друг: навличаш си белята.
	Последен лягай, заключи, тъй както се полага.
		Ако пък нещо те засяга,
		не го търси при съдията.
P$
