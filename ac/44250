P>
	На стадото в дола се Вълчо настърви;
		овце за да си хапнува на воля,
	реши по стъпките на Лиса да върви
		и рече да играе нова роля.
	Престори се овчар, надяна сур късак,
		направи си голям кривак,
		дори набави си цафара.
	Да може прилика по-пълна да докара
	и на калпака си би писал от сърце:
		„Аз съм Гийо, овчар на тез овце.“
		Овчарско облекло навлякъл
	и предните нозе облегнал на кривака,
	лъжливият Гийо се приближи без глас.
	Гийо, същинският, излегнат на тревата,
		дълбоко спеше в тоя час;
	и спеше кучето, и спеше маранята
		с овцете и цафарата тогаз.
		Измамникът да дремят ги остави;
	и рекъл стадото в леса да прибере,
	към свойто облекло той сметна за добре
		и две-три сладки думи да прибави.
		Но планът му се провали тогава:
	не смогна на Гийо да прекрои гласа.
	Гръмовният му вой, отекнал се в леса,
		извади тайната наяве.
		Събуден, всеки мигом е на крак,
		овцете, кучето, овчарят як.
		Попаднал Вълчо в лозе необрано,
		не можеше от тесния късак
		да бяга, нито да се брани.
	Навред измамникът все с нещо ще се хване.
		Вълк си остава винаги вълкът;
		това отдавна е разбрал светът.
P$
