P>
	Всяка сила е нищо, ако не е съюз.
	Езоп, фригийският роб, го твърдял наизуст.
	Ако тук-там перото ми нещо добавя,
	за да пасне към нашите нрави и вкус,
	то не е в спор със Федър*. Не ми подобава.
	[* Федър (около 15 пр.Хр. — около 70 сл.Хр.) — прочут римски баснописец.]
	Той обича за славата нещо да драсне,
	а подобен мотив мен не ще ме залиса…

	Но да почнем накрая и нашата басня —
	за човека, урок по единство измислил.
	Веднъж старец един викнал трите си сина,
	и започнал: „Деца, скоро ще си замина.
	Ето сноп със стрели. Искам някой от вас
	да ги счупи. Поука подготвил съм аз.“
	Най-големият взел ги и яко пъхтял,
	но да счупи стрелите въобще не успял.
	После вторият цял се огънал от хъс,
	но — напусто. Най-малкият — момък чевръст,
	също пробвал, но всуе борбата била:
	не изпукала даже едничка стрела.
	„Ех, слабаци — подметнал бащата. — Май аз
	пак ще трябва да правя нещата за вас.“
	Те помислили, че ги майтапи, но хоп —
	той една по една счупил целия сноп.
	И им казал: „Родът да е съединен,
	и ще бъдете силни. Помнете от мен.“
	После пак се отпуснал. Дошла болестта.
	Не след дълго усетил, че идва смъртта.
	„Чуйте, мои деца — аз потеглям към края —
	той им казал. — Сберете се тука, желая
	да ми сторите клетва, че ще сте единни.“
	Те заклели се тримата, плачейки силно,
	и бащата умрял. Той оставил големи
	уж богатства, но също така и проблеми.
	Ту дела, ту кредитори, ту пък скандали
	се явявали, ала били отначало
	дружни братята, само че — две-три недели…
	Ако свързва кръвта — интересът разделя.
	Разни дрязги започнали — все по-горещи.
	За наследството също изострил се спорът.
	Ту там третият брат съди първия нещо,
	ту пък втория — него, ту първият — втория.
	А съседи, кредитори пак ги нагъват —
	всеки нещо желае, за нещо напъва.
	Брат пък брата изобщо не щял да разбира —
	ако първият тръгне, то вторият — спира.
	Тъй загубили всичко накрая, нали
	не разбрали урока със снопа стрели.
P$
