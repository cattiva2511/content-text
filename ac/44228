P>
	„Ей, земна гадост, я изчезвай настрана!“
		Така Лъвът — всесилен цар,
		извикал на един комар.
		Пък онзи обявил война.
	„Ти може да си цар, но си голям простак!
		И въобще не се страхувам
		от тебе. Волът по` е як,
		а аз го карам да танцува!“ —
		това Комарът заявил,
		и тънко затръбил атака.
		В началото в гърба се впил,
		а после продължил нататък —
		врата зажилил с бяс такъв,
		че побеснял гигантът — Лъв.
	И ето го — разцепва с рев околността,
	трепери в ужас всичко живо покрай звяра —
		това е дело на мъстта
		и ходовете на Комара!
	А той все впива остро свределче в плътта
	на страшния си враг — ту бузата пронизва,
		ту в ноздрата му влиза,
	докато става нетърпима тази гавра!
	Лъвът сам себе си дере, окървавява;
	невидимото насекомо гледа и се радва
	как от зъби и нокти царят се лишава.
	Накрая — в рани цял — почти развалина,
	дори с опашката да бие вече спрял.
	Дошла умората — и край на таз война.
	Лъвът се проснал като труп и се предал.
	Комарът пак надул тръбата — за победа!
	Навсякъде бръмчал и вярвал, че го гледа
	цял свят с възторг. Докато му се случил
		на пътя паяк с мрежа.
		Там пътят му приключил.

	Какво от тук си струва добре да отбележим?
	Единият е малък, но често най-ранява
	най-дребният, защото човек го подценява.
	А другият от много надменност, сила, слава —
		сам себе си сразява.
P$
