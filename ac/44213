P>
	Мед в храстите стотина Стършела откриха,
		и си го присвоиха.
		Ала пчелите
	на съд ги викнаха пред мъдрата Оса.
	Кои според заплетения казус са
	собственици на меда, не бе й лесно да реши
	съдийката Оса. Жужат еднакво. Да сгреши
	тя можеше — приличаха си по крила,
	да не говорим, че еднакви им съши
		природата мъхнати облекла.
	Осата в чудо се видя. И продължи
	допроса с нови методи, но пак
		потъна делото във мрак,
		а бръмът се усили.
		„Ах, Господи, какви ли
		забъркахме ги вече! —
	една пчела по-умна от другите изрече.
		— Шест месеца процес!
		Медът се захароса!
	Не е ли крайно време да се реши въпроса?
		Туй в общ е интерес!
	Аз мисля, че не трябват разследвания свежи,
		ни речи и брътвежи.
		Със Стършелите спора,
	за да решим, да видим — кой може тъй — на скорост
		да прави мед и пити.“
		Но Стършелското племе
		не щя да се заеме.
	Затуй Осата даде успеха на пчелите.
	Да можеше така и Господ да решава!
	Да гледахме от диви, но мъдри племена,
	решили бихме всичко и в нашата страна,
		а тук рушвет се дава,
		и всеки те подмята.
		Крадат ни на момента.
	И тъй от всяка стрида оставя съдията
		черупки за клиента.
P$
