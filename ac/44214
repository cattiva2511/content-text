P>
	Веднъж на пясъка съгледаха двамина
	голяма стрида. Тя веднага им хареса.
	„Късмет! — извикаха и двамата. — Закуска дивна!“
	Добре, но кой да изяде деликатеса?
	Единият навеждаше се да я вземе вече,
	но другият го блъсна с вик: „Не си познал!
		Не бързай! Стридата, човече,
	принадлежи на този, който пръв я е видял;“
	„Дори така да е — му рече първият с досада —
		тя пак по право ми се пада —
	със зорък поглед съм известен, слава Богу.“
		„И аз със зрението много
	добре съм — кипна вторият, — видях я, няма блъф!“
	„Добре, тогава аз я помирисах пръв!“
		Докато спореха, Перен
	Данден се появи. „Стани арбитър в спора!“ —
	помолиха го те. Той стридата отвори
		и я погълна в миг.
	А после заговори с витиеват език:
	„Съдът реши — на всеки черупка му се дава.
	Заплетеното дело с това се прекратява.“

	Не бързай да се съдиш, с дела не се лъжи —
	при тия днешни нрави присъдата се знае:
	Перен ще лапне всичко. Клиентът ще държи
	една черупка празна в ръцете си накрая.
P$
