	[* Вероятно творбата е писана през лятото на 1461 г. в Мьонския затвор.]
P>
	Смилете се, смилете се над мен,
	приятели — бъдете тъй добри!
	Във гроб без цвете и чемшир зелен
	изгнаник съм — Съдбата ме затри,
	че Бог за мен не дава пет пари.
	Девойки със чираци в любовта,
	танцьори и смешници — трън в пета! —
	и вие, с глас камбанен дали тон
	за пир и песен (златни ви уста!),
	дотук ли беше клетият Вийон?

	Певци, в душата бръкнали с ръжен,
	та весел огън да се разгори,
	пройдохи, проиграли своя ден
	за някой грош (и за фалшив дори!),
	далеч е той от вашите игри.
	Чевръсти стихоплетци, пред смъртта
	като гаргара всяка суета
	е тъй ненужна — в сетния подслон
	е тежък мрак и пълна слепота.
	Дотук ли беше клетият Вийон?

	Елате и го вижте унижен,
	мъже, които никой крал дори
	(свидетел ви е Бог и нощ, и ден!)
	с десятък не успя да покори,
	как пости той не ден, не два, не три
	(озъбен преди туй от сладостта)
	на хлебец сух и блудкава вода —
	червата куркат в празния салон,
	че теглена е черната черта…
	Дотук ли беше клетият Вийон?

	Със Ваша милост имах участта
	към вас да се обръщам — милостта
	я чакам, както си е по закон,
	че знам: разчита даже на сганта
	тоз, който моли с пяна на уста.
	Дотук ли беше клетият Вийон?
P$
