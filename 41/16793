>	I–XVI
P>
#	I

	На трийсетте прекрачил прага*,
	[* Вийон пише Г.З. в края на 1461 г.]
	преглътнах всякакъв позор.
	Мъдрец ли? Шапката ме стяга,
	че върху моя кръгозор
	поупражни нелек надзор
	отец Тибо от Осини*…
	[* _Тибо д’Осини_ (?.—1473) — епископ на Орлеан от 1447 г.]
	Той светлост е за нечий двор,
	но черен бе за моите дни.


#	II

	Не ми е господ, ни владика,
	че аз обора му да рия,
	не съм му лика, ни прилика,
	ни дивеч в негова кория.
	Вода съм газил, без да пия,
	аз цяло лято, Боже мил —
	да сърба (ама че циция!)
	каквото ми е надробил!


#	III

	Потърсят ли теле под вола
	и кажат, че кълна на глас,
	против съм — истината гола
	е в туй, че не злословя аз.
	И ето — казвам го без бяс:
	ужасно милостив бе той,
	но Бог е затова над нас —
	да му плати за всичко в брой.


#	IV

	Ако пък бил е по-жесток,
	отколкото се премълчава
	от мене тук, то нека Бог
	му вземе мярка по` такава.
	Мен църквата ме поучава
	да моля милост и за враг,
	за туй позорната му слава
	е, Господи, пред твоя праг.


#	V

	Два заека с един куршум:
	и Жан Котар* във този миг
	[* _Жан Котар_ (?—1461) — пиявица, капелан в храма „Св. Богородица“, адвокат в Парижкия църковен съд; споменава се в CXXV и в „Баладична заупокойна молитва за Жан Котар“.]
	почитам също тъй наум —
	алкохолик до католик!
	Като фламандски еретик
	(във Лил и във Дуе* така е!)
	[* _Лил и Дуе_ — градове в Северна Франция.]
	държа зад зъбите език —
	какво се моля, дявол знае.


#	VI

	Молитвата ми е без мъст,
	а щом си трая за злините
	и всичко казвам с честен кръст,
	ще си затвори той очите.
	Псалтирът ми съвсем разшит е,
	че пак стиха го вадя тук:
	„Дано му бъдат кратки дните
	и мястото му вземе друг!“


#	VII

	Сина на Бога моля аз —
	дано ми чуе той молбата,
	че са във неговата власт
	и тялото ми, и душата;
	простил ми неведнъж вината,
	аз него вечно ще го хваля
	ведно със Майката пресвята,
	а с тях, разбира се — и краля!


#	VIII

	На Яков* челядта безчет
	[* _Яков_ — библейски патриарх, баща на 12 синове.]
	и Соломоновата слава*
	[* _Соломон_ — цар на израилтяните от 971 до 932 г. пр.н.е., известен с мъдростта си.]
	да има кралят ни напет,
	че той това го заслужава;*
	[* Вийон възхвалява Луи XI, дал амнистия през 1461 г.]
	във свят, осъден на забрава,
	да доживее този крал
	(напълно ще му подобава!)
	до възрастта на Матусал*.
	[* _Матусал_ — библейски патриарх, живял 969 години.]


#	IX

	Деца дванайсет нека има
	и всичките — с кръвта на крал;
	да бъде той велик за трима,
	какъвто бе самият Карл*;
	[* _Карл Велики_ (724—814) — крал на франките.]
	като светеца Марсиал*,
	[* _Св. Марсиал_ — живял в средата на III в.]
	епископ първи на Лимож,
	накрая в рая този крал
	да найде пълния разкош!


#	X

	Безсилен съм, но в този миг
	умът ми още е наред.
	На Господ само съм длъжник.
	И в плен — на моя мироглед.
	Да бъде по законен ред
	това, което завещая,
	е волята ми на поет,
	напълно спазил обичая.


#	XI

	Написах всичко през шейсет
	и първа. Бях затворник в Мьон.
	Спаси ме кралят ни напет
	и ме дари със небосклон.
	Ще славя неговия трон,
	че зная истина една:
	дължа му най-смирен поклон —
	не се забравя добрина.


#	XII

	И всъщност болка, плач, беда —
	ей тъй, листец подир листец —
	ведно със мъка, скръб, вражда
	на чувствата ми са венец;
	в тях има повече живец
	от книжни коментари, тоест
	каквото пише като спец
	към Аристотел Авероес*.
	[* _Авероес_ (1126—1198) — арабски философ, прочут със своите „Коментари“ върху трудовете на Аристотел.]


#	XIII

	Във джоба без ези-тура,
	бях се наситил на омраза.
	Исус с ръката си добра
	(съвсем като в библейска фраза!)
	град толкоз хубав ми показа,
	изпълнен със надежда свише…
	Но вироглаво там да вляза,
	аз знам, че лошо ми се пише.


#	XIV

	Че аз съм грешник — знам, но Бог
	не би ми пожелал смъртта;
	към никой той не е жесток,
	а вдъхва само доброта.
	Умра ли в грях, на милостта
	му се осланям — вярвам в Бога!
	А щом ме мъчи съвестта,
	на прошка да разчитам мога.


#	XV

	Като в прочутия „Роман
	за Розата“* и аз с насмешка
	[* _„Роман на Розата“_ — средновековна поема в две части; първата част е написана около 1236 г. от Гийом дьо Лорис, а втората — между 1275 и 1280 г. от Жан дьо Мьон.]
	да кажа тука съм призван:
	докле е младост, няма грешка,
	а ако има, е човешка,
	че мъдростта е в старостта.
	Но аз във тази въртележка
	ще стигна ли до мъдростта?


#	XVI

	Да кажем, че смъртта ми може
	за вас да бъде като лек,
	аз бих умрял, Велики боже,
	че все живях на самотек.
	Но знам, че жив или в ковчег,
	еднакво мен не ме цените —
	заради бедния човек
	не мести никой планините.
P$

>	Сказание за Диомед*
	[* _Сказание за Диомед_ — разказът за Александър Велики (356—323 пр. н. е.) и пирата Диомед бил много разпространен.]
P>
#	XVII

	При Александър, вожд велик,
	довели като враг заклет
	(и окован, и бит с камшик)
	човек на име Диомед.
	И ето: като пленник взет,
	че е пиратствал по море,
	дошъл и неговият ред —
	най-строго съден, да умре.


#	XVIII

	Попитал властелинът строг:
	„Защо пиратстваш в този свят?“
	Отвърнал онзи с глас висок:
	„Защо ми казваш ти пират?
	С черупка и с попътен глад
	кръстосвам целия екватор —
	да бях на армии богат,
	бих станал също император.


#	XIX

	Но моите шансове какви са,
	когато зная, че така
	съдбата лошо ме ориса,
	а аз на нея съм слуга?
	Утеха е за мен сега:
	живееш ли мизерно днес,
	изчезва всичко по` така,
	че даже и едната чест.“


#	XX

	А императорът тогаз
	приключил спора с апостроф:
	„Богат ще те направя аз,
	животът ти ще стане нов.“
	Така е. Само благослов
	човешкото у нас разкрива —
	Валерий*, римски философ,
	[* _Валерий Максим_ — римски философ от III в.]
	разправя истини такива.


#	XXI

	Пред император ей такъв
	да можех аз да се помоля,
	бих имал шанс от плът и кръв —
	и ако в новата си роля
	реша да грабя и да коля,
	правете ме на пух и прах!
	Човекът върши зло в неволя,
	от глад вълкът не знае страх.
P$

>	XXII–XLI
P>
#	XXII

	Тъгувам днес за мойта младост
	(за възрастта на любовта,
	когато аз изпитвах сладост),
	но си отиде младостта.
	Дали пеша си тръгна тя,
	или на кон — е под въпрос.
	Съвсем внезапно отлетя,
	оставяйки ме гол и бос.


#	XXIII

	Остави ме да чезна в мрака,
	от смисъл всякакъв лишен,
	като съвсем ненужна драка,
	израснала на чужд терен.
	Забравил своя дълг свещен,
	готов да ме натика в гроба,
	днес бяга ближният от мен,
	че нямам пукнат грош във джоба.


#	XXIV

	От упреци не ме е страх:
	аз не наддадох на тегло,
	продажен приживе не бях
	заради някакво легло,
	на хора с мойто потекло
	не се оказах в тежест много;
	а който не е вършил зло,
	не трябва да се съди строго.


#	XXV

	Обичах — вярно е това! —
	и да обичам съм готов,
	но тъжен, с куркащи черва,
	щом стане дума за любов,
	съвсем отслабва моят зов
	и тъй понятно днес това е:
	за сития е танцът нов,
	че гладна мечка не играе.


#	XXVI

	Да бях прилежен ученик,
	несвил по кривата пътека,
	днес нямаше да съм длъжник,
	бих имал дом с постеля мека.
	Но колко му е на човека,
	не взел се овреме в ръце?!
	Сега е късно, тъй че нека
	се къса моето сърце!


#	XXVII

	Мъдрецът, каза ми го той
	(и аз му следвах мисълта!):
	„Във свойта младост, сине мой,
	отдавай се на сладостта!“
	Но с туй не свърши мъдростта
	очакваше ме друга фраза:
	че младостта е суета,
	мъдрецът също тъй ми каза.


#	XXVIII

	Минават дни… Като при Йов*
	[* _Йов_ — библейски патриарх, прочут със своето благочестие и примирение.]
	в платното нишката подскача.
	А щом с платното е готов,
	запалил стиска слама в здрача,
	започва да гори тъкача
	туй, дето тук-таме стърчи…
	Не мога аз да се оплача —
	смъртта и мен ще заличи.


#	XXIX

	Мъжете где са отпреди,
	които бяха в младостта
	пред всички със едни гърди
	и все със песен на уста?
	Отнесе някои смъртта
	и няма днес от тях следи —
	да им е райска участта,
	а Бог над живите да бди!


#	XXX

	Успяха някои дори
	да станат важни царедворци,
	а други хляба без пари
	го гледат само през прозорци,
	пък трети — гиздави монаси! —
	играят своите игри…
	Седяхме уж на общи маси,
	а днес иди ни разбери!


#	XXXI

	На господарите ни кръста
	от Господа е отреден —
	и без да си помръднат пръста,
	живеят те живот блажен.
	А за бедняци като мен
	едно търпение остана…
	Докато други всеки ден
	го прекаляват със прехрана


#	XXXII

	Че пият вино, си личи,
	месото го ядат със сос,
	а за яйцата на очи
	не го и правя на въпрос.
	Не са като зидаря прост,
	от помощ дето има нужда —
	самички вдигат тост след тост
	и плюскат те без помощ чужда.


#	XXXIII

	Изглежда, че разгорещен
	отбих от темата встрани —
	не ми е писано на мен
	да бъда съдник в наши дни
	относно чуждите злини…
	Да бди Исус Христос над нас
	и нека да ме извини:
	написаното писах аз.


#	XXXIV

	Ще спра. Шегата настрана.
	И даже давам дума мъжка.
	Защо да местя планина,
	когато може да се кръшка?
	Беднякът, дето охка, пъшка,
	като че ли му е горещо,
	говори често без задръжка.
	Или поне ви мисли нещо.


#	XXXV

	Закърмен съм със неохота,
	наследник съм на нищетата —
	баща ми не видя в живота
	и опакото на парата;
	на дядо му Орас съдбата
	преследва ни като прокоба —
	ще ни извади Бог душата,
	дордето ни натика в гроба.


#	XXXVI

	Потърся ли за бедност лек,
	крещи душата ми: „Позор!
	Не се оплаквай, мой човек,
	и от богатия Жак Кьор*
	[* _Жак Кьор_ (?—1456) — търговец, банкер и кралски ковчежник, умрял в немилост.]
	си по-добре — не, няма спор;
	макар облечен в шаяк груб,
	си жив, наместо да си тор:
	във гроб разкошен — жалък труп.“


#	XXXVII

	Той беше важен господин,
	а днес не е дори боклук.
	Давид го казва в псалм един:
	изстина мястото му тук…
	Простете грешника неук,
	ако ви дава пак урок —
	оставям казаното тук
	на всеки срещнат теолог


#	XXXVIII

	Дете не съм (добре го зная!)
	на ангел някакъв небесен.
	Баща ми свърза двата края
	и днес лежи във гроба тесен.
	Ще се превърне всичко в плесен.
	И мойта майка ще умре.
	Синът й в този свят чудесен
	едва ли ще е по-добре.


#	XXXIX

	Аз знам, че бедни и богати,
	и врагове по мироглед,
	и мъдреци, и психопати,
	велможи и слуги безчет,
	жени с късмет и без късмет,
	и с най-различна красота
	не ще пропуснат своя ред
	в обятията на смъртта.


#	XL

	Умират Парис и Елена —
	обречена е всяка плът.
	Човек се гърчи в пот студена
	от страх, че ще му спре дъхът.
	Приключил с жизнения път,
	той си отива от земята —
	безпомощни са да го спрат
	детето, братът и сестрата.


#	XLI

	Премахва хубавия тен
	смъртта — променя ни изцяло:
	оклюмал нос и врат вдървен
	(добре, че няма огледало!).
	И теб ли, дивно женско тяло,
	познало всеки миг щастлив,
	те чака черно покривало?
	Не влиза никой в рая жив.
P$


>	Балада за някогашните жени
P>
	Кажете ми в коя страна
	е днеска Флора*, в Рим ценена,
	[* _Флора_ — куртизанка в древния Рим.]
	Таис*, в чиято слабина
	[* _Таис_ — атинска куртизанка, живяла през IV в. пр.н.е.]
	бе много сила изцедена,
	и Ехо* — с хубост вкаменена, —
	[* _Ехо_ — нимфа от гръцката митология.]
	от шепот даже уязвена?
	Къде си днеска, лански сняг?

	А Елоиза*? Тя узна
	[* _Елоиза_ (1101—1162) — любима на парижкия философ Пиер Абелар (1079—1142), който бил кастриран, за да се осуети бракът им.]
	мълвяща край безкраен бряг,
	цената си зарад химена —
	кастрираха го без вина
	и расо Абелар надена…
	А тази, с толкоз власт дарена,
	че Буридан* по неин знак
	[* _Буридан_ (ок. 1300—1358) — парижки философ, схоластик.]
	в чувал да бъде хвърлен в Сена?
	Къде си днеска, лански сняг?

	И Бланка*, лилия една
	[* _Бланка Кастилска_ (1188–1252) — съпруга на Луи VIII.]
	със глас на мамеща сирена,
	и Жана*, храбрата жена,
	[* _Жана д’Арк_ (1412—1431) — френска героиня.]
	в Руан на клада изгорена,
	Алис*, за рицаря мишена,
	[* _Алис_ — персонаж от рицарския епос.]
	и Берта с мощния си крак* —
	[* _Берта Едрокраката_ (?—783) — съпруга на Пипин Къси и майка на Карл Велики.]
	къде са, Дево пресвещена?
	Къде си днеска, лански сняг?
	Но, Ваша милост, седем дена
	да търсите — и пак, и пак
	ще се завръщате с рефрена:
	къде си днеска, лански сняг?
P$


>	Балада за някогашните мъже
P>
	Къде е папа Каликст Трети*,
	[* _Каликст III_ (1378—1458) — _Алфонсо Борджия_, папа от 1455 до 1458 г.]
	години четири успял
	със ореола си да свети;
	Алфонсо* — арагонски крал,
	[* _Алфонсо_ V (1385—1458) — крал на Арагона.]
	бурбонският владетел Шарл*,
	[* _Шарл I_ (1401—1456) — бурбонски херцог.]
	Артюр* със острите си пики,
	[* _Артюр III_ (1396—1458) — бретонски херцог.]
	Шарл Седми*, милости раздал?
	[* _Шарл VII_ (1403—1461) — крал на Франция.]
	Къде си днеска, Карл Велики?
	Шотландецът* къде ли свети,
	[* _„Шотландецът…“_ — Яков II, крал на Шотландия, умрял през 1460 г.; половината от лицето му било червено по рождение.]
	лицето си със кръв налял
	(на аметист за амулети
	той беше заприличал цял!);
	къде е кипърският крал*,
	[* _„Кипърският крал…“_ — Йоан III, умрял през 1458 г.]
	испанският*… дали, с вериги,
	[* _„Испанският…“_ — Йоан II Кастилски, умрял през 1454 г.]
	сега е жив, или умрял?
	Къде си днеска, Карл Велики?

	Мълча и всеки ще усети —
	светът отива на провал.
	Умират и крале напети —
	и няма лек, и няма жал.
	Та питам: кой би разпознал
	посред тълпите разнолики
	и Ланселот*, бохемски крал?
	[* _Ланселот_ — герой от рицарските романи, но в случая става дума за Ласло Австрийски (1440—1457), крал на Унгария, Полша и Бохемия.]
	Къде си днеска, Карл Велики?

	Геклен*, Беро** са вече кал
	[* _Бертран дю Геклен_ (1320—1380) — френски военачалник, прославил се по време на Стогодишната война.]
	[** _Беро III_ (?—1426) — дофин на френската провинция Оверн.]
	(сега над тях звънтят мотики!)
	и Д’Алансон* е без кинжал…
	[* _Д’Алансон_ — херцог, загинал геройски през 1415 г.]
	Къде си днеска, Карл Велики?
P$


>	Староезична балада
P>
	И папата с одежда свята
	(с епитрахил и със стихар)
	беля си взима на главата,
	подобно всяка земна твар —
	и той във този свят, макар
	да има вид на чародей,
	умира като прост клисар,
	че тленното го вятър вей.

	И император, цял в позлата —
	в Константинопол господар,
	и френски крал с душа богата,
	в прослава божия със жар
	издигнал не един олтар,
	дори във своя апогей
	не могат да намерят цяр,
	че тленното го вятър вей.

	И син, получил от бащата
	Виена и Гренобъл в дар,
	и рицар, с тежък меч в ръката
	най-смел бургундски господар,
	подобно кой да е коняр
	преял и пил като злодей,
	ги чака черният кошмар,
	че тленното го вятър вей.

	Смъртта не гледа кой е цар
	и кой е приживе плебей,
	а мери със един кантар,
	че тленното го вятър вей.
P$


>	XLII–XLVI
P>
#	XLII

	Щом папа, крал или дофин,
	износени в добра утроба,
	багажа сдават до един
	в житейската си тъмна доба,
	че аз ли, скитник чиста проба,
	не ще умра? Но моля Бог,
	преди да ме натика в гроба,
	да ми даде по-дълъг срок.


#	XLIII

	Не е безкраен до разкош,
	а преходен е този свят.
	Ще минем всичките под нож —
	това го знае и богат.
	Утеха е, че бил е млад,
	за стареца, изпаднал в смут,
	но върне ли се той назад,
	ще кажат всички, че е луд.


#	XLIV

	И като просяк най-злочест
	той търси във смъртта подслон,
	че както вчера, тъй и днес
	душата му е тъжен стон.
	И често, тръгнал по наклон,
	се случва да не знае срам —
	погазил божия закон,
	той себе си убива сам.


#	XLV

	Чаровен бил е той, но днес
	до простотия го докара —
	не представлява интерес
	една маймуна, щом е стара.
	Мълчи ли — удрят го в кантара
	и му погаждат номера,
	обади ли се — му се карат
	и викат, че е дал фира.


#	XLVI

	От ревност старите жени
	направо ги избива пот,
	че младите във наши дни
	живеят по-добър живот.
	И влизат в спор: защо са плод
	на толкоз стари времена?
	Но Бог мълчи от своя свод,
	да не е губеща страна.
P$

>	Жалбите на хубавата продавачка*
	[* _Жалбите на хубавата продавачка_ — известна парижка куртизанка, продавачка на шлемове, любовница на свещеника Никола д’Оржмон.]
P>
#	XLVII

	И сякаш чувам песента
	на хубавата продавачка —
	как, жалейки за младостта,
	нарежда като оплаквачка:
	„О, старост — безнадеждна крачка,
	съвсем ще грохна може би…
	Съдбата толкова ме смачка —
	защо поне не ме уби?

#	XLVIII

	Красива бях, ала живота
	направо всичко ми отне.
	Търговец или поп с охота
	ми падаха на колене,
	че всеки мъж със портмоне
	таеше някаква надежда.
	А днес съм сякаш сред свине —
	и просякът не ме поглежда.

#	XLIX

	Отказах аз на не един
	(в което нищо умно няма!)
	заради онзи кучи син,
	с когото исках да сме двама.
	Обичах го с любов голяма —
	дано го огън изгори
	за туй, че гледаше с измама
	да пипне моите пари.

#	L

	И даже не обелвах зъб,
	започнеше ли да ме рита —
	бях вечно просната по гръб,
	че той не знаеше насита,
	пък аз забравях, че съм бита,
	щом трябваше да се отдам…
	Но можех ли да съм честита
	при толкоз грях и толкоз срам?!

#	LI

	Откакто се помина той,
	години трийсет са това —
	днес бръчките ми нямат брой,
	а имах плът, и то каква!
	Краката ме държат едва,
	към нищо вече нямам вкус
	и аз извръщам с гняв глава —
	да се погледна ме е гнус.

#	LII

	Къде ми е добрият тен,
	косите — с мирис на поле,
	и онзи поглед вдъхновен,
	от който да ви стане зле;
	къде е милото носле,
	къде са нежните ушички
	и веждите като криле,
	и устните ми — блян за всички?

#	LIII

	Къде са сочната ми плът
	и кожата ми от коприна,
	ръце и рамене, и гръд,
	които можеш ли подмина?
	Ала година след година
	с мен времето се подигра…
	Къде е китната градина
	сред прелестните ми бедра?

#	LIV

	Набръчках се и побелях,
	а погледът, до вчера жив,
	не тласка никого към грях,
	защото е съвсем мъглив;
	сама със този лайтмотив,
	че хубостта ми отлетя,
	се гледам днес: носът ми — крив,
	беззъба — моята уста.

#	LV

	Човешка хубост е това,
	назад не мога да се върна —
	трепери моята глава,
	гръдта увисна като бърна,
	не мога нищо да прегърна
	и всички напъни са жалки,
	градината съвсем посърна
	сред тия пилешки пищялки.

#	LVI

	Тъй за добрите времена,
	които винаги ще тача,
	подвила кротко колена,
	и аз, глупачката, ви плача.
	Но както огънят във здрача
	ту лумва или пък изтлява,
	човек не знае неудача
	или пък тъне във забрава.“
P$


>	Баладичен съвет на хубавата продавачка към леконравните момичета
P>
	Включете в личните си сметки
	съвета, който ви се дава,
	блондинки или пък брюнетки:
	в посока дясна или лява
	жената трябва да си шава,
	че кой ли вече не разбра —
	за нищо старостта не става,
	не струва пукната пара.

	Помнете, стоки, щом сте редки:
	до време всичко се продава.
	И най-красивите кокетки
	ги чака участ ей такава:
	слугини — поп да ги опява!
	Излезете ли от игра,
	това, което ви остава,
	не струва пукната пара.

	Катринки мили и Жанетки,
	веднъж живота ви се дава —
	не късайте след мъж подметки,
	щом иска да ви оковава.
	Едната хубост си минава,
	остава динена кора…
	И никаква си стара слава
	не струва пукната пара.

	Не, няма милост, а забрава.
	Животът тъй ме преора —
	каквото днес ми се отдава,
	не струва пукната пара.
P$


>	LVII–LXIV
P>
#	LVII
	А пък съвета баладичен
	на някогашната жена
	записа моят писар личен
	Фремен* и сам си го призна.
	[* _Фремен_ — въображаем писар на Вийон.]
	Така че нямам аз вина
	за разни мисли тесногръди…
	Но зная истина една:
	по писаря за мен се съди.


#	LVIII

	Но и за влюбения мъж
	едва ли има прокопсия —
	безумно хлътнал, неведнъж
	го спират с думи като тия:
	„Абе направо остави я,
	не падай ти на колене —
	все ще ти върже тенекия
	жена с такова реноме!…“


#	LIX

	Обичат ли те за пари,
	не може да е другояче —
	ще им е смешно призори,
	че твоята кесия плаче.
	Щом искаш, с тях бъди, обаче
	обичай ги през куп за грош
	и знай: едната чест се тачи,
	че тя е истински разкош.


#	LX

	Не искам повод за протест
	да давам аз във наши дни —
	да търси днес едната чест
	едва ли някой се свени.
	Но да погледнем отстрани:
	ще видим, дявол да го вземе,
	че и безчестните жени
	били се честни преди време.


#	LXI

	Държали са си на честта,
	че на честта се е държало —
	била им е невинността
	на тях присъща поначало,
	дорде това невинно тяло
	лаик ли, поп ли в страст безока,
	ей тъй — за щяло и нещяло,
	съвсем го тласне към амока.


#	LXII

	Но както казва Грациан*
	[* _Грациан_ (ок. 1141—1204) — италиански монах, автор на компилативния труд „Декрет“.]
	във прословутия „Декрет“,
	ако на страсти плащаш дан,
	прави го само под секрет!
	А има ли авторитет
	една жена под свода син,
	любовниците нямат чет,
	че тя не може със един.


#	LXIII

	Защо е тъй — се е разбрало.
	Не накърнявам женска чест,
	но знам, че всяко женско тяло
	си гледа своя интерес.
	Така е — вижда се и днес:
	във Реймс, в Троа и в Лил дори,
	ако са майсторите шест,
	от трима те са по-добри.


#	LXIV

	До лудост даже уязвим,
	мъжът остава с пръст в уста —
	жената чезне яко дим,
	че си е волна птичка тя.
	Убийствен лов е любовта,
	така че ясно е защо
	нашепва не една уста:
	„Една наслада — мъки сто…“
P$


>	Двойна балада за любовта
P>
	Отдайте се на любовта,
	че сладостта й няма мяра!
	Но луд до глупост от страстта,
	човек накрая сам ще вкара
	вълка във своята кошара:
	Самсон* остана без коси,
	[* _Самсон_ — според Библията бил съблазнен от Далила — тя го приспала, за да отрежат косите му, в които се криела чутовната му сила.]
	а Соломон* — лишен от вяра.
	[* _Соломон_ — към края на царуването си се отдал на идолопоклонничество, подтикван от жени.]

	Орфей, певец на древността,
	свирач на лира и фанфара,
	пред ада Цербера видя:
	четириглав го чака звяра…
	А Нарцис в знойната омара
	сред глъбините угаси
	на своята любов пожара.
	Щастлив е, който се спаси.

	Сарданапал*, със лекота
	[* _Сарданапал_ — цар на Асирия от 836 до 817 г. пр.н.е., живял в разпуснатост.]
	заграбил Крит, но роб на чара,
	във прежда цял се омота —
	като жена се издокара;
	Давид, пророк от ера стара,
	в съблазън (боже опази!)
	забрави за едната вяра.
	Щастлив е, който се спаси.

	Амнон* закона на кръвта
	[* _Амнон_ — син на Давид; обладал сестра си Тамара]
	Щастлив е, който се спаси.
	погази в пристъп на поквара —
	насила той отне честта
	на своята сестра Тамара;
	а Ирод на разврат в разгара
	Йоан Кръстител порази —
	това е истина прастара.
	Щастлив е, който се спаси.

	Отварям и за мен уста:
	като парцал във мътна бара
	захвърлен бях от любовта —
	до тази участ ме докара
	Катрин* със свойта изневяра
	[* _Катрин дьо Восел_ — предполага се, че това е любимата жена на поета, която обаче предпочела друг.]
	(с Ноел* понеже ме вбеси,
	[* _Ноел Жоли_ — съперник на Вийон в любовта; споменава се още в CIII.]
	Ноел ще изяде шамара!).
	Щастлив е, който се спаси.

	Във възрастта на младостта
	не се прощава надпревара,
	на тази вещица — страстта! —
	не стихва никога пожара;
	до лудост завладян от чара
	и в плен на женските коси,
	тежко му, който хваща вяра!
	Щастлив е, който се спаси.
P$


>	LXV–LXXXIX
P>
#	LXV

	Ех, тази, на която аз
	й служих честно нощ и ден
	(и се измъчвах до захлас,
	напълно обезобразен!),
	да беше казала на мен
	какво ли всъщност иска тя,
	не бих търпял подобен плен
	във мрежите на любовта…


#	LXVI

	Щом исках да й кажа нещо,
	готова бе да слуша тя,
	но с мен не спореше горещо,
	а ми търпеше близостта;
	почти докосвах със уста
	ухото й във късен час —
	говорех хиляди неща
	и се самозалъгвах аз.


#	LXVII

	Тя ми втълпяваше каквото
	си иска, докато ме сплеска:
	че черна пепел е брашното,
	а шапка — дамската прическа,
	че всяко днеска е нощеска,
	а епекът е всъщност дюсе…
	(Направо те обзема треска,
	ако лъжецът е изкусен!)


#	LXVIII

	Че небосводът е тава,
	а облакът — парче джолан,
	картофът — лукова глава,
	а карфиолът — патладжан;
	че е бесилото гердан,
	а джепането — шарен боб,
	че всеки трезвен е пиян
	и офицер е всеки поп.


#	LXIX

	Любов-измама! Неведнъж
	изпод носа ми се изниза.
	Едва ли може някой мъж
	да й надвие на каприза.
	По долни гащи и без риза
	мъжът е смешен в този свят —
	изобщо в сметките не влиза
	един любовник непризнат.


#	LXX

	Отрекъл любовта, с омраза
	я предизвиквам на двубой.
	Смъртта чрез нея ми показа,
	че хич, уви, не съм от сой.
	Прибран е инструментът мой —
	насвирих се и се напях.
	Знам: влюбените нямат брой,
	но вече аз не съм от тях.


#	LXXI

	Надул се като млад петел,
	да чака друг плода на рая!
	Преследвайки едната цел,
	по тази точка ще си трая.
	Попитат ли защо нехая
	и хуля разни женски двори,
	ще кажа: който вижда края,
	е в правото си да говори.


#	LXXII

	Не вярвам вече в чудеса
	и в разрез със добрия тон
	като монашески раса
	са храчките ми. Жанетон*
	[* _Жанетон_ — така са наричали девойките с леко поведение.]
	ме има за бракуван кон…
	Но как ли да се разберем?
	Гласът ми е сподавен стон —
	изкукуригал съм съвсем.


#	LXXIII

	С омразата на Так Тибо*
	[* _Так Тибо_ — любимец на берийския херцог; името му било олицетворение на ненавист (според френския хронист от XIV в. Фроасар).]
	бях хвърлен във вода до гуша
	от Д’Осини. Свит на кълбо,
	проклинах кривата си круша.
	Студен за мене беше душа
	и да се моля нямам глас —
	дай боже Господ да се вслуша
	в това, което мисля аз!


#	LXXIV

	На Д’Осини не мисля зло,
	ни на наместника му стар,
	което е добре дошло
	и за добрия му стражар.
	Докато ми е господар
	Робер*, палачът най-велик,
	[* _Робер_ — орлеански палач.]
	на тази Троица със жар
	ще бъда предан еретик.


#	LXXV

	Добре си спомням (ха на бас!)
	туй, дето с моята ръка
	през петдесет и шеста аз
	написах просто ей така.
	Но „Завещание“ сега
	наричат го и млад, и стар…
	Не, няма място за шега —
	човек не си е господар.


#	LXXVI

	Да ме съзре разколебан
	едва ли някой ще дочака —
	милея за Перне Маршан*,
	[* _Перне Маршан_ — споменат в М.З. XXIII.]
	наричан още Копелдака:
	на този сводник, свикнал с мрака,
	си давам старите рогозки,
	че много жули камънака
	при сексуалните обноски.


#	LXXVII

	Да вземе някой своя дял,
	знам, пътищата са нелеки —
	ще трябва да се е разбрал
	с наследниците мои преки.
	Кои са те? Душици меки:
	Моро*1, Провен*2, Робен Тюржи*3 —
	[*1 _Моро_ — кебапчия.]
	[*2 _Жан Провен_ — сладкар.]
	[*3 _Робен Тюржи_ — съдържател на „Шишарката“; споменава се още в CIII.]
	зарад паричките ми всеки
	от тях до мен се приближи.


#	LXXVIII

	Не искам нищо тук, освен
	да завещая всичко аз —
	ако не е заспал, Фремен
	очаква този важен час.
	Ще сторя всичко зарад вас,
	без да изпадам в самохвалство
	дано се чуе моят глас
	из цялото ни френско кралство!


#	LXXIX

	Сърцето слабо бие в мен,
	едвам отварям аз уста:
	„Седни край моя нар, Фремен,
	тъй както сме сами в нощта!
	Вземи мастило и листа,
	с перото бързай ти безспир —
	записвай всичките неща,
	че аз започнах най-подир…“


#	LXXX

	Молбата ми под свода син
	е към Трои`цата света`,
	че не един човешки син
	е бил спасен от гибелта…
	Но май е грешна участта
	човек да си живее все
	със вярата, че след смъртта
	в небето ще се възнесе.


#	LXXXI

	Умрем ли, удряме на камък —
	започва адът ни жесток:
	и тяло, и душа сред пламък
	заплащат всеки свой порок.
	Но не важи такъв урок
	за някой важен душевадник,
	че патриарх или пророк
	не би опарил своя задник.


#	LXXXII

	Попитат ли ме: „Кой ти дава
	да ги разправяш ти такива?
	На теолога подобава
	подобни тези да развива!“,
	разказвам притчата правдива,
	изписана във храма наш:
	беднякът Лазар си почива,
	а ври в казана богаташ…


#	LXXXIII

	Но пламне ли на Лазар пръста,
	от жажда повече ще страда
	богатият — устата тлъста
	ще моли жадно за пощада…
	Но който е пропил с наслада
	дори и долните си гащи,
	не би намерил място в ада
	за нуждите си належащи.


#	LXXXIV

	Във името на Господ-бог
	и Богородицата свята
	да бъде словото урок,
	от мен изнесен в нищетата!
	Не й е леко на душата,
	че не е мъка ден до пладне.
	Започвам да редя словата —
	на всеки нещо ще се падне…


#	LXXXV

	И тъй: душата си нещастна
	аз давам, както си е ред,
	на Девата ни най-прекрасна,
	прочута с милостта си вред.
	Че не един нещастник клет
	е вярвал в този ореол
	и най-подир е бил приет
	с любов край божия престол.


#	LXXXVI

	На майката земя се пада
	да завещая мойто тяло,
	макар и червеят да страда,
	понеже е изпосталяло…
	Но тържествува като цяло
	тук истината вездесъща:
	нали от кал е всяко тяло,
	накрая пак в калта се връща.


#	LXXXVII

	За мен бе повече от татко
	Гийом Вийон*, учител мой,
	[* _Гийом дьо Вийон_ — споменат в М.З. IX.]
	че като майка нежно, сладко
	изцяло ме отгледа той.
	Спасил ме неведнъж от бой,
	при него — ако друго не —
	поне се радвах на покой,
	когато бях на колене.


#	LXXXVIII

	На него аз оставям в дар
	романа си прочут „Пръднята
	на дявола“*, преписан с жар
	[* _„Пръднята на дявола“_ — това произведение на поета не е запазено.]
	от Табари*, раздул нещата.
	[* _Ги Табари_ — съучастник на Вийон в обира на Наварския колеж, направил пълни самопризнания.]
	Надникне ли се във листата,
	се вижда, че е труд нелек —
	дори на тема най-позната
	се сблъсква с трудности човек.


#	LXXXIX

	А мойта майчица нещастна,
	подвластна на съдба нелепа,
	да моли Девата прекрасна,
	че стискайки душата в шепа
	(дори да се чернее крепа,
	а пък сърцето да се вайка!),
	за нас е Девата подкрепа —
	за мен и бедната ми майка.
P$


>	Баладична молитва на майката към света Богородица
P>
	Майко на небето и земята,
	в твойта власт е пъклената кал,
	имай милост и към мен, горката
	отреди ми милосърден дял,
	по-далеч от мъки и печал.
	Щедростта ти, наша майко, зная,
	даже грешница отвежда в рая
	(колкото това да ми личи!).
	Аз със думите не си играя —
	с тази вяра ще склопя очи.

	Помоли сина си, майко свята,
	и към мене да изпита жал,
	както във Египет* към жената,
	[* _„Както във Египет…“_ — има се предвид Мария Египетска.]
	както и към Теофил*, продал
	[* _Теофил_ — герой от средновековните легенди, продал душата си на дявола, но намерил спасение благодарение на застъпничеството на Богородица.]
	своята душа и тъй живял
	в сговор с дявола. Но не желая
	като него горко да се кая —
	колкото на мен да ми горчи,
	черквата ще славя аз докрая:
	с тази вяра ще склопя очи.

	Стара съм, неука — в нищетата
	даром нищо Бог не ми е дал.
	В черквата ме гледат от стената
	раят с арфа, лютня и цимбал,
	но и пъкълът със вряща кал.
	В страх от ада всеки търси рая —
	дай ми, Дево, радост като тая,
	дето грешника ще насърчи
	да избегне всяка зла омая:
	с тази вяра ще склопя очи.

	{s}В{/s}семогъща, свята Дево, зная:
	{s}И{/s} Исус е пренебрегнал рая,
	{s}й{/s}езуитщината най-накрая
	{s}о{/s}т земята ни да заличи;
	{s}н{/s}а колене искам да призная,*
	[* Последната строфа съдържа акростих с името на поета (Вийон).]
	даже и горчив да ми е пая:
	с тази вяра ще склопя очи.
P$


>	XC–XCIII
P>
#	XC

	Какво да дам на мойта Роза* —
	[* _Роза_ — с това име поетът нарича любимата си.]
	сърце или пък черен дроб?
	Не иска тя такава проза,
	а да си плащаш като поп.
	Но как ли като предан роб
	да пълня нейната кесия,
	когато даже в своя гроб
	сега лежа на вересия?!…


#	XCI

	Достатъчно си има тя
	и хич не ме е грижа мен.
	Намъчих се във любовта,
	но вече съм съвсем студен,
	за да задирям нощ и ден
	като Мишо Футер* жените —
	[* _Мишо Футер_ — живял в края на XIII и в началото на XIV в., спечелил си славата на прелъстител.]
	той бе любовник вдъхновен,
	но също днес добре зарит е.


#	XCII

	Дължимото на любовта
	отдавам, но съвсем не крия,
	че на жената низостта
	погуби всичко в мен самия.
	(Не знам от нейната магия
	да е пострадал някой друг,
	но се кълна в света Мария,
	че няма нищо смешно тук!)


#	XCIII

	На нея като дар желан
	една балада в полумрака
	й пращам по Перне Маршан,
	наричан още Копелдака —
	пък нека той да я причака,
	за да й каже с мазен глас,
	като я спипа в храсталака:
	„При теб, мръснице, идвам аз!“
P$


>	Балада за любимата*
	[* Балада за любимата. Първата строфа съдържа акростих Франсоа, втората — Марта, а третата — Вийон. По всяка вероятност тази балада е била писана по-рано, а впоследствие е включена към Г.З.]
P>
	{s}Ф{/s}алшива хубост, плащайки ти дан,
	{s}р{/s}азбрах коварството на любовта —
	{s}а{/s}гонията в нейния капан
	{s}н{/s}апълно съответства на страстта;
	{s}с{/s}традалното сърце го омота
	{s}о{/s}маята, която носи гнет —
	{s}а{/s} колко ли ще струва щедростта
	да се спаси един нещастник клет?

	{s}М{/s}акар и другаде да бях желан,
	{s}а{/s}з се обрекох сам на участта,
	{s}р{/s}обувайки до смърт на своя блян,
	{s}т{/s}ерзан да съм до смърт от любовта;
	{s}а{/s}ла сърцето вече възропта —
	безславно ли ще дойде моят ред,
	или ще ме огрее милостта
	да се спаси един нещастник клет?

	{s}В{/s}ъв времето безмилостно втъкан,
	{s}и{/s} твоят цвят ще чезне с младостта —
	{s}й{/s}еремиада с мирис на тамян
	{s}о{/s}чаква всекиго, а старостта —
	{s}н{/s}е би простила глупостта ти тя
	да го изпуснеш тоя луд късмет:
	докле е младост и кипи кръвта,
	да се спаси един нещастник клет.

	От Ваша милост — цар на любовта! —
	очаквам аз да въдворите ред
	и чул ви Господ златните уста,
	да се спаси един нещастник клет.
P$


>	XCIV
P>
#	XCIV

	А пък на Итие Маршан*,
	[* _Итие Маршан_ — споменат в М.З. XI.]
	комуто във предсмъртен час
	оставих меча си кован,
	добавям десет стиха аз,
	та да опява с пълен глас
	и в музикален съпровод
	една любов, която с нас
	се подигра за цял живот.
P$


>	Рондо
P>
	Смърт, ужасно наранен,
	че ми грабна любовта,
	викам с пяна на уста…
	Друго не целиш, освен
	да ме видиш тъй сломен,
	но какво ти стори тя,
					Смърт?

	Бяхме двама всеки ден —
	в нас едно сърце туптя…
	Но лишен от любовта,
	няма днес живот за мен,
					Смърт!
P$


>	XCV–CXXV
P>
#	XCV

	Пък Жан Корню* желая аз
	[* _Жан Корню_ — споменат в М.З. XI.]
	натясно още да го хвана,
	че в дните трудни час по час
	е бъркал с пръст във мойта рана.
	Една градина ми остана
	от прокурора Бобиньон*:
	[* _Пиер Бобиньон_ — прокурор, известен със своята алчност.]
	вратата къщна — разкована,
	съвсем несигурен подслон…


#	XCVI

	Поради липса на врата
	живеех като колец гол.
	И птичка там не прелетя —
	умря ми не един сокол.
	Над всичко като ореол
	висеше шперцът — знак красив,
	та който тук ме е забол,
	да знае, че съм още жив.


#	XCVII

	А тъй като в очите с влага
	жената на Дьо Сент Аман*
	[* _Пиер дьо Сент Аман_ — споменат в М.З. XII.]
	ми връчи просешка тояга,
	го пращам аз от хан във хан,
	че там го чака дар желан:
	при „Коня бял“* (понеже стар е!) —
	[* _„Белият кон“_ — парижка кръчма.]
	една кобила с кръшен стан,
	а пък при „Мулето“ — магаре.


#	XCVIII

	Щом на вината ми държи,
	оставям на Дени Еслен*
	[* _Дени Еслен_ (1425—1506) — съдия, занимаващ се с данъците върху продуктите и най-вече върху напитките.]
	във хана на Робен Тюржи
	сто бъчви вино с цвят червен.
	Но прекали ли някой ден,
	сложете в бъчвите вода,
	че на вина попаднал в плен,
	човек изчезва без следа.


#	XCIX

	Като на Итие Маршан
	и на Шарьо*, защитник пръв,
	[* _Гийом Шарьо_ — съученик на Вийон и негов адвокат.]
	оставям меча си кован,
	пък да му търси той калъф.
	Понеже неведнъж със стръв
	за мен пледирал е служебно,
	прибавям грош (и то какъв!),
	изцяло развален на дребно.


#	C

	На прокурора Фурние*
	[* _Пиер Фурние_ — споменат в М.З. XX.]
	оставам предан до захлас
	(ще бръкна в мойто портмоне
	и ще му кажа „Здрасти“ аз) —
	спасявал ме е в труден час
	и — слава богу! — доста вещо…
	Ще рухне правото у нас,
	не го ли подпомогнем с нещо.


#	CI

	А пък „Голямото стаканче“*
	[* _„Голямото стаканче“_ — кръчма край Сена.]
	Жак Рагие* от мен да вземе —
	[* _Жак Регие_ — споменат в М.З. XIX.]
	това добре познато ханче
	ще го лиши от всяко бреме:
	и панталона му ще снеме,
	с което ще е порицан,
	че падаше от свойто стреме
	без мене във „Шишарка-хан“.


#	CII

	На Меребьоф с Дьо Лувие*
	[* _Пиер Меребьоф и Никола дьо Лувие_ — споменати в М.З. XXXIV.]
	не завещавам крава, вол,
	че те са хора с битие,
	а не родени в някой дол.
	Затуй им давам по сокол —
	прииска ли им се рагу,
	на лов да идат! Дивеч — бол
	при кебапчийката Машку*.
	[* _Машку_ — вдовица, която държала кебапчийница до съда.]


#	CIII

	Робен Тюржи да дойде сам
	при мен, ще му платя във брой
	(къде ми е домът, не знам —
	дано е ясновидец той!).
	Ще му отстъпя поста мой
	съветник градски в тези дни…
	Да лъжа тъй без миг покой,
	научиха ме две жени.


#	CIV

	Със дивна хубост са и двете,
	а станът кръшен — прословут
	(в Бретан и в Поату мъжете
	изпадат постоянно в смут!),
	но хич не си правете труд
	да ви призная где са днес,
	че аз не съм чак толкоз луд
	да кажа техния адрес.


#	CV

	Жан Рагие*, един от тези
	[* _Жан Рагие_ — споменат в М.З. XVII.]
	дванайсет стражници, които
	се подвизават по трапези,
	да се оплеска най-честито
	с омлетите и малебито
	на прокурора Дьо Байи*,
	[* _Жан дьо Байи_ — прокурор във Върховния съд и секретар по опазване на хазната; домът му се намирал до чешмата Мобюе.]
	а от чешмяното корито
	на воля да се напои!


#	CVI

	И на глупците Краля наш
	почитам, казвайки „Бонжур!“ —
	за неговия антураж
	му давам аз Мишо дю Фур*.
	[* _Мишо дьо Фур_ — участвал в разследването на обира в Наварския колеж.]
	Такъв изискан чукундур
	се ражда рядко в този свят
	и трябва да си трижди щур,
	за да го имаш за събрат.


#	CVII

	А ето че на боен ред
	сега е стражата парижка —
	Дени Рише и Жан Валет*
	[* _Дени Рише и Жан Балет_ — кралски стражници (220 стражници пехотинци поддържали реда в Париж).]
	да дойдат във войнишка нишка!
	Ще дам на всеки по каишка,
	та шапката си тъй да мъкне,
	че инак, казано с въздишка,
	на всеки шапката ще хвръкне…


#	CVIII

	И пак се връщам към Перне
	Маршан, наричан Копелдака —
	да вземе той от мен поне
	туй, за което толкоз чака:
	със картите му давам в мрака
	и трите си фалшиви зара…
	Но пръдне ли от зор дъртака,
	кълна го треска да прекара!


#	CIX

	А пък Шоле* като бъчвар
	[* _Казен Шоле_ — споменат в М.З. XXIV.]
	не искам все да се измъчва —
	за него си е цял кошмар
	да прави бъчва подир бъчва…
	Лионска сабя му се връчва,
	по-тежка даже и от чук,
	с което му се препоръчва
	да вдига шум по начин друг.


#	CX

	Льо Лу*, живял със много чар
	[* _Жан льо Лу_ — споменат в М.З. XXIV.]
	сред боклукчийски миризми,
	дарявам с куче-кокошкар,
	че той нагоре се стреми…
	Не спирам аз дотук, ами
	прибавям и едно палто —
	понеже му е доземи,
	ще скрие краденото то.


#	CXI

	На Жан Мае*, палача мил
	[* _Жан Мае_ — като надзирател в затвора помагал при разпитите.]
	и ювелир върху дръвника,
	му давам малко джинджифил,
	та да го слага под езика
	на жертвата, за да не вика,
	щом почне да я шиба яко,
	че всеки подир сто камшика
	си казва майчиното мляко…


#	CXII

	Да включат в своето меню
	шест вълка, давам като брат
	на капитана Жан Риу*
	[* _Жан Риу_ (?—1467) — търговец на кожи и командир на градските стрелци.]
	и стрелковия му отряд —
	налегне ли ги страшен глад,
	да си ги сготвят в този студ,
	че на един такъв обяд
	ще се зарадва всеки луд.


#	CXIII

	А и обяд с месо такова,
	знам, повече ще им се нрави,
	отколкото пред служба нова
	да вземат те да чакат прави.
	Разкъсани от вълкодави,
	за вълците не се тревожа,
	че знам и как калпак се прави
	от хубавата вълча кожа.


#	CXIV

	А Робине Траскай*, че с мъка
	[* Робине Траскай — богаташ скъперник, бирник през 1457 и кралски секретар през 1462 г.]
	във кариерния процес
	не щъка като пъдпъдъка,
	а в кариер препуска днес,
	дарявам този главорез
	с гаванката ми от детинство —
	тя представлява интерес
	за всяко свястно домакинство.


#	CXV

	Оставям на Перо Жирар*
	[* _Перо Жирар_ — бръснар и лечител, а също така давал стаи под наем; предполага се, че Вийон е отседнал при него след обира в Наварския колеж.]
	два калайдисани легена —
	във Бург на Рейн е той бръснар
	и дейността му е ценена.
	Там бях със мисия блажена
	преди години шест приет —
	живях и плюсках седем дена
	със абатисата Югет*.
	[* _Югет дю Амел_ — абатиса, водила разпуснат живот.]


#	CXVI

	А пък на тази братска сган
	от монахини и монаси
	(и във Париж, и в Орлеан —
	сган тъпа и не знам каква си!),
	пред техните добри стомаси
	принасям в жертва „поп чорба“,
	пък после нека у дома си
	да го ударят на молба.


#	CXVII

	Не е от мене всъщност дарът,
	но божи дар е за чадата,
	които — слава богу! — карат
	със името му на устата…
	Живее с вярата си свята
	монахът в днешния Париж:
	щом любиш някому жената,
	ти за мъжа й се косиш!


#	CXVIII

	Какво, че Жан дьо Пулию*
	[* _Жан дьо Пулию_ — проповедник, известен с нападките си срещу монасите и принуден през 1321 г. от папа Йоан XII да се покае публично.]
	надигна срещу тях глава —
	самичък после се оплю
	и публично се разрева!
	Какво, че с всякакви слова
	в роман осмя ги Жан дьо Мьон*?
	[* _Жан дьо Мьон_ — става дума за неговия „Роман на Розата“, споменат в Г.З. XV.]
	Да тачим църквата — това
	си е за църквата закон.


#	CXIX

	Отстъпвам също примирен
	аз, нейният служител верен,
	понеже бил съм нощ и ден
	към църквата добронамерен.
	Но трябва да си доста скверен,
	та честни хора от амвон
	да обявиш с глас лицемерен
	днес вън от всякакъв закон.


#	CXX

	А кармелитът Бод* с наслада
	[* _Бод дьо ла Мар_ — монах от манастира на площад Мобер.]
	най-нужното от мен да вземе —
	нелека участ му се пада,
	ако без меч е и без шлем е,
	че Дьо Тюска* ще му превземе
	[* _Дьо Тюска_ — става дума за военния прокурор Жан Тюркан, чието име Вийон изопачава.]
	крайманастирския бардак…
	Държи ли се на свойто стреме,
	е дявол Бод, и още как!


#	CXXI

	А на Ришар дьо ла Палю*,
	[* _Ришар дьо ла Палю_ — епископски секретар.]
	понеже с восък е олят,
	като че ли муха го плю,
	си давам личния печат.
	В епархията е признат
	Ришар за писар най-чевръст —
	дай боже с този занаят
	във всичко той да има пръст!


#	CXXII

	На всеки седнал индивид
	във счетоводния хамбар
	ще облекча със стол пробит
	хемороидния кошмар,
	ако по обичая стар
	се слиса с по-голяма глоба
	Масе* — онази жалка твар,
	[* _Масе д’Орлеан_ — помощник-съдия; тъй като много клюкарствал, го наричали Малката Масе.]
	която ми опразни джоба.


#	CXXIII

	А Франсоа дьо ла Вакри*,
	[* _Франсоа дьо ла Вакри_ — следовател в църковния съд, участвал в разпита на Ги Табари.]
	това съдебно протеже,
	че не един човек затри —
	от мен да наследи въже.
	Щом той от своето чердже
	на кон качи се, почна бясно
	и пред жени, и пред мъже
	да хули свети Гьорги гласно.


#	CXXIV

	На следователя Лоран*
	[* _Жан Лоран_ — капелан в храма „Св. Богородица“, един от съдиите по делото на Ги Табари.]
	(ах, колко взорът му червен е —
	баща му сигурно пиян
	е съумял да го зачене!)
	чифт гащи давам аз от мене…
	Дали са чисти — е въпрос,
	тъй както: где ли да се дене
	човек, във всичко щом е бос?!


#	CXXV

	На моя съдник Жан Котар,
	помагал ми във нищетата,
	длъжник съм грош — дългът е стар
	(виновна бе една позната!);
	та тук е място за отплата:
	видял душата му как литва
	покой да търси в небесата,
	написах следната молитва…
P$


>	Баладична заупокойна молитва за Жан Котар
P>
	Отче Ной, дарил ни със лозята,
	Лот*, преспал (опит с горчив пелин
	[* _Ной и Лот_ — библейски патриарси.]
	с дъщерите си във пещерата,
	за да има всяка после син,
	виночерпецо Архитриклин*,
	[* _Архитриклин_ — в средновековието смятали, че така се е наричал виночерпецът в Кана Галилейска.]
	в Кана Галилейска пръв кръчмар,
	помолете се като един
	за душата на добрия Жан Котар!

	Беше той ценител на вината,
	познавач изтънчен, много фин —
	нямаше значение цената,
	тръгнеше ли да избива клин;
	не изтръгна даже исполин
	чашата му, стискана със жар —
	помолете се под свода син
	за душата на добрия Жан Котар!

	Често да не го държат краката
	аз съм виждал този господин,
	имаше цицини по главата —
	спомням си за случай не един;
	във компания и сам-самин
	беше той на къркането цар —
	да се молим според сан и чин
	за душата на добрия Жан Котар!

	Ваша милост, вечно с вик един
	„Дайте вино да гася пожар!“
	във живота нямаше амин
	за душата на добрия Жан Котар.
P$


>	CXXVI–CXXXIX
P>
#	CXXVI

	Понеже вече нямам време,
	а и представа от живота,
	младокът Мерл* от днес да вземе
	[* _Жермен дьо Мерл_ — парижки сараф, поел през 1457 г. занаята от баща си Жан дьо Мерл.]
	да ми поеме оборота!
	На близък и на чужд с охота
	кон за кокошка той да дава,
	че влюбеният във живота
	такава радост заслужава.


#	CXXVII

	Научих аз, че моите трички
	деца на бедността* без мен
	[* _„Моите трички деца на бедността…“_ — Жирар Госуин, Жан Марсо и Колен Лоран, споменати в М.З. XXVI.]
	растат пред погледа на всички
	и поумняват ден след ден.
	Едва ли някой друг, освен
	тях, тъй усърдно днес се труди.
	И най-големият кретен
	не би помислил, че са луди.


#	CXXVIII

	При Ришие* ли ще сполучат,
	[* _Пиер Ришие_ — професор във факултета по теология и директор на пансион (едно от най-добрите училища в Париж).]
	изучил не едно момче?
	Ще си дадат ли труд да учат?
	Да дават, хич не ги влече…
	Умът им, зная, ще сече,
	тъй както се секат пари.
	Не може да се отрече:
	ще са отличници дори.


#	CXXIX

	Да учат ли? Такъв регрес
	не мисля, че им пожелах.
	На кредит кредото е днес —
	в очите детски хвърлен прах.
	Разделям плаща си пред тях —
	с продадената половина
	ще влезе лесно всеки в грях,
	тъй както в младостта мнозина.


#	CXXX

	Желая аз — и още как! —
	да бъдат в крак с добрите нрави —
	и с пръчка да ги бият чак,
	ако остават твърдоглави,
	ще късат нервите ви здрави
	с „Какво? Не съм… Не, аз не бях…“
	И хората ще бъдат прави,
	че много си ги бива тях.


#	CXXXI

	Не съм забравил Дьо Витри,
	не съм забравил и Котен* —
	[* _Тибо дьо Витри и Гийом Котен_ — споменати в М.З. XXVIII.]
	на тези две чада добри
	отдавна аз съм задължен,
	но казах им, че не от мен
	паричките (дали ме чуха?)
	ще си получат някой ден,
	ами от тоя, дето духа.


#	CXXXII

	Макар че палави са те,
	от друго нямам миг покой,
	че знам: щом минат трийсетте,
	ще станат други, боже мой.
	Дори с белите си безброй
	добри са днес и ще е грях
	да вдигнете ръка за бой —
	големи хора дремят в тях.


#	CXXXIII

	Дочуят ли монетен звън,
	ще бъдат винаги нащрек,
	а щом не карат зимен сън,
	и джобът няма да е лек…
	Добре е младият човек
	да бъде буден в младостта —
	преди да легне във ковчег,
	ще си подремне в старостта.


#	CXXXIV

	За тях и в църквата света
	молба от мен ще се открие.
	Не оценят ли щедростта,
	дръпнете им ушите вие!
	Все някой, знам, ще ми натрие
	носа, че давам пет пари,
	ала такива сме си ние
	към непознатите дори.


#	CXXXV

	Мишо Кюл д’У* с Шарло Таран**
	[* _Мишо Кюл д’У_ (1408—1479) — градски съветник от 1440 г. и лидер на парижката буржоазия от 1448 г.]
	[** _Шарло Таран_ (? — ок. 1464) — банкер, съден през 1461 г. за богохулство.]
	с какво ли аз да ги подхвана?
	Сто су да хвърля с щедра длан,
	за тях ще е небесна манна…
	И чифт обувки ми остана —
	обуят ли ги, нямам други,
	но нека ходят с тях при Жана*
	[* _Жана_ — в случая означава „при първата срещната жена“.]
	или при своите съпруги.


#	CXXXVI

	На властелина Дьо Грини*
	[* _Филип Брюнел дьо Грини_ — споменат в М.З. XVIII.]
	(с Бисетр, крепост тъй значима!)
	му давам кулата в Бийи,
	пък ако тя прозорец има,
	да се потруди и за трима,
	но да я стегне някой ден —
	пари на заем той да взима,
	обаче да не търси мен.


#	CXXXVII

	На Дьо ла Гард*, Тибо… Тибо ли?
	[* _Жан дьо ла Гард_ — споменат в М.З. XXXIII.]
	Сгреших. Та той се казва Жан.
	Какво да дам? Май все неволи
	останаха на преден план.
	От мен да мине: в „Буре-хан“*
	[* _„Бурето“_ — кръчма в квартала Сен Мартен.]
	дай боже да избегне мрака —
	Пиер Жоньовоа* пиян
	[* _Пиер Жьоньовоа_ — финансов адвокат на храма „Св. Богородица“.]
	отдавна вече там го чака.


#	CXXXVIII

	Да бъде, както съм решил:
	с Мотен*, а също тъй с Роснел**,
	[* _Жан Мотен_ — споменат в М.З. XX.]
	[** _Никола Роснел_ — следовател, поел защитата на Робер д’Естутвил, когато ректорът на Парижкия университет възбудил против него процес.]
	да цъфне като карамфил
	Базание* при Дьо Руел**.
	[* _Пиер Базание_ — споменат в М.З. XX]
	[** _Жан дьо Рюел_ — квестор в съда.]
	И вече към съда поел,
	дарявам тази китка цвете
	на Д’Естутвил* — добър и смел,
	[* _Робер д’Естутвил_ — прево на Париж.]
	и най-достоен сред мъжете.


#	CXXXIX

	Предлагам му една балада
	като любовен еликсир —
	това е моята награда
	за неговия сватбен пир.
	Сразил Рьоне д’Анжу* в турнир,
	[* _Рьоне д’Анжу_ — херцог на Анжу и крал на Сицилия; през 1446 г. Робер д’Естутвил го побеждава в рицарски турнир и печели за съпруга Амброаз дьо Лоре.]
	той тъй спечели свойта дама —
	такъв герой, такъв кумир
	и в митологията няма.
P$


>	Балада за Робер д’Естутвил*
	[* _Балада за Робер д’Естутвил._ Първите две строфи съдържат акростих с името Аброаз де Лоре.]
P>
	{s}А{/s}лен от изгрева, като перце
	{s}м{/s}ощният ястреб високо се вдига;
	{s}б{/s}лизо до своя възлюбен с крилце
	{s}р{/s}адостно пърха една чучулига;
	{s}о{/s}бич такава на всеки му стига,
	{s}а{/s}нгелска песен се носи във храма —
	{s}з{/s}найте, че пише в любовната книга:
	„Тъй ни е писано — все да сме двама.“

	{s}Д{/s}ама сте вие на мойто сърце —
	{s}е{/s}то: готов съм да мъкна верига…
	{s}Л{/s}авър лазурен е вашто лице,
	{s}о{/s}браз-спасител, щом буря се вдига;
	{s}р{/s}азумът може и да не достига,
	{s}е{/s}кне във мене най-сладката драма —
	ревностно служа на тази интрига:
	тъй ни е писано — все да сме двама.

	Скръб ли разкъса и мойто сърце
	в най-съдбоносните няколко мига,
	щом като видя аз вашто лице,
	всичко изчезва, мъглата се вдига…
	С божата помощ до жътва се стига,
	хвърля ли семе сред нива голяма —
	пее от жажда в полето авлига:
	„Тъй ни е писано — все да сме двама.“

	Вашата милост напълно ми стига,
	бие сърцето ми — няма измама! —
	с радост приемам такава верига:
	тъй ни е писано — все да сме двама.
P$


>	CXL–CXLI
P>
#	CXL

	Жан Пердрие и Франсоа*
	[* _Жан и Франсоа Пердрие_ — богаташки синове.]
	да стиснат празната ми шепа,
	че тези братя буржоа
	са ми оказвали подкрепа…
	Тя бе особено свирепа,
	когато пред един владика
	чистосърдечно ме наклепа
	във Бурж на Франсоа езика.


#	CXLI

	Гийом Тирел*, готвач велик,
	[* _Гийом Тирел_ (1326—1398) — виден кралски готвач.]
	прочут сред всички кулинари,
	описва в книга как език
	би трябвало да се попари.
	А пък свети Макарий Стари*,
	[* _Св. Макарий Стари_ (301—391) — египетски отшелник.]
	печейки дявол на жарава,
	да ми препише даже свари
	една рецепта ей такава…
P$


>	Балада срещу завистливите езици
P>
	В арсеник, в сяра, в негасена вар,
	във лава от олово и силиций,
	във лой и луга на продажна твар,
	в помия на прокажени старици,
	във черна смрад от скапани чепици,
	във пикоч и фъшкия на лихвар,
	във змийска кръв, кипяла барабар
	със жлъчки на чакали и лисици,
	във нощното гърне на дърт знахар —
	да пържим завистливите езици!

	Във пяната на муле със самар,
	което е скопено от ритници,
	във лигите на котарака стар,
	без кьорав зъб, със белнали зеници
	(затуй лови наум маймуни с трици!),
	и в дъното на запустял бунар,
	където хвърлят всяка гадна твар
	(влечуги разни, че и разни птици —
	от тях повърнал би дори гробар!) —
	да пържим завистливите езици!

	Във гъст разтвор, за жива плът — кошмар,
	в съсирени на пуснати кръвчици
	(кръвчица пуска кой да е бръснар,
	когато в ужас цъклите зеници!),
	връз пъп на непрощаващи змеици,
	в огнище на зараза, в гнойна жар,
	в кирлива сапунишка, в лют катар,
	в гнуслива пот на похотливи цици
	(а те придават на бардака чар!) —
	да пържим завистливите езици!

	Сложи ни, Ваша милост, на кантар
	и нека пълни гащи всяка твар
	с това, което е било в паници,
	но първо във гюбрето на шопар
	да пържим завистливите езици!
P$


>	CXLII–CXLIII
P>
#	CXLII

	А моят „Спор с Франк Гонтие“* —
	[* _Франк Гонтие_ — герой от едноименната поема на Филип дьо Витри (1291—1361), възхваляваща живота-идилия на един селянин и жена му Елена.]
	той за Анри Куро* остана,
	[* _Анри Куро_ (?—ок. 1478) — прокурор във Върховния съд и съветник при Кралската хазна, представител на Рьоне д’Анжу в Париж.]
	че съди нашто битие
	и сваля шапка на тирана.
	Но спор не мисля да подхвана
	със който и да е тиран,
	че влязъл на тиран в капана,
	човек ще бъде жив одран.


#	CXLIII

	Във спор да вляза ми приляга
	със Гонтие, че като мен
	и той е гол като тояга,
	не е със свита обкръжен;
	но ми се фука нощ и ден,
	че си живеел най-мизерно,
	а мен ме смята за блажен.
	Кажете ми кое е верно!
P$


>	Баладичен спор с Франк Гонтие
P>
	На пухен одър в стая подредена,
	край огъня седи монах блажен —
	на финикийка, за любов родена,
	напълно гол се е предал във плен.
	За цяр да пият вино нощ и ден,
	прегърнати да се заливат в смях
	и да лъщят телата им от грях —
	през малък процеп зърнах тези двама
	и без да се напрягам, проумях:
	по-ценно нещо от разкоша няма.

	Франк Гонтие със своята Елена
	в такъв живот да беше посветен,
	едва ли би преживял толкоз дена
	кромид със хляб, от камък по-студен.
	Безплатно да ми го дадат на мен
	гърнето с цвик, добрият ми стомах
	ще каже „не“. И как да споря с тях
	дали би легнал (че да спи и с дама!)
	под розов храст нормален сиромах?
	По-ценно нещо от разкоша няма.

	Живеят значи на вода студена
	със спечен хляб, а хлябът — от ечмен.
	От този рай ми иде чак да стена,
	че както е красиво сътворен,
	не бих устискал в него нито ден;
	но след като сред драките видях
	да се провират двамата без страх,
	не мисля от това да правя драма…
	Наясно съм, макар да не орах:
	по-ценно нещо от разкоша няма.

	Съдете, Ваша милост, мен и тях!
	Ще ме упрекнат не един и двама,
	но аз това от малък го разбрах:
	по-ценно нещо от разкоша няма.
P$


>	CXLIV
P>
#	CXLIV

	Понеже Библията тачи,
	на Дьо Брюйер*, вдовица стара,
	[* _Катрин дьо Брюйер_ — вдовица от 1454 г., богата и набожна, поставила си за цел да връща в правия път леконравните момичета.]
	оставям сложните задачи
	с отдадените на поквара
	жени, излезли на пазара
	(продажни донемайкъде!).
	Дано във пътя да ги вкара —
	в устата цапнати са те.
P$


>	Балада за парижките жени
P>
	Минават за красноречиви
	влюбчивите венецианки,
	седят из древните архиви
	на приказки дори спартанки,
	а римлянки-републиканки
	и флорентинки, умни триж,
	ще те побъркат със гатанки,
	но най-устати са в Париж.

	В устата, знам, че нямат сливи
	добрите неаполитанки,
	че кудкудякат като диви
	за бой готовите германки;
	египтянки и атинянки,
	че и унгарките ги виж,
	наред с прочутите испанки!
	Но най-устати са в Париж.

	Дори бретонките бъбриви
	или швейцарските държанки
	са като риби мълчаливи,
	щом срещнат наши куртизанки;
	знам, могат разни англичанки
	или фламандки със престиж
	да съскат като пепелянки,
	но най-устати са в Париж.

	Да славим всички парижанки
	(че как ли да им устоиш?!) —
	признават го италианки:
	но най-устати са в Париж.
P$


>	CXLV–CL
P>
#	CXLV

	Две-три присядат в двор на църква,
	разстлали дългите си роби —
	човек направо се побърква
	от веселите им прокоби.
	Дори и мъдрият Макробий*
	[* _Амбросий Теодосий Макробий_ — римски писател, живял в края на IV и в началото на V в., проконсул в Африка, моралист.]
	във чудо ще се види там,
	че тези милинки особи
	от нищо май си нямат срам.


#	CXLVI

	На връх Монмартр*, че за девствен
	[* На връх Монмартр се намирал стар женски манастир, а на връх Валериен — малък параклис.]
	отдавна той е набеден,
	му завещавам връх мъжествен,
	наричан връх Валериен;
	и нека бъде опростен
	от Рим за греховете черни,
	та да се види някой ден,
	че има монахини верни.


#	CXLVII

	А на слугините чевръсти
	във всеки дом (в среднощен час!)
	да бъркат във меда със пръсти
	от все сърце им давам аз;
	и без да повишават глас,
	та някой да не ги накаже,
	във този много късен час
	им давам да се любят даже.


#	CXLVIII

	А за девойки с потекло
	(с бащи, със майки и със лели!)
	какво ли е добре дошло,
	щом за каквото са копнели
	слугините са им го взели?…
	Но аз ще ги прилъжа тях
	със разни врели-некипели,
	разправяни им от монах.


#	CXLIX

	А на монасите безчет,
	макар и да са мъченици,
	все нещичко им е наред
	и като някои девици
	със ококорени зеници
	не гледат те на любовта,
	така че тези хубавици
	не ще останат с пръст в уста.


#	CL

	А пък Дебелата Марго*.
	[* _Дебелата Марго_ — кръчма с такова име се е намирала до манастира „Св. Богородица“.]
	това, което й се губи,
	да вземе — знае от кого
	(дорде съвсем го изкоруби!).
	Обичам ласките й груби —
	по-долу тя от мен не пада…
	Тоз, който иска да я люби,
	да каже следната балада.
P$


>	Балада за Дебелата Марго*
	[* _Балада за Дебелата Марго._ Последната строфа съдържа акростих с името на поета (Вийон).]
P>
	Ако я любя и съм й слуга,
	това доказва ли, че аз съм тъп?
	За мене тя е нещо по` така,
	защото тук е хвърлен моят пъп.
	Човек убивам, но ви нямам зъб —
	прекрачи ли кракът ви този праг,
	ви храня и поя и давам знак
	за туй-онуй, дорде се разплатим —
	добре ли е, добре дошли сте пак
	във тази дупка, дето я държим.

	Но легне ли Марго без грош в ръка,
	на всичко тя тогава дава гръб —
	на мен пък ми е криво, че така
	съвсем не виждам образа й скъп
	и иде ми да ги изям от скръб
	елека, роклята, корсета як —
	не дава, „Антихрист!“ ми вика чак…
	Духът й се оказва несломим,
	дорде й фрасна аз един кривак
	във тази дупка, дето я държим.

	Кавгата се изнизва на шега
	като пръдня от гащи. И по гръб,
	от смях примира, рита тя с крака
	и иска още моя образ скъп…
	Заспиваме пияни — дъб до дъб,
	но съмне ли се, със горещ тумбак
	ме яхва тя — и пак, и пак, и пак…
	Под нея проснат съм като килим —
	от зор душата ми излиза чак
	във тази дупка, дето я държим.

	{s}В{/s}ъв студ и зной развявам тук байрак
	{s}и{/s} има си гърнето похлупак,
	{s}й{/s}ерархията тачим — мил и драг
	{s}о{/s}тдолу си и трижди по-любим;
	{s}н{/s}о и без капка чест да сме, все пак
	живеем си живота (няма как!)
	във тази дупка, дето я държим.
P$


>	CLI–CLV
P>
#	CLI

	На Жана с Марион* девиче
	[* _Жана с Марион_ — леконравни момичета.]
	училище им подобава,
	защото не едно момиче
	уроци може там да дава.
	И в Мьон затворът даже става
	за място на такъв бардак —
	училище с подобна слава
	ще мине и без фирмен знак.


#	CLII

	А и Ноел Жоли все пак
	не мога аз да го подмина —
	сто пръчки жилав ракитак
	ще дам от моята градина:
	да няма право да проклина
	и да се чувства ощетен,
	ще го налага до амина
	палачът наш Анри Кузен*.
	[* _Анри Кузен_ — парижки палач от 1457 до 1477 г.]


#	CLIII

	Какво ли мога да им дам
	на болниците в този град?
	Съвсем е неуместно, знам,
	да дразня болен и сакат,
	защото не един богат
	каквото имах ми прибра,
	а моите мощи в този свят
	не струват пукната пара.


#	CLIV

	Колен Галерн*, бръснар проклет
	[* _Колен Галерн_ — бръснар и църковен настоятел.]
	(съсед на Анжело билкаря*),
	[* _Анжело Божи_ — билкар.]
	от Марн* голяма буца лед
	[* _Марн_ — река във Франция, десен приток на Сена.]
	да вземе той да си докара.
	И цяла зима да прекара
	със този лед на гол тумбак,
	а пък на лятото в разгара
	от треска да се мята чак.


#	CLV

	Попадналите във приют
	деца не са за мене бреме —
	да утеша, си давам труд
	пропадналите в днешно време.
	Какво ли не за тях проблем е
	и друго май не им остава —
	да слушат, дявол да ги вземе,
	урока, който им се дава!
P$


>	Добър урок за пропадналите деца
P>
#	CLVI

	Деца, помнете днес от мен:
	ако живее крадешком,
	човек ще цъфне някой ден,
	което си е чист погром.
	Загазва яко всеки, щом
	маслото някому свети —
	Колен Кайо* за кражба с взлом
	[* _Колен Кайо_ — син на ключар и съученик на Вийон; обесен през 1460 г.]
	със свойта кожа се прости.

#	CLVII

	На шикалки не се играе —
	душа и тяло се залага.
	И този, който губи, знае:
	въжето почва да се стяга.
	Но и спечели ли, на прага
	не ще се появи принцеса…
	На кой ли свестен симпатяга
	такъв залог ще се хареса?!

#	CLVIII

	Аз искам истината стара
	да чуете сега от мен:
	изпива всичко каруцаря
	във зимна нощ и в летен ден;
	но както никой грош спестен
	не дава плод като овошка,
	и за човека непочтен
	в живота днеска няма прошка.
P$


>	Поучителна балада
P>
	Души да вадиш със псалтира
	или да ти върви на зар,
	със риск да опереш пешкира
	да си с фалшив карат златар,
	да си апашки главатар,
	да даваш клетва, но лъжлива,
	къде го виждаш твоя кяр?
	По кръчми и жени отива.

	Със лютня, с поетична лира
	във град и в село с номер стар
	душа да си на панаира,
	за фарс и подбив пръв другар,
	на карти и на кегли цар,
	пак истината е горчива,
	защото виж го твоя кяр —
	по кръчми и жени отива.

	Такава гадост те нервира?
	Ори, коси, пълни` хамбар —
	впрегатен кон не знае мира,
	пък щом си ти неука твар,
	се радвай, имаш ли за цяр,
	че виж: като коноп се стрива
	наесен целият ти кяр —
	по кръчми и жени отива.

	Смъкни си панталона стар,
	сетрето (и по-лошо бива!)
	и нека всичкият ти кяр
	по кръчми и жени отива!
P$


>	CLIX–CLXVI
P>
#	CLIX

	На вас говоря, тарикати:
	добре сте телом, духом — не;
	въжето вече се заклати
	над яките ви рамене…
	Не падайте на колене,
	живейте си със лудостта,
	но не забравяйте поне,
	че неизбежна е смъртта.


#	CLX

	Домът на слепите* от мен
	[* _Домът на слепите_ — построен през 1260 г. от Луи IX.]
	да вземе дар като от брат,
	че аз съм много задължен
	на всички слепи в този град;
	със моите очила богат,
	дай боже някой ден слепеца
	да различи на оня свят
	човека честен от подлеца!


#	CLXI

	И не е смешно, да речем.
	Ала колцина са успели
	да пият вино на корем,
	да имат пухени постели
	и всичко от живота взели,
	да се отдават на наслада?
	Но пък кажете ми: не е ли
	и тази участ път към ада?


#	CLXII

	Кому да правя реверанси?
	Преди да легне в своя гроб,
	боравел е един с финанси,
	а друг е нямал даже зоб.
	Смъртта със своя търнокоп
	на всекиго отрежда яма…
	Какъв си бил? Хамалин? Поп?
	Тук разлика голяма няма.


#	CLXIII

	Над някогашните глави,
	проливали различна пот
	(едни господстваха, уви,
	а други теглеха хомот),
	не питайки за произход,
	земята общо се затваря,
	че във задгробния живот
	не тачи никой господаря.


#	CLXIV

	Душите им са на небето.
	Телата гният. А сред тях
	познавах и такива, дето
	се радваха на сит стомах.
	Но днес не им е хич до смях —
	след толкоз пудра и помада
	да се превърнат просто в прах…
	Молете Господ за пощада!


#	CLXV

	Умиращите искам аз
	да се възползват от благата
	на всяка феодална власт
	и на Съдебната палата,
	че както тръгнаха нещата,
	май няма връщане назад,
	а инквизицията свята
	прощава чак на оня свят.


#	CLXVI

	Не знам с какво на Жак Кардон*
	[* _Жак Кардон_ — споменат в М.З. XVI.]
	ще мога да съм интересен
	и затова му давам тон
	за следващата волна песен.
	С един такъв напев чудесен
	(и пят от не една кокетка!)
	светът ще му се види тесен
	от много обич в крайна сметка.
P$


>	Песен
P>
	Този път, след дълги дни
	във един затвор студен,
	щом съдбата не е с мен,
	кой ли ще я обвини?
	А след толкоз съсипии
	мислех, че съм опростен
			този път.

	Зла съдба — не се свени
	да ме види днес сразен.
	Щом е тъй жестока с мен,
	Бог дано ме подслони
			този път!
P$


>	CLXVII–CLXXVII
P>
#	CLXVII

	Оставям на Пиер Ломе*
	[* _Пиер Ломе д’Ерен_ — свещеник, натоварен през 1456 г. с преследването на момичетата със съмнително поведение в околностите на храма „Св. Богородица“.]
	един почти вълшебен дар:
	да бъде вечно насаме
	с жени, които имат чар —
	понеже той е орех стар,
	какъвто се троши със труд,
	стократно да ги люби с жар
	като герой в роман прочут!


#	CLXVIII

	Освен тъжовните куплети
	на онзи Шартие Ален*
	[* _Ален Шартие_ (ок. 1385—1433) — автор на драматичната поема „Коравосърдечната красавица“, секретар при Шарл VI и Шарл VII.]
	ще дам на влюбените клети
	и пълен със сълзи леген,
	а също шипков стрък зелен,
	та както си е по канон,
	накрая да поръсят мен,
	съвсем нещастния Вийон.


#	CLXIX

	Понеже с мръсната си баня
	прочу се сводникът Жак Жам*,
	[* _Жак Жам_ — архитект, собственик на баня на ул. Греиие Сен Ладр, съден нееднократно между 1457 и 1461 г.]
	невеста ще му изтъпаня,
	каквато не е виждал там.
	Чревоугодник е голям
	и алчен донемайкъде,
	но хубавото — срам, не срам —
	прасе такова го яде…


#	CLXX

	На Дьо Брезе* какво бих дал?
	[* _Пиер дьо Брезе_ (?—1465) — сенешал на Нормандия; хвърлен в затвора от Шарл VII през ноември 1461 и освободен от Луи XI през май 1462 г.]
	Понеже ме спаси зимъска,
	го произвеждам във маршал,
	та да се перчи като гъска;
	от скука нека да си блъска
	главата в светлия затвор,
	че писва и от песен дръзка,
	когато е човек на зор.


#	CLXXI

	На храбрия ни офицер*,
	[* _„На храбрия ни офицер…“_ — споменат в М.З. XXII. _Марке и Филибер_ — възрастни стражници, служили при шефа на жандармерията Тристан Л’Ермит.]
	предвождащ нощната ни стража,
	ще дам Марке и Филибер —
	това са двама стари пажа,
	слугували под патронажа
	на полицай със дълъг нос…
	Не ги ли включи в свойта стража,
	направо ще се чувства бос.


#	CLXXII

	А Жан, наричан Капелана*,
	[* _Жан Капелана_ — един от 12-те стражници, охраняващи парижкия прево.]
	капелата ли да ми вземе?
	Едната църква ми остана
	наред със голото ми теме.
	Но знам, че няма той да дреме,
	щом литургията е кратка —
	за изповед ще има време
	при някоя женичка сладка.


#	CLXXIII

	Макар че тридесет години
	на мен не ми е виждал взора,
	да спорят близки и роднини
	с нотариуса на затвора!
	Започне ли веднъж раздора
	по завещанието мое,
	Жан дьо Кале* на всички хора
	[* _Жан дьо Кале_ — контролен нотариус по завещанията в затвора Шатле от 1454 до 1467 г.]
	ще разясни кое какво е.


#	CLXXIV

	Да коментира както ще
	и тълкувания да дава,
	във частност или въобще
	за сроковете да внимава;
	преписвайки го до забрава,
	да има право и на глас
	(включително да съкращава!) —
	на всичко съм съгласен аз.


#	CLXXV

	Но ако някой мой наследник
	е във задгробния живот,
	чрез споменатия посредник
	той има право на отвод.
	А завещаният имот
	ще се даде на други хора
	Жан дьо Кале, човек с подход,
	по съвест ще решава спора.


#	CLXXVI

	Сложете ме във храма наш
	„Сент Авоа“*, като почина —
	[* _„Сент Авоа“_ — църква в манастира на августинците на Протестантската улица.]
	там на таванския етаж
	да си вися като картина,
	рисуван с въглен, че мнозина
	ме знаят черен по природа…
	Уви, без паметник ще мина,
	защото ще издъни пода.


#	CLXXVII

	А пък на гроба ми мизерен
	най-скромен надпис поставете,
	Писец да няма, въглен черен
	ще ви попадне във ръцете.
	С големи букви там пишете,
	но без излишна суматоха!
	Поне с това ме запомнете,
	че бях един добър пройдоха.
P$


>	Епитафия
P>
	Почива тука мъченик,
	сразен от бога купидон:
	един нещастен ученик
	на име Франсоа Вийон.
	За туй, че нямаше подслон,
	но с вас на маса с часове
	делеше хляб и небосклон,
	опявайте го в стихове…
P$


>	Рондо
P>
	Дай боже да почива в мир
	и даже да блаженства в трапа!
	на бедността преглътнал хапа,
	той приживе надлъж и шир
	чумосван бе като вампир,
	до голо стриган като ряпа…
	Дай боже да почива в мир!

	С тояга бит и на синджир
	(та задникът му чак се скапа!),
	за милост той не щя да драпа,
	а просто пукна най-подир.
	Дай боже да почива в мир!
P$


>	CLXXIX–CLXXXVI
P>
#	CLXXIX

	Да звънне, от стъкло излята,
	Жаклин*, голямата камбана —
	[* _Жаклин_ — една от камбаните в храма „Св. Богородица“, която била много крехка и през първата половина на XV в. няколко пъти се счупила.]
	отколе на човек душата
	му трепва, щом е разлюляна,
	че всичко живо за отбрана
	е вдигала дори от сън:
	врага или пък урагана
	е спирала със своя звън.


#	CLXXX

	Дарете моите звънари
	с погачи — половин дузина!
	(На камък всеки да удари —
	Сент Етиен* така загина!)
	[* _Сент Етиен_ — св. Стефан, първият християнски мъченик, убит през 33 г. от н. е. с камъни.]
	Звънарите ще са двамина:
	Волан* е свикнал с лоши вести
	[* _Гийом Волан_ (?—1482) — богат търговец.]
	и иде ли си той мърцина,
	Жан дьо ла Гард ще го замести.


#	CLXXXI

	С добре платени храбри войни
	ще трябва да съм ограден —
	за изпълнители достойни
	на завещаното от мен.
	Подбирал съм ги ден след ден
	(дал бог в Париж голям елит!) —
	записвай, писарю Фремен:
	шестима имам аз предвид.


#	CLXXXII

	Посочвам първия от тях:
	Мартен Белфе*, съветник смел.
	[* _Мартен Белфе_ (?—1502) — съветник в съда.]
	А пък за втори си избрах
	колегата му Коломбел*
	[* _Гийом Коломбел_ (?—1475) — оглавявал следствения отдел, кралски съветник.]
	(със радост би се той заел,
	свободно време ако има!).
	Прибавям и Мишел Жувнел*.
	[* _Мишел Жувнел_ (?—1470) — представител на правосъдието в Троа през 1455 г.; отговарял по погребението на Шарл VII.]
	Достатъчни са тези трима.


#	CLXXXIII

	Откажат ли с мотиви плоски,
	обзети, да речем, от страх,
	че ще ги вкарам във разноски,
	и други трима си избрах.
	На първо място аз се спрях
	на Дьо Грини, сладур от сой,
	тъй както втория от тях —
	Жак Рагие се казва той.


#	CLXXXIV

	Жак Жам е третият. Това са
	мъже достойни и добри —
	едва ли Господ ще сколаса
	за нещо да ги укори.
	Затуй с наличните пари
	да разполагат аз ги моля —
	без цербер някакъв дори
	да действат все по своя воля.


#	CLXXXV

	Да бъде всичко завещано,
	де факто юрнато в галоп,
	кюре ми трябва по-отбрано —
	Тома Трико*, другар до гроб.
	[* _Тома Трико_ — съученик на Вийон, преуспял в живота.]
	Понеже плаща като поп,
	сърцето ми за комка тупка…
	Дано изпразни своя джоб
	и той във „Каменната дупка“*!
	[* _„Каменната дупка“_ — игрален дом, който се намирал срещу „Шишарката“.]


#	CLXXXVI

	Щом моите другари клети
	ми метнат черния саван,
	със свещ на мене да ми свети
	Гийом дю Рю* ще е призван.
	[* _Гийом дю Рю_ — винар, търговец на едро.]
	Пребит съм и онеправдан,
	че удря сетният ми час,
	но щом мирише на тамян,
	за прошка ще помоля аз.
P$


>	Балада за прошка
P>
	Монаси, плувнали във лой,
	и монахини на диета,
	кибици, фукльовци безброй,
	слугини, знаещи секрета
	за свалянето на корсета,
	и куртизанки с галещ глас,
	и самовлюбени контета —
	за прошка моля всички аз.

	Жени (и то какви — от сой!)
	със напращели деколтета,
	мъже, налитащи на бой,
	и акробати по гащета,
	освирквани и от хлапета,
	че ни разсмиват час по час
	със глупости на търкалета —
	за прошка моля всички аз.

	Но ненамерил миг покой
	сред развилнелите се псета,
	от глад претръпнал в студ и в зной,
	какво му пука на поета!
	Бих пръднал (мамка им проклета!)
	на техния фасон със бяс,
	но като дупката девета
	за прошка моля всички аз.

	Да бъдат бити тия псета
	с какво ли не и час по час,
	докато станат на парчета —
	за прошка моля всички аз.
P$


>	Заключителна балада
P>
	Дотука всичко завеща
	и свърши клетият Вийон.
	Разчуе ли се за смъртта,
	червете се — достоен фон
	е туй на гонен от нагон
	любовен и загинал млад, —
	че кле се в божия хормон,
	разделяйки се с този свят.

	Измама няма — любовта
	му смачка целия фасон,
	далече го прокуди тя
	да скита сам и без подслон:
	ни храст, ни заек — стръмен склон,
	по който той раздра отзад
	едничкия си панталон,
	разделяйки се с този свят.

	Бедняшка бе му участта
	под тегнещия небосклон:
	пронизан от любов в гръдта,
	умря един ездач без кон;
	но с порив като скършен клон,
	отрупан целият със цвят,
	той бе достоен за поклон,
	разделяйки се с този свят.

	Във разрез със добрия тон
	(на Ваша милост тъй познат!)
	гаврътна чашата Вийон,
	разделяйки се с този свят.
P$
