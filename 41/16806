	[* Баладата е писана вероятно през ноември 1462 г. след излизането на Вийон от затвора Шатле.]
P>
	Съдба съм и такава съм била,
	та ти ли, Франсоа (не те и зная!),
	ще ме наричаш мен убийца зла?
	И по-добри от теб ядат калая
	и свършват в кариерите накрая.
	Оплакваш се, а плачеш за бесило —
	не си единствен, стъпил днес на гнило.
	Най-знатни люде — гледай! — съумях
	да ги направя аз на пух и прах,
	пред тях си ти като муха пред слон;
	да предизвикваш мен е страшен грях,
	така че се вземи в ръце, Вийон!

	За цар и крал не съм добре дошла,
	че аз отколе гибел им вещая:
	сразих Приам*, изчезна сред мъгла
	[* _Приам_ — цар на Троя, загинал при падането на града.]
	навеки Троя — с участ като тая
	и Анибал* успях да увенчая,
	[* _Анибал_ (247—183 г. пр.н.е.) — прочут картагенски пълководец, победен от Сципион Африкански (235—183 г. пр.н.е.); и двамата са умрели в изгнание.]
	а Картаген превърнах във мъртвило;
	и Сципион опита мойто жило;
	предадох Цезар със един замах,
	а във Египет пък Помпей* заклах;
	[* _Гней Помпей_ (106—48 г. пр.н.е.) — римски държавник, един от триумвирата, владетел на Африка и Испания; убит от Птоломей, който изпратил главата му на Цезар.]
	в море от кръв удавих аз Язон;
	запалих Рим*, жестоко там вилнях…
	[* _„Запалих Рим…“_ — има се предвид император Нерон.]
	Така че се вземи в ръце, Вийон!

	И Александър колко кръв проля,
	загледан към звездата си в безкрая,
	а как умря! Сред бойните поля
	и Арфаксад* реших да закопая…
	[* _Арфаксад_ — цар на Медея, победен от Навуходоносор.]
	Такъв ми е на мене обичая —
	така да бъде, знай, се е решило
	и нищичко не се е променило.
	В нещастието Олоферн презрях
	и ножа на Юдита не, не спрях,
	докато спеше. А Авесалом?
	Какви коси! Обесих го на тях.
	Така че се вземи в ръце, Вийон!

	И чуй ме, Франсоа, какво разбрах:
	сама да можех днес да всявам страх,
	а не съгласно божия закон,
	би ви очаквал всички пълен крах…
	Така че се вземи в ръце, Вийон!
P$
