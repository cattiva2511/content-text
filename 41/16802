	[* Мари д’Орлеан — дъщеря на Шарл д’Орлеан и Мари дьо Клев. Предполага се, че творбата е писана или през 1458 г., непосредствено след рождението на принцесата (19 декември 1457 г.), или през 1460 г. по случай официалното й идване в Орлеан (17 юли 1460 г.).]
P>
E>
	„Потомство ново ни изпраща пак небето.“
@	Вергилий
E$

#	I

	О, изначална благодат,
	зачатие по божи вкус,
	издънка тънка с цъфнал цвят,
	подарък сякаш от Исус,
	и чувствам аз небесен трус,
	Мария — име за прослава,
	което земния съюз
	руши и мирно нов създава!

	Покой да найде богаташа,
	а пък беднякът да е сит,
	с отлъчване подлеца плаша
	и искам аз живот честит
	за вас, дете с най-хрисим вид,
	без първороден грях дошло
	сред нас със знака бележит
	на височайше потекло.

	О, име, с радост всенародна
	като спасение прието;
	едничка щерка, първородна,
	със благородство във сърцето —
	създание добро, което
	достига земната ни шир,
	изпратено ни от небето
	да радва и да носи мир!

	Зачената със божи плам
	от Цезар*, нейния баща,
	[* _„Зачената… от Цезар…“_ — поетът сравнява Шарл д’Орлеан с римския император.]
	за мало и голямо — знам —
	е безгранична радостта;
	от лоното на любовта
	тя идва да даде простор,
	което значи свобода
	за всеки, хвърлен във затвор.

	А някои (без капка ум
	и с простотия във запас!)
	до бога вдигат страшен шум,
	желаейки във този час
	момче да дойде вместо вас;
	но друго господ днес реши
	и туй е щастие за нас.
	Да помним: Господ не греши.

	От псалма взимайки това,
	че славя всеки божи труд,
	добавям следните слова:
	Дете от род, навред прочут,
	небесна манна, изумруд —
	сърце, дошло да ни теши,
	бъди благословен приют
	за вечно грешните души!


#	II

	Макар да четох нейде аз,
	че сигурно е враг голям
	тоз, който пред самите вас
	ви хвали със нестихващ плам,
	ще кажа: щом човек е прям,
	не може своята любов
	да не изтъкне тук и там —
	добър е всеки благослов.

	Постъпи тъй във онзи час
	Йоан Кръстител — като в храм
	той славеше със пълен глас
	Агнеца божий, пратен нам;
	свети Андрей*, познал едвам
	[* _Св. Андрей_ — един от 12-те апостоли, брат на св. Петър.]
	Сина във пратеника нов,
	не беше за хвалбите ням —
	добър е всеки благослов.

	Исус ви прати между нас,
	че клетникът е вечно сам,
	осъден от такава власт,
	която няма капка срам;
	какво ме чака — вече знам:
	на вашта майка съм готов
	едната почит да отдам —
	добър е всеки благослов.

	И аз признавам тук, пред Бога,
	че бях обречен на забрава
	подобно твар четиринога,
	но точно вашата поява,
	която мъртви възкресява
	и ги изпълва със любов,
	тъй нужния кураж ми дава —
	добър е всеки благослов.

	На вас да съм покорен мога —
	туй разумът ми повелява;
	не ме обзема мен тревога
	и скука мен не ме сковава,
	а точно както подобава,
	сега се чувствам ваш и нов
	и чувството ме задължава —
	добър е всеки благослов.

	Дойдохте с милостта на Бога
	и мир навсякъде настава —
	на всички грешници налога
	душата ваша опрощава;
	ако не пея за прослава,
	на подлост, значи, съм готов.
	И пак рефренът се явява:
	добър е всеки благослов.

	На вас, принцесо величава,
	длъжник съм аз и моят зов
	на всички хора известява:
	добър е всеки благослов.


#	III

	Създание под свода син
	със добродетел непозната,
	пред вас бледнеят и рубин,
	и старо вино, и позлата;
	каквото носите в душата,
	за другите ще е закон:
	„Върви детето след бащата“* —
	[* _„Върви детето…“_ — такъв стих при Катон не е открит.]
	е казал мъдрият Катон.

	Като опора сте за нас,
	тъй нужна, сигурна и здрава —
	убежище във труден час,
	а не по детски леконрава.
	Да не говори за прослава,
	не може моята уста:
	детето, знаем, наследява
	от свойта майка мъдростта.

	Един поет ми даде знак
	и аз повтарям вдъхновен,
	че праща ни небето пак
	потомство ново с дух свещен.
	Касандра*, Ехо, ден след ден,
	[* _Касандра_ — пророчицата на Троя.]
	ведно с Лукреция*, с Дидона**,
	[* _Лукреция_ — знатна римлянка (VI в. пр.н.е.), която се самоубила, след като посегнали на честта й.]
	[** _Дидона_ — основателката на Картаген.]
	с Юдита*, взет от вас във плен,
	[* _Юдит_ — обезглавила Олоферн, военачалник при Навуходоносор, и спасила родния си град Ветил.]
	ви виждам в новата мадона!

	С молба пред Бога коленича
	да бди навеки той над вас
	и този, който ви обича,
	дано да няма труден час,
	че да ви служа във захлас —
	тъй виждам свойто амплоа,
	дордето ида в гроба аз,
	ваш най-покорен Франсоа.
P$
