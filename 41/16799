P>
	Като Язон* да среща всеки миг
	[* _Язон_ — герой от гръцката митология; за да се сдобие със златното руно, е трябвало да преодолее чудовищни препятствия.]
	чудовища; да скита с мътен взор
	години седем без човешки лик
	подобно на Навуходоносор*;
	[* _Навуходоносор_ — цар на Халдея от 605 до 562 г. пр.н.е.; според преданията наказан от Бога, полудял и седем години живял сред животни.]
	да е душата му опожарена,
	тъй както Троя заради Елена;
	до Прозерпина* или до Тантал**
	[* _Прозерпина_ — римското съответствие на гръцката богиня Персефона, която била обречена да прекарва половин година на земята и половин година в подземното царство.]
	[** _Тантал_ — син на Зевс, осъден за светотатство на вечни мъки („танталови мъки“).]
	да го поглъща пъклената кал;
	на Йов страданията заслужава
	и участта на майстора Дедал
	тоз, който мрази френската държава!

	Като ранена птица с вик на бик
	да цепи дълго блатния простор;
	за пукнат грош, превиван от камшик,
	ярема си да тегли в турски двор;
	да зъзне грешно като Магдалена;
	да се удави в хубост* отразена;
	[* _„Да се удави в хубост…“_ — има се предвид Нарцис.]
	от сребърниците обезумял*,
	[* _„От сребърниците обезумял…“_ — има се предвид Юда.]
	косите на Авесалом* развял,
	[* _Авесалом_ — бягайки от Йерусалим, бил застигнат и убит, тъй като косите му се оплели в клоните на едно дърво.]
	като Симон Магесник* с жалка слава
	[* _Симон Магесник_ — предложил на апостолите Петър и Йоан да купи от тях дарбата да прави чудеса (симония — търгуване със светите неща).]
	в греха си да намери своя дял
	тоз, който мрази френската държава!

	Като при Август*, властелин велик,
	[* _Август_ (63 г. пр.н.е. — 14 г. сл.н.е.) — римски император.]
	преял със злато, да го тръшне мор;
	във мелница да бъде мъченик —
	такъв, какъвто бе свети Виктор*;
	[* _Св. Виктор_ — според едно предание този мъченик намерил смъртта си между воденичните камъни.]
	тъй както бездиханен Йона* стена,
	[* _Йона_ — един от 12 малки пророци, който бил погълнат от кит и изхвърлен на брега след три денонощия.]
	да престои в корем на кит три дена;
	от бога Феб лъч светъл не видял
	(Юнона и Венера — зад воал),
	на бога Марс десницата корава
	да го срази като Сарданапал
	тоз, който мрази френската държава!

	Щом, Ваша милост, ветрове е сял,
	да жъне бури той — такъв вандал
	надежда и покой не заслужава,
	че цял живот безчестно е живял
	тоз, който мрази френската държава!
P$
