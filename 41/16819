>	Пролог

	Откакто навърши три годинки, принцеса Сорша се молеше за братче. За бебе, което да стане престолонаследник. Тогава тя щеше да лудува на воля като другите деца.
	Е, не точно като всички други деца, а само като сестрите си, най-обикновени принцеси.
	Обаче за голямо нещастие на кралското семейство майка й почина, давайки живот на трета дъщеря, когато Сорша беше на шест години.
	Тогава баба й се премести да живее при тях.
	Сорша никога нямаше да забрави онзи ден.
	Разкошната пътническа карета спря пред огромната порта на замъка и баба й излезе през вратичката — безкрайно стара, висока, мършава и съсухрена, с изправена стойка, дебел резбован бастун, побелели коси и студени сини очи, които просто я смразиха. От този момент Сорша растеше под леденото сияние на критичния поглед на старата жена. Разбира се, бабата държеше изкъсо принцеса Кларис и принцеса Ейми — никой не можеше да обвини вдовстващата кралица Клаудия, че занемарява задълженията си — но тъкмо Сорша й създаваше най-много главоболия.
	Бабата подбираше учителите на Сорша и внимаваше внучката й да научи всичко, което една принцеса трябва да знае — езици, математика, логика, история, музика, рисуване, философия и танци.
	Бабата се грижеше възрастният архиепископ да идва всяка неделя, независимо дали е слънчев пек или зимен мраз, за да преподава на принцесите вероучение. След края на урока бабата лично препитваше Сорша по катехизиса.
	Учеше я на география, показваше й карти и изискваше от нея да научи имената на реките, планините и моретата. Някак си в устата на баба й малкото планинско кралство, сгушено между Франция и Испания, неусетно се превръщаше в център на културата и добрите нрави, най-важното място в Европа.
	Веднъж седмично внучка и баба оставаха насаме, за да нищят деликатното изкуство на управлението. Клаудия описваше най-заплетените и сложни кризи, които можеха да възникнат при царуването на една кралица, а Сорша беше длъжна да намира верния изход от тях. Бабата водеше със Сорша правни спорове, карайки я да защитава позицията ту на едната, ту на другата страна. И като капак на всичко никога не пропускаше да й натякне, че престолонаследницата и единствено престолонаследницата носи отговорност за продължаването на бомонтенската кралска линия.
	Бабата изискваше от Сорша съвършенство.
	Ето защо на малкия и неприветлив остров в близост до изолираното крайбрежие на Шотландия двайсет и пет годишната принцеса беше открила тъй дълго лелеяната свобода. Задълженията й бяха прости. Молеше се. Четеше. Работеше в градината. Носеше кафява монашеска одежда. Не покриваше косата си, за да не я бъркат с послушничка. Сребърният кръст, който показваше, че е принцеса на Бомонтен, висеше на верижка около врата й.
	През зимата тя се грижеше за растенията в парника, а през лятото ги отглеждаше в градината на открито. Хранеше се със сестрите и спеше в малката си гола килия. След толкова много години, в които баба й не спираше да й мели на главата, Сорша усещаше тишината като приятно разнообразие.
	Ала една нощ преди почти три години й се присъни нещо.
	Сън ли? Не, нещо повече. Видение за бъдните години, изпълнени с мрак… и пустота.

	_Въздухът беше лош. Бездушните камъни на килията я обграждаха отвсякъде. Ничий глас не нарушаваше тишината. Ничия ръка не се протегна, за да превърже раните й, или за да отнеме болката й. За легло й служеха купчина кости от плъхове, а за завивка — дълга ефирна паяжина._
	_Беше погребана жива._
	_Но това не я интересуваше. Някъде наблизо се стичаше вода и бавното капене, което някога я докарваше до полуда, сега само допринасяше за безразличието й. Нейният свят се състоеше от самота и печал. Тя умираше и приветстваше края на неутешимостта, скръбта, мъката._
	_Пръстите й докоснаха костеливата ръка на смъртта._

	Изведнъж Сорша се събуди и рязко си пое дъх. Кръстът пареше на гърдите й. Тя го измъкна изпод нощницата си и в мрака на килията среброто заблестя като синкаво огънче. То изгори дланта й, но тя го стисна с всичка сила, като търсеше в него отчаяна утеха. Треперейки, Сорша се надигна и си пое дъх. Как само искаше да диша, да избяга, да живее!
	Първият светъл лъч проникна в килията й. Една чайка посрещна с пронизителен и радостен крясък новия ден.
	Сорша изтича до прозорчето, обви ръце около студените решетки и се взря в океана, мъчейки се да прочисти ума си от ужасния кошмар.
	Но не можа. И до ден-днешен не беше възвърнала спокойствието си. Ден след ден навличаше своята кафява одежда и скиташе из острова, сякаш търсеше нещо.
	Или сякаш нещо я търсеше.


>	1

	_На един остров, недалеч от северозападното крайбрежие на Шотландия, 1810 г._
	Сорша не знаеше какво всъщност дири; прекара цялото лято в наблюдения, само за да забележи отминаването на нетрайната топлина. Към края на октомври се взираше в пълноликата луна, а две седмици по-късно видя пристигането на Макларън в плиткото пристанище, където той идваше от сушата два пъти годишно, за да разтовари доставките от месо, вино и платове. Гледаше зорко облаците на първата снежна виелица, която се беше извила на хоризонта, а после беше връхлетяла островчето като ненаситен великан. Побеснялото море се беше превърнало в пяна от зелена мътилка.
	Всяко от тези събития бе част от обичайния кръговрат на острова.
	Днес тя се разхождаше по каменистия плаж и събираше плавея, изхвърлен от бурята. Вълните още помитаха брега, а облаците препускаха по прозрачната синева на небето. В пукнатините на невиделите слънце скали още имаше лед. Вятърът свиреше в ушите й, издуваше дрехите й. Червената коса се разпиля изпод шала и се развя около лицето и. Сорша отвратено изплю един кичур от устата си. Трябваше да се прибира, обаче манастирът имаше нужда от дърва за огън; пък и самата тя се чувстваше дива и неспокойна като морето.
	Преброди плажа и струпа голите клонки върху едно старо, продрано платно. После замръзна на място. Наляво се виждаше единствено тънката линия на хоризонта, където океанът се сливаше с небето, а надясно — брегът на Шотландия, който приличаше на зелено-кафява гърбица. Не бе стъпвала на суша от седем години, обаче не можеше да се отърве от гнетящото усещане, че се налага да предприеме нещо.
	Дразнещата логика, която баба й я бе задължила да изучи, бодеше съвестта й като фина игла за бродерия.
	Папа беше мъртъв. Беше загинал в битка, докато освобождаваше кралството си от революционерите.
	Според вестника, донесен от мистър Макларън, баба й стоеше начело на Бомонтенското правителство и управляваше мъдро страната.
	Значи довереният прислужник на кралица Клаудия трябва да се е появил, за да отведе престолонаследницата в родината.
	И така, къде се бавеше Джефри? Защо големият, плешив, мускулест пратеник още не беше дошъл?
	През десетте години на изгнанието си в Англия Сорша бе видяла Джефри веднъж, когато бе дошъл посред нощ, за да я отведе тайно от дома на заточените бомонтенски монархисти, осигурили й приют. По време на отчаяното им, припряно пътуване на север, не спря да й повтаря, че нещата се развиват много зле, и че революционерите са платили на професионални убийци да я ликвидират. Настоя тя да остане в абатството, докато той не се появи с новината, че вече всичко е наред.
	Сега в съзнанието й неизменно изплуваше въпросът, дали Джефри е жив. Затова ли не се появяваше? Нужно ли беше да вземе нещата в свои ръце и сама да замине за Бомонтен?
	Докато се взираше в белите гребени на вълните и размишляваше върху евентуалното си пътуване, Сорша потръпна от страх.
	Баба й се бе погрижила внучката й да получи най-доброто образование, но така и не успя да я научи на кураж.
	Слънчев лъч светлина премина по водната повърхност, оцветявайки я в синьо, и изведнъж някакво движение привлече вниманието й. Сорша заслони очи с ръка и се взря в далечината. Една малка рибарска ладия се носеше по бушуващите вълни. Младата жена се изкатери на скалите, без да я изпуска от поглед. Дали някой нямаше нужда от помощ?
	Това беше една от първостепенните цели на манастира, да осигуряват помощ на безпомощните, изхвърлени на плажа моряци, или да ги погребват с нужните молитви.
	Едно течение подхвана ладията, запращайки я към брега.
	Сорша се огледа за дълга пръчка или нещо друго, което да й послужи за кука, но не откри нищо подходящо.
	— Хайде! Хайде, ела по-близо! — нетърпеливо извика тя на лодчицата, защото колкото и да не искаше да влиза в ледените води, дългът й — вездесъщият й дълг — щеше да я принуди на саможертвата.
	Ладията изглежда я чу, защото идваше все по-близко и по-близко. Сорша се покатери още по-високо, мъчейки се да види дали вътре има някой… и тогава, досущ като непослушно дете, лодката спря тъкмо преди прибоя.
	— Не спирай сега! — извика Сорша.
	Ладията измина още няколко метра.
	Сорша свали наметалото и ботушите си, завърза полите си нагоре с колана, направи недоволна гримаса и се хвърли във вълните. Ледената вода я остави без дъх, опари голите й крака, накваси тежко роклята й. Сорша се пребори със силното течение и с прибоя, за да се довлече до лодчицата. Една голяма вълна бутна ладията към нея и Сорша за малко да я хване. Вгледа се в прибоя, прецени момента и отново се опита да я улови. Този път успя, набра се на ръба и надзърна вътре. Нищо. Никакво тяло.
	Сорша въздъхна облекчено и отиде до носа на лодката. Благодарение на силата, придобита чрез физическия труд в манастира, успя да я извлече на брега. Стърженето на дървото върху пясъка бе най-сладкият звук, който някога бе чувала. Сорша изстена, докато я изтегляше далеч от алчните вълни. Избърса ръце в корсажа си, обърна се — и откри, че над нея застрашително се е възправил някакъв мъж.
	Тя изпищя.
	Той отскочи назад. Беше облечен в груби, мокри, намачкани дрехи. Имаше невероятно широки рамене. Вонеше на риба и солена морска вода. Тъмна, остра брада обрамчваше бузите и брадичката му. Един парцал бе омотан около половината му лице.
	Приличаше на чудовище.
	Тя отново закрещя.
	— Стига! — Той протегна към нея грубите си, отрудени ръце в знак на примирие и я укори: — Изплаши ме!
	— Аз ли съм те изплашила? Ти ме изплаши! — Сърцето й още малко и щеше да изхвръкне от гърдите. — Кой си?
	— Аз съм рибарят Арну. — Говореше на английски, но със странен акцент, който и се струваше смътно познат.
	— Какво търсиш тук?
	— Исках ладията. — Той посочи лодката и се ухили като малоумник. — Гледах я как се подмята насам-натам около острова. Помислих си, че ако не я взема, работата й е спукана. Ти беше много смела, както се хвърли във вълните.
	— Да не казваш, че си ме гледал? — Сорша разгневено спусна надолу полите си.
	— Ами… да. — Арну се намръщи объркано. — Че какво друго да правя?
	— Примерно да ми помогнеш? — Сорша вдигна наметалото си и се загърна в него. Зъбите й тракаха от студ, вятърът притискаше мокрите дрехи към премръзналото й тяло.
	— Не исках да влизам в студената вода — поясни Арну.
	— А пък аз много исках, а? — Възмущението, което се надигна в нея, не можеше да я стопли.
	— Не че съм те молил, ама браво на тебе…
	Възмущението й поутихна. Човекът беше дружелюбен, разговорлив и благодарен. Приличаше на симпатично дребно магаренце, като се изключи, че… беше огромен. Висок, мускулест, корав. Такова тяло се придобиваше след години изтощителен труд и недостатъчно храна.
	Той продължаваше да се хили — голям, глупав нещастник, който нямаше разум дори колкото водорасло.
	— Май не е зле да поиздърпам лодката по-навън, а?
	— Май да. — Сорша напъха краката си в ботушите и изстена, когато песъчинките болезнено се забиха в кожата й. Цялата беше премръзнала.
	Обзета от нетърпение, тя не изчака Арну. Тръгна сковано по стъпалата, изсечени в скалите. Вятърът я тласкаше към покритите с лишеи стени на манастира. Трябваше да влезе на топло колкото се може по-бързо. Вече не чувстваше пръстите си.
	Първо усети миризмата на непознатия, после чу тракането на дървените му налъми.
	— Значи това е прочутият Монмаутски метох, който спасява изпадналите в беда моряци или ги изпраща на последния им път?
	— Да. — Колко странно. Почти никой не беше чувал за метоха, камо ли да знае името му. Повечето хора смятаха Монмаут за мит.
	— Тука ли живееш? — Тесните стъпала не му позволяваха да се изравни с нея, но не му пречеха да диша във врата й.
	— Да. — Арну щеше да си направи извода, че е монахиня. Мъжете винаги я вземаха за такава, а тя не си правеше труда да ги разубеждава.
	— С такава коса? — изкиска се той.
	— Какво ми е на косата? — изскърца със зъби Сорша.
	— Оранжева е като морков.
	Тя се врътна и го изгледа сърдито. На лицето му грееше глупашка усмивка.
	— Не е вярно. — Не беше чувала обида по адрес на косата си, откакто за последен път се видя с оня надменен звяр, принц Ранже дьо Леонидес, известен още като Рейнджър… който сега беше мъртъв.
	— Морков е, морков е. Чукундурът е прекалено червен. — Челото на рибаря се набръчка от мисловно усилие.
	Не че смъртта на Рейнджър я радваше — ако не й беше годеник, изобщо нямаше да се връзва на закачките му — но морковените му сравнения никак не й липсваха.
	Отправи една кратка молитва за покой на душата му и една за неблагочестивите си мисли. Обърна гръб на Арну, направи две крачки и се хързулна обратно по влажната скала. Размаха ръце. Отчаяно се опита да запази равновесие. Изпита ужасяващото усещане, че пропада. Той я улови.
	Всъщност я подхвана за кръста и с едно-единствено движение я изправи на крака. После изтри ръце в ризата си. На лицето му беше изписано странно изражение — на унижение и мъка.
	Две впечатления я връхлетяха едно след друго: този мъж смърдеше ужасно и беше горещ като фурна.
	— Кой си ти? Какво търсиш тук?
	— Бурята ме запрати тука. — Арну погледна разтревожено небето, сякаш очакваше то изведнъж да се продъни. — Аха, бурята. Издуха ме до брега, а лодката ми потъна.
	— Как така? Ами онази лодка чия е? — Тя посочи ладийката на пясъка. — Какво съм издърпала тогава?
	— Това не е моята лодка. — Арну поклати решително глава. — Или поне не беше досега. Ако никой не си я поиска, моя е.
	— Ти ми каза, че си я искал, че си я гледал как вятърът я подмята насам-натам… — Не беше казал, че ладията е негова. Тя сама си го беше внушила. — На кого е тогава?
	— Отгде да знам. На някой, дето не знае как да си пази нещата, ха-ха-ха!
	Погледът й първо се спря на лодката, после на лицето му.
	— Ти как се озова тук?
	— Хванах се за една дъска от лодката ми и вятърът ме довя на брега.
	— Тогава къде е собственикът на онази ладия?
	— Отгде да зная? Може да се е удавил.
	— Да си виждал следи от друг човек?
	— Не.
	Значи един моряк все пак беше мъртъв. Сорша потрепери от студ и отново пое към манастира.
	— Откога си тук?
	— От няколко часа.
	— Защо направо не дойде в метоха? Тежката дървена порта се издигаше пред тях.
	— Защото исках лодката.
	Едно си баба знае, едно си бае. Сорша изсумтя раздразнено.
	Рибарят вдигна тежката желязна халка и я остави да падне върху дъските. Звукът отекна в целия метох.
	Сорша се обърна рязко и го хвана да я гледа с непревързаното си око. За един плашещ момент този мъж й се видя не глупав рибар, а страшно чудовище.
	— Защо си забулил така лицето си? — остро попита тя.
	— Загубих си окото. — Арну се ухили дружелюбно и на шега й отдаде чест. — Грозна гледка, всичко е в червени и подути белези. Затова го крия. Искаш ли да видиш? — Той започна да повдига парцала.
	— Не!
	Отвъд затворената порта се разнесе звук като от скърцаща шума. Сорша от опит знаеше, че така шумоли колосаната монашеска одежда. Вратата се разтвори широко. Пред тях застана една възрастна калугерка със сведен поглед и ръце, прибрани в ръкавите.
	— Сестро Тереза, един пътник е бил изхвърлен на бреговете ни. — Сорша пристъпи в преддверието. — Предайте на майка Брижет, че той моли за подслон, докато не стане възможно завръщането му при миряните.
	Когато чу как тракат зъбите на Сорша, милата сестра Тереза вдигна поглед. От сдържаното й поведение не остана и следа и тя изгука напевно:
	— За бога, чедо, да не си цопнала в морето? Бързо, трябва да те стоплим, преди да си измръзнала до смърт. — Тя метна едно одеяло върху Сорша и я прегърна. — Бягай в лечебницата!
	— Да, сестро. — Сорша не беше в състояние да спори. Разтърсваше се от треска.
	Сестра Тереза огледа Арну чак сега. Присви ноздри, когато усети вонята му. Посочи едно невидимо петънце на пода и заговори с глас, който издаваше стоманена воля:
	— Ти! Пътниче! Да не си мръднал оттук, преди да дойде някой да те прибере. Отвори си ушите добре: да не си мръднал! Не пипай нищо! И само имай късмета да оцапаш нещо!
	Арну се намъкна вътре. Светлината нахлуваше на ивици през високите прозорци.
	Сестра Тереза отиде при Сорша и я прихвана нежно.
	— Горе главата, момиче, скоро ще се оправиш.
	Сорша кимна, защото знаеше, че горещите торби с пясък в лечебницата ще я стоплят. Сестра Ребека, която се грижеше за здравето на монахините, щеше да й предпише медец, сбран от пчелина в градината на самата Сорша. Обаче стъпките на младата жена бяха несигурни. Не можеше да се освободи от усещането, че е изоставила Арну.
	— Госпойце! — извика той с гръмовния си глас.
	Сорша се обърна. Изпитваше някакво абсурдно облекчение при мисълта, че още може да го вижда.
	— Да?
	Проточил врат, той стоеше в преддверието на мястото, което сестра Тереза му беше посочила. Гледаше я с неизказана скръб, сякаш тя отнасяше щастието му и надеждата му за спасение в ръцете си.
	— Не ви попитах как се казвате?
	— Сорша. — Докато го гледаше така, застанал между светлосенките, нещо в него й се стори познато. Стойката му — леко разкрачени крака, здраво стъпили на земята, с юмрук, небрежно положен на кръста. Изправената глава с арогантно вирната брадичка. Окото му… немигащо, широко отворено, хипнотизиращо… като че ли в един отдавнашен сън Сорша беше виждала и двете му очи, които се взираха в нея, докато смъртта протягаше ръката си да я грабне…
	Сестра Тереза я повлече нататък. Сорша подскочи сепнато.
	— Миличка, ще премръзнеш до смърт, ако бързо не отидем в лечебницата.
	Когато Сорша отново погледна Арну, той ухилено поклати глава. Отново беше простият, глупав рибар. Обаче сребърният кръст на гърдите й гореше.


>	2

	На следващото утро Сорша стоеше с мотика в ръка и гледаше как Арну гради зид около билковата градина. Силата му беше впечатляваща. Четири жени едва успяваха да помръднат камъните, които той с лекота повдигаше. Обаче Арну не показваше умора — дялаше, вдигаше и натъкмяваше без прекъсване. До обяд беше свършил повече работа, отколкото Сорша и три сестри бяха успели да свършат за цяло лято.
	Миришеше несравнимо по-добре — вчера майка Брижет го беше накарала да се изкъпе, преди да го допусне до масата за вечеря. Освен това изглеждаше глупаво — дрехите му се бяха разпаднали на късчета, когато монахините ги пуснаха във врялата вода за прането. Ето защо игуменката му даде едно скромно кафяво расо, което изобщо не подхождаше на стройната му фигура — китките му се подаваха изпод ръкавите, а прасците му стърчаха изпод дрехата. Качулката му се беше свлякла назад. Парцалът покриваше окото му и челото му, придавайки му вид на палячо — като дете, което се прави на слепец. Лицето му беше обрасло с брада. От време на време Арну се взираше в слънцето, сякаш държеше да се увери, че още е ден.
	Въпреки това се трудеше за десетима, ядеше за петима и се хилеше добродушно, докато чакаше било някой да си поиска лодката, било майка Брижет да му я даде.
	На Сорша й се щеше Арну да се качи на лодката и да отплава надалеч. Да, нуждаеше се от помощта му за градината, обаче присъствието му я изнервяше.
	Но защо? Та той беше един прост рибар. Не беше чувал за Бомонтен, за двореца с дългите вити стълбища и високите мраморни колони, за пътеките, виещи се през планините, за девствените гори, за бумтящите водопади. Бомонтен…
	Снощи беше сънувала дома. Тичаше по безкрайните коридори на двореца и търсеше сестрите си, баща си, баба си, докато най-накрая не осъзна, че нещо я преследва. Беше се събудила с лудо биещо сърце и пулсиращи слепоочия. Изправи се и се втренчи в малкото прозорче на вратата. Заслуша се в царящата тишина. Беше убедена, че е дочула стъпки пред килията си. Бавно, плахо бе пропълзяла до вратата.
	Светата обител бе оформена като квадрат, в чийто център се намираше параклисът, а в ъглите — дневните и спалните помещения. Сорша погледна потъналите в мрак градини, звездната нощ, залязващата месечина. Вятърът свиреше във върхарите, но на земята нищо не помръдваше.
	Не чу повече стъпки, но би се заклела, че…
	— Какво мислиш за него? — попита нечий овладян глас с френски акцент.
	Сорша така бе потънала в мисли, че се извърна стреснато. Майка Брижет стоеше на каменната пътечка. Игуменката винаги се движеше изящно и тихо, но не чак толкова, че да не чуеш идването й. Сорша свали голямата си сламена шапка и я завъртя в ръцете си.
	— Добър работник е, а малко помощ не ни е излишна.
	— Сестра Тереза го смята за гламав. — Майка Брижет седна на пейката под кривата киселица и потупа мястото до себе си. — А ти?
	— Не, съвсем не. — Гламав ли? Друг път! — Не, той просто… лесно се разсейва. И дрънка прекалено много. Той е… — Сорша седна и затърси точната дума, с която опише Арну. — Досадник.
	— Разбирам. — Бегла усмивка разведри зимата по лицето на сестра Брижет. — Твърди, че е от Нормандия, и макар че не съм била там цяла вечност, мисля, че тамошните селяни говорят с такова произношение. — Игуменката се изразяваше като френска аристократка. Лицето й издаваше богат и горчив опит.
	— Значи… значи смятате, че той е този, за който се представя? — Сорша се бе научила да уважава мнението на майка Брижет по всички въпроси.
	— Защо? — Сивите й очи измериха Сорша от глава до пети. — Да не мислиш, че лъже?
	— Ако лодката не е негова, чия е тогава? — Сорша уж нехайно сви рамене.
	— Добър въпрос, който заслужава отговор. — Майка Брижет беше слаба — всички монахини тук бяха слаби, това беше беден метох — и стоеше абсолютно изправена, сякаш беше нещо немислимо да се облегне на пейката. — Тази сутрин излязох на брега. По пясъка имаше пресни следи от мъжки ботуши.
	— Ботуши. — Сорша погледна нозете на Арну. Той носеше кожени гамаши с дървена подметка. Освен тях и дрехите му, които вече бяха на боклука, той нямаше нищо. — Двама мъже ли има на острова?
	— Така изглежда.
	— Но защо? Ако морето е изхвърлило втори човек на брега, защо той не потърси убежище в манастира? — Но още преди игуменката да отговори, Сорша се сети за съня си, за страха, че нещо я преследва.
	— Може би заради теб? — деликатно предположи майка Брижет.
	— Мислите ли, че трябва да… — Сорша се поколеба.
	— Да се завърнеш на трона в Бомонтен? — Игуменката се усмихна сурово, когато съзря смайването на младата жена. — Мислеше, че не знам?
	— Никога преди не сте споменавали титлата ми. Винаги съм се чудела дали сте наясно. Дали Джефри ви е казал.
	— Не, не ми каза. Даде ми пари, много злато, и ми разправи, че понякога изпадаш в пристъпи на лудост, които аз трябвало да обуздавам.
	— Какво? — Сорша така подскочи, че за малко да прекатури пейката. — Това ли ви е казал Джефри? Че съм побъркана? Но защо!
	— Смислен въпрос. Навремето реших, че той просто е искал да привлече вниманието ми към теб, за да не те изпускам от око.
	— И вие бдяхте зорко над мен? — Сорша си спомни как постепенно се беше сприятелила с по-възрастната жена през първата година.
	— Точно така! Натоварена съм с отговорността за здравето и сигурността на всички сестри тук. Не можех да допусна някаква луда да ги застраши.
	— Мислех, че прекарвате толкова време с мен, защото… — … _ме харесвате_ — завърши наум Сорша.
	Майка Брижет се засмя нежно.
	— След месец се уверих, че си напълно нормална и имах изключителното удоволствие да се радвам на твоята компания. Ти не си обикновено момиче. Ти си начетена. По-начетена и от мен, а аз имам завидно образование. Преди революцията прекарвах сума ти време в парижките салони с философи и учени. Дори само това би ме навело на предположението коя си. После забелязах колко усърдно четеш вестниците, донасяни от мистър Макларън, и изрязваш статиите, посветени на Бомонтен. Оттам до извода, че си в изгнание и навярно си една от изгубените принцеси, има само една стъпка.
	Сорша обмисли думите на игуменката:
	— Мисля, че е време да се завърна — прошепна тя и зачака да чуе несъгласието на майка Брижет.
	Вместо това по-възрастната жена кимна усмихнато.
	— Обаче това е невъзможно. — Сорша стисна отчаяно ръце. — Вие имате нужда от мен. Метохът има нужда от мен. Аз спазарявам нашите билки за стоките на мистър Макларън. Грижа се за градината. Помагам в лечебницата.
	— Ти си много талантлива и полезна, но ние се оправяхме с тези неща и преди твоето идване. Не си незаменима.
	— Но ако си тръгна… — Сорша се беше привързала към монахините и те й отвръщаха с обич. Бомонтен беше далече в Пиринеите, които никога повече нямаше да види.
	Майка Брижет я разбра и без думи.
	— От самото начало знаехме, че ще те загубим, а и не сме мирянки. Умеем да превъзмогваме загубите. Очакваме ги.
	Но какво щеше да стане със самата Сорша?
	— На мен ми харесва тук — възрази тя.
	— Можеш ли да ми кажеш от сърце, че тук е място за теб?
	— Да, да!
	— Сорша, знаеш ли каква съм? Или по-точно каква бях?
	— Не. Аз… — Сорша никога не си беше задавала този въпрос. Майка Брижет беше игуменката на метоха и тя не можеше да си я представи, в каквато и да е друга роля.
	— Казвах се Лорет Брижет Ан Жьоневър Кювие, контеса Болийо от Прованс. На трийсет и две години живеех в замък през лятото и в Париж през есента. Отивах в кралския дворец, когато ми скимнеше, защото дружах с кралицата. Носех се в позлата от глава до пети. Диаманти красяха косите ми, пантофките ми, пръстите ми. — Тя се усмихна, сякаш споменът й беше приятен, или сякаш нескритото удивление на Сорша я забавляваше.
	— Естествено. Били сте аристократка. — Това обясняваше толкова много за майка Брижет — благородното й възпитание, културната й реч, будния й ум.
	— Имах голямо семейство — съпруг, когото не обичах; баща, майка и сестри, които обожавах, малко момче, наследник на процъфтяващо имение и най-прекрасното дете на земята.
	Сега игуменката нямаше нищо и Сорша се приготви да чуе ужасен разказ.
	— Революцията помете Франция като огромна приливна вълна. Видях как гилотинират моята кралица и приятелка Мария Антоанета, видях как отсякоха главите на мъжа ми, майка ми, баща ми и всичките ми сестри. През 1795 бях под домашен арест със сина си, Талас, когато ни се отвори шанс за бягство. Трябваше да взема Талас и да се придвижим до крайбрежието. Не споделих това с никого, освен с Фабиен, моята доверена прислужница. Помолих я да ми помогне да събера малко багаж. Същата нощ ни плениха на излизане от Болийо. Фабиен ни беше осъдила на смърт за шепа монети.
	Сорша издаде някакъв нечленоразделен звук, сякаш не можеше да си поеме въздух.
	— Онази зима държах сина си в прегръдката си, докато той издъхваше от треска в затвора — продължи майка Брижет със същия спокоен глас. — Вече ми беше безразлично дали съм жива или мъртва. Въпреки това един англичанин успя да ме спаси и ме качи на кораб за Единбург. Корабът претърпя корабокрушение край островите Оркни. Последваха куп други изпитания, които ме отвеждаха все по на запад към Монмаут. Щом пристигнах на този остров и зърнах метоха, разбрах, че Господ ме е призовал да му служа. Не знам защо е решил така, но съвестно изпълних дълга си. Работех за делото Му с всички сили. Лично участвах в спасението на двайсетина мъже, жени и деца от разбили се лодки и корабчета. Прибрах те и се погрижих за теб. Може би това е бил Божият замисъл.
	— Благодарна съм. — Краткият бунт на Сорша срещу дълга й на принцеса беше потушен от тази потресаваща история. — Значи според вас трябва да напусна манастира.
	— Това е твой дълг. Нещо повече: имаш семейство, което трябва да откриеш. Семейство, така скъпоценно, че не можеш да го пренебрегнеш. Не бива да мислиш, че сестрите ти и баба ти са по-храбри и по-силни от теб. Може би точно сега те имат нужда от твоя кураж.
	Сорша си представи същите думи, изречени от устата на кралица Клаудия, и потъна вдън земя от срам.
	— Права сте. Длъжна съм да открия Кларис и Ейми, но ми липсва смелост.
	— Смелостта не е отсъствие на страх, а предприемането на правилните действия въпреки наличието му.
	Сорша изобщо не го повярва.
	— Освен това всеки се страхува от нещо.
	— Не и баба — заяви Сорша с непоклатима увереност. — Не и вдовстващата кралица.
	— Човек е неустрашим, когато не му е останало нищо за губене. Може би случаят с кралица Клаудия е такъв, но според мен докато ти си жива, а тя не знае къде си и дали си добре, баба ти също не е неуязвима. — Сорша понечи да възрази, но майка Брижет я пресече с повелителен жест. — Подценяваш се. Първия ден, когато пристигна в манастира, ти беше млада, беше загубила всичко, което ти е скъпо, и се боеше, защото бе само едно дете. Мина време. Ти се превърна в зряла жена, която чува повика на дълга. Нормално е да се страхуваш, но знаеш какво трябва да направиш.
	Майка Брижет можеше да говори каквото си иска, но пред лицето на нейната трагедия Сорша се чувстваше глупава и недостойна. За пореден път се проваляше.
	— Виж кой идва насам. — Игуменката посочи Арну, който пристъпваше тежко-тежко. Той стигна до тях. Спря смутено, отдаде чест и се поклони. Придърпа расото надолу, като че ли се опитваше да скрие мощните си прасци. Най-накрая се ухили триумфално, коленичи и ги погледна в очите.
	— Здравейте, уважаеми. Ама че хубав ден, а? — Изглеждаше много весел и бъбрив. — Малко щипе, разбира се, ама нищо чудно по това време на годината. Преди да е дошла съботата, пак ще има буря.
	— Защо мислиш така? — попита майка Брижет.
	— За кое, за бурята ли? Ами че нали съм рибар. Туй ми е работата. — Той усилено закима с глава, сякаш не беше достатъчно, че е коленичил.
	Дръзките черти, огрени от ясното слънце, лесно го характеризираха като грубиян: дълъг и тънък нос, широка челюст, фино изрязани устни… меки и податливи, напращели за целувки. Парцалът, който пресичаше челото му и скриваше сляпото му око, беше намачкан и опърпан, обаче дълги, извити ресници засланяха здравото му кафяво око. Ако расото му беше по мярка, ако не се хилеше чак толкова и ако имаше поне капка мозък, Арну щеше да е привлекателен… за човек, който очевидно беше селският идиот.
	— Чудех се, госпойце Сорша, дали не щете да изкопая оня мъртъв пън насред градината. Като свърша с оградата, де. Изглежда някой вече се е мъчил да го изкорени. Що пък аз да не довърша работата?
	— Не е толкова лесно, колкото си мислиш, Арну. — Сорша възненавидя пъна от самото начало на престоя си тук. Многократно се беше мъчила да го изкопае, обаче старото дърво не се даваше. Понякога тя се чудеше дали духът на мъртвото дърво не се завръща през нощта и не кара пъна да пуска нови корени.
	— А, поогледах го. Мога да го разкарам още тоя следобед.
	— Нима? — студено попита Сорша. С две думи този мъж беше обезценил труда, който тя беше хвърлила през годините.
	— Не съм свикнал да стоя с празни ръце. Мога да ви се отплатя за храната с мъничко работа.
	Майка Брижет се намеси, преди Сорша да е успяла да отговори.
	— Чудесно, Арну, много ти благодарим. Защо не идеш в магерницата да обядваш? Който работи, огладнява. Кажи на сестра Мери Саймън, че имаш разрешението ми.
	Арну направо изпадна в екстаз от думите на игуменката и започна да се кълчи напред-назад в израз на дълбока благодарност. Криво-ляво се изправи на крака и хукна към кухнята.
	Сорша въздъхна ядосано.
	— Само за храна мисли. Той е като куче, което непрекъснато си точи лигите за сочен кокал.
	— Този мъж те дразни — отбеляза майка Брижет. — Но по всичко личи, че е добронамерен.
	— Така ми надува главата, че не мога да преценя — стисна зъби Сорша. Арну я подлудяваше с неспирното си бръщолевене.
	— Ще ми се да не беше открила пред него, че не си монахиня — малко остро заяви игуменката. — Калугерската одежда ти предоставя защитата на църквата, която не е за изхвърляне.
	— Не съм му казвала, че не съм монахиня. Просто не му казах, че съм.
	— Колко проницателно от негова страна, да забележи разликата. — Погледът на майка Брижет обходи лицето на Сорша и се спря на косата й. — Този цвят в комбинация с изящните ти черти доста бие на очи. Ще ми е притеснено за теб, когато ни напуснеш.
	— Сигурно целият свят ме е забравил.
	— Онези вестникарски изрезки сочат обратното. Освен това — изражението на игуменката стана безизразно — враговете никога не забравят. — Тя се изправи и удостои Сорша със строг поглед. — Тъй че стягайте се отсега, Ваше Височество. По всяка вероятност ще ни напуснете под напора на обстоятелствата и няма да имате време…
	Свещената тишина на манастира беше нарушена от женски писък. Арну хукна тромаво към тях с разперени ръце. Здравото му око беше подивяло от ужас.
	— Пожар! — изкрещя той. — Пожар в една от килиите! Пожар!
	Сорша скочи на крака. Големи кълбета пушек бълваха от тясното прозорче на една от килиите. От…
	— Не — прошепна тя. — Не!
	Пушекът излизаше от нейната стая. Нейните вещи горяха.
	Сестрите започнаха да излизат на рояци от метоха. Най-много се страхуваха от пожари. Ако сламения покрив изгореше, щяха да останат без подслон през задаващата се люта зима. Сестра Мери Саймън грабна пълното ведро до кухненската врата. Сестра Маргарет изтича до кладенеца и започна да точи вода. Кофата издрънча. Арну крещеше и танцуваше като марионетка на конци. Майка Брижет раздаваше указания и разтърси Сорша за рамото, изтръгвайки я от вцепенението й.
	Тя хукна, грабна едно празно ведро и го напълни. Изтича до килията си, плискайки вода по роклята и по обувките си.
	Един поглед потвърди най-лошите й опасения. Стаята й беше претършувана, завивките й се въргаляха по пода, дюшекът беше изтърбушен, нощното шкафче — преобърнато. Дървеният й сандък беше отворен и бутнат настрани. Нейните оскъдни вещи бяха струпани в един ъгъл и горяха. Пламъците ближеха сивата каменна стена.
	Сестра Мери Саймън вече беше поляла огъня с вода. Сорша също изля ведрото си. Пламъците изсъскаха, задавени от водата. Сестра Мери Асизи измъкна от огъня парче дреха и малко хартия с ръжена. Сестра Тереза и сестра Катрин започнаха да тъпчат пепелищата, докато не угасиха и последната искра.
	Всичко свърши толкова внезапно, колкото беше започнало. Пожарът беше потушен. Сорша и монахините стояха и дишаха тежко — колкото от изтощение, толкова и от страх. Останалите сестри се тълпяха на прага с кофи вода. Пушекът се виеше към дървените греди. Върху сламения покрив имаше тъмно петно.
	Сорша потрепери, когато осъзна размерите на загубата. Да, нейните дрехи, но и нещо повече… Тя падна на колене и вдигна едно полуизгоряло късче хартия.
	То се оказа част от вестникарска статия. Не това търсеше.
	Започна да вдигна други овъглени останки, търсейки все по-неистово частица от най-важните си притежания.
	— Какво търсиш? — попита я сестра Мери Саймън.
	— Писмата от сестрите ми и от татко. — Те бяха последната връзка на Сорша със семейството й. — Искам си писмата.
	Обаче тях ги нямаше.
	Изведнъж Сорша разбра и си пое дълбоко дъх.
	— Тоя не можа ли поне писмата да ми остави? — пресекливо изрече тя.
	— Ох, горкичката. — Сестра Тереза я потупа по рамото.
	— Кой е „тоя“? — Сестра Диърдри винаги държеше да е наясно с всичко.
	— Загубила си единствено светски притежания. — От всички сестра Маргарет с конската физиономия беше най-лицемерната. — Трябва да си по-загрижена за спасението на душата си.
	Наранена, Сорша вдигна невярващ поглед.
	— Баща ми е мъртъв. Това беше последното му писмо до мен. — Болката я захапа така свирепо, че тя дори не можеше да заплаче.
	— Кой е „тоя“? — повтори сестра Диърдри.
	Сестра Мери Саймън избута сестра Маргарет, наведе се и вдигна нещо от пода.
	— Да не е това? — възторжено извика тя.
	Сорша го изтръгна от ръцете й. Разгъна тежката хартия и прочете „На Сорша, престолонаследница на Бомонтен и моя обична дъщеря…“
	— Да! Това е! Благодаря ти, сестро. Много ти благодаря! — Тя притисна опърленото писмо към гърдите си и се обля в сълзи. Затвори очи и се отдаде на мъката си по…
	Писмото на Ейми беше написано с детински букви. То беше пълно с училищни събития и тайните на едно младо момиче…
	Писмото, написано с изящния почерк на Кларис, изразяваше тревогата й за тяхното несигурно бъдеще, за безопасността на баща им — мисли, които не бяха чужди на самата Сорша. Ех, колко хубаво би било да се съберат трите заедно…
	Последните две писма бяха безвъзвратно загубени. Вярно, знаеше ги наизуст от препрочитане, но искаше да запази единствената си видима връзка с Кларис и Ейми.
	_Изгубените принцеси._
	Майка Брижет сполучливо ги беше нарекла така. Бяха изгубени и такива щяха да си останат, докато тя не откриеше начин да се съберат отново.
	— Сорша? — повика я игуменката. — Сорша, би ли дошла?
	Сорша пъхна безценното късче хартия в джоба си и побърза да се отзове.
	Навън въздухът беше чист и в него не се усещаше миризмата на изгоряло дърво и погубени мечти. Монахините изглеждаха едновременно ужасени и разтревожени. Арну стоеше край тях и подскачаше в ритъма на някаква своя вътрешна музика.
	Майка Брижет беше запретнала ръкави. Ръцете й бяха почернели от сажди. Изглеждаше притеснена.
	— Ела. — Игуменката тръгна покрай ограждението на манастира.
	Сорша закрачи подир нея. Калугерките ги последваха, мърморейки си нещо. Арну танцуваше на края на редицата.
	Сорша забеляза, че той не помогна при угасянето на пожара. Беше толкова безполезен, колкото при спасяването на лодката.
	Майка Брижет спря зад киселицата и размаха пръст.
	— Виж.
	Някой беше изкопал малък проход под стената. Земята наоколо беше отъпкана от мъжки ботуши. Сорша изгледа с подозрение Арну, който се закова на място.
	— Какво? — Той посочи нозете си. — Аз нямам ботуши!
	И по-важно, размерът нямаше да стане на огромните му крачища.
	— Погледни в дупката.
	Сорша клекна, зарови пръсти в черния прах и го помириса.
	— Барут — прошепна тя.
	Сестрите бяха забелязали следите от ботуши. През редицата се разнесе шепот:
	— Барут? Господи, помилуй. Барут.
	— Мале мале! — възторжено възкликна Арну. — Барут? Верно ли?
	Майка Брижет клекна до Сорша.
	— Който и да е подпалил стаята ти, е възнамерявал да вдигне и оградата във въздуха — тихо изрече тя.
	Сестра Диърдри отвори широко очи, дръпна се от Сорша и се прекръсти.
	— Но кой би го сторил? — прошепна сестра Тереза. — Тук е само тоя малоумник, пък той и един миг не е стоял с празни ръце.
	— На кой му е изтрябвало да върши подобно нещо? — високо извика недочуващата сестра Мери Саймън. — Какво е целял? Това е беден метох. Нямаме имане за крадене.
	— Разбира се, че не. Извършителят не е търсел имане. Търсел е… Сорша.
	Майка Брижет имаше право. Време беше Сорша да поеме по своя път, преди да е донесла гибел на манастира, който й беше дал подслон.


>	3

	Залезът свари Сорша в тихата оранжерия. Младата жена беше клекнала с лопатка в ръце, а очите й не изпускаха от поглед кафеникавите стъбла и тънките като дантела зелени листенца на валериана. Обаче ръцете й, облечени в прости градинарски ръкавици, стояха бездейни. Беше дошла тук, за да остане сама, да размисли, да си състави план.
	Трябваше да напусне Монмаут възможно най-бързо, обаче страхът я сковаваше. Някой искаше да я убие.
	Кой беше този някой? Беше ли я открил? Беше ли си тръгнал от острова, или се спотайваше, чакайки падането на мрака, за да извърши пъкленото си дело — да навреди на нея или на някоя от сестрите?
	От друга страна, какво й оставаше?
	Дълъг, коварен път, изпълнен с опасности.
	Тя потрепери, когато слънцето се скри зад голите клони на дърветата и по стъклото на оранжерията плъзнаха страшни сенки прилични на костеливи ръце.
	За да се върне в Бомонтен, трябваше някак си да пресече шотландските планини, да се добере до Единбург, да се качи на кораб за Франция или Испания, после да поеме за могъщите пиренейски върхове, а оттам — към своя дом. И без убиец подире си този път криеше много неудобства и препятствия — пладнешки разбойници, наближаващата зима, но сега задачата й ставаше двойно, че и тройно по-трудна. Не можеше да си представи как ще успее да направи първата крачка.
	Сорша обезсърчено започна да разравя почвата около валериана. Тя, която беше толкова мекушава, че сърце не й даваше да изкорени едно растение, може би трябваше да използва сила срещу друго човешко същество.
	Обичаше здрача: прозрачното синьо небе ставаше наситено лилаво и по него се появяваха златни облаци, носещи предчувствието за поредната тиха вечер, прекарана в четене и молитви. Но сега гърбът й настръхна. Сорша се огледа нервно и изпусна лопатката.
	Точно зад нея стоеше един мъж. Лицето му беше залепено за стъклото. Носът му изглеждаше сплескан. Дъхът му замъгляваше неговото лице, но огромното кафяво око беше станало почти черно.
	Сорша ахна ужасено. Сърцето й щеше да изскочи от гърдите, тогава мъжът се дръпна назад и започна да ръкомаха.
	Това беше Арну.
	Идиота му с идиот! Отново й беше изкарал ангелите. Тя го изгледа яростно. Тоя човек май щеше да я накара да си тръгне оттук!
	Той посочи вратата. След неохотен размисъл Сорша му кимна да влезе.
	Тя злобно заби лопатката в земята и изкорени валериана, без да я е грижа за смъртта на растението.
	От малка мразеше да я стряскат. Принц Рейнджър го знаеше и с удоволствие използваше всяка възможност да я изплаши — изскачаше иззад вратите, спотайваше се край стълбищата и изведнъж я хващаше за полата. Последния път, когато го беше видяла, той надменно й беше обяснил, че вече е твърде голям за подобни глупости и сега си има по-приятни занимания за вършене.
	Много лошо. От време на време лудориите на момчето Рейнджър я забавляваха, но превзетият младеж я дразнеше.
	Колко жалко, че Арну и завръщането й в Бомонтен я наведоха на мисли за принца. Смъртта му в ръцете на революционерите й напомни за нейна възможна участ. Една кралска особа бе длъжна да запази присъствие на духа пред лицето на бедата, но треперенето на Сорша издаваше собственото й малодушие. Докато Арну се дотътри до входа на оранжерията, отвори вратата и се добере до нея, тя вече беше успяла да си внуши, че е негодна да управлява.
	— Бонжур, мадмоазел, топличко е вътре. — Арну огледа стъклената къщичка. — Миризмата ми харесва, обаче е влажно.
	Този човек успяваше да изтъкне онова, което ще ти избоде очите. Сорша пак му се ядоса.
	— Все пак това е оранжерия.
	— Ти заета ли си? — Арну нерешително пристъпи напред.
	— Да, както много добре виждаш. — Тя се усмихна злостно и хвърли изкорененото растение в една кутия. — Събирам валериана. Сестра Ребека суши корените за лекарство против безсъние.
	— О! — Арну се втренчи в растението. — И това малко нещо ще подейства?
	— То е невероятно мощно средство, ако знаеш как да го приложиш.
	— О! — повтори Арну. — Имам един въпрос. — Той сниши гласа си до шепот. — Винаги ли е толкова страшно тука?
	— Тука? — объркано примигна Сорша. — В метоха?
	— Уи. Огньове, подземни дупки, барут — не ми харесват тия нещица. — Здравото око на Арну се беше окръглило. — Ти не знаеш много за истинския живот, обаче мога да ти кажа: някой копае гроб някому.
	— Нищо чудно — хладно отвърна Сорша.
	— С две думи, не ми се стои тука. — Той размърда неловко рамене. — Чудя се дали някой няма да ми забие нож в гърба. Чудех се — кога ще мога да си тръгна?
	Ама че страхливец! Сорша презираше такива хора… презираше себе си.
	— Питай майка Брижет, не мен.
	— Много е строга. Плаша се от нея.
	— Искаш ли да я питам вместо теб? — Смрачаваше се много бързо, но с Арну до себе си Сорша се чувстваше направо смела.
	— Искам, ами. Толкова свободно си разговаряте двенките.
	— Тя е много мила жена — увери го Сорша, но той не изглеждаше убеден.
	— Кога ще мога да си замина?
	— Майка Брижет ще издигне знамето като съобщение за мистър Макларън. Утре или вдругиден, когато пристигне…
	— Много време е, не мога да чакам дотогава. Тоя, дето е подпалил стаята ти, ще удари отново. Нещо лошо ще се случи. Страх ме е. — Гласът на Арну затрепери и той започна да бръщолеви все по-бързо. — Имам си лодката…
	— И откога лодката стана твоя? — Подозренията й моментално се събудиха.
	— Ама нали ти я измъкна за мене! — Той намръщи вежди, сякаш тя не успяваше да проумее очевидното.
	Сорша се опусна. Каква глупачка е — да се притеснява от тази проста душа!
	— Утре заран мога да потегля за сушата. Ако се хвана здравата за греблата, след час-два съм там. И после дим да ме няма. Ще се върна в Бургундия, където хората се познават и не си правят лоши неща един на друг. Шантаво — да сипеш барут, да трепеш монахини.
	— Бургундия… — Франция. Трябваше да стигне до Франция. — Дотам има много път.
	— Ще прекося Шотландия и ще се кача на някой кораб.
	— Ще прекосиш Шотландия? — Чуден човек! Говореше за това, все едно се канеше да отиде на разходка в гората. — И как?
	— Пеша. Когато мога, ще се качвам на някоя каруца, фермерите редовно ходят на пазар и нямат нищо против да ме повозят.
	— А не те ли е страх от разбойници? — притисна го Сорша. Арну разпери широко ръчища.
	— Нямам си нищо. Защо да се страхувам?
	Да, поведението му, дрехите му говореха за очевидна бедност. Сестра Маргарет се беше разровила хубаво в манастирските ракли и намери кафяви панталони с кръпки на колената, обаче не можа да открие нищо, което да стане на огромните му плещи. Ето защо беше скърпила туника от здравия вълнен плат на едно старо одеяло. Всички сестри се изредиха да плетат чифт черни чорапи, достатъчно големи, за да покрият пищялките му. Сестра Маргарет беше настояла да смени превръзката на лицето му. Налъмите допълваха картинката: един як селянин.
	Як… Арну беше едър, силен, с дълги ръце — никой нормален разбойник не би нападнал такъв мъжага без пистолет или подкрепа от шайката си, но дори и тогава Арну би им се опънал. Размерите му вероятно допринасяха за неговата сигурност повече, отколкото бедността му.
	— Ама не искам да си вървя сам. — Той въздъхна и запристъпва от крак на крак. — Обичам да си приказвам и ми е мъчно, като няма кой да ме слуша.
	Вече беше мръкнало. Сорша трябваше да се прибира в метоха. Вместо това тя вяло стискаше лопатката в ръка и се чудеше кога в мозъка й се е промъкнала идеята да отпътува с Арну.
	— Можеш да дойдеш с мен. — Гласът му беше толкова нежен, толкова хипнотичен — думите отекваха в сърцето й. — Ще те пазя.
	— Че защо ми е да напускам метоха? — Колко странно: по-рано би се изсмяла на идеята точно Арну да я брани от злото. Сега обаче това й се струваше съвсем правдоподобно.
	— Че защо ти е да оставаш? Някой те дебне тук. — Дълбокият му кадифен глас създаваше илюзорното усещане за сигурност. — На пътя ще си в по-голяма безопасност. Така ще е по-добре за теб. За всички. Трябва да си вървиш.
	Той какво, съвет ли й даваше? С този прелъстителен тон? Тя вдигна рязко глава и го погледна изпитателно. Не виждаше ясно лицето му, но нещо в осанката му… У този мъж се усещаше вродена арогантност, самообладанието на фехтувач или на лорд. Ами ако беше нещо повече от скромен рибар?
	— Уф, как сърби тая вълна. Да имах ленена или памучна риза! — изхленчи Арну и енергично започна да се чеше. — Останаха ли ти някакви дрехи след пожара? Трябва ми наметало за пътуването и може би твоето ще ми стане. Това място ме плаши. Кога ще поговориш за мен с майка Брижет?
	— След утреня. — Сорша смъкна ръкавиците си. Скоро трябваше да отива в трапезарията.
	— Мерси, мадмоазел — чаровно се усмихна Арну. Сорша видя редица остри бели зъби.
	Той се запъти към вратата.
	— Ако дойда с теб, ще се закълнеш с ръка върху библията, че ще се отнасяш към мен почтено и ще сториш всичко по силите си, за да ме защитиш — почти против волята си извика Сорша.
	— Ще се закълна, разбира се. — Подозренията й май нараниха Арну. — Не се натрапвам на момите и не оставям спътник в беда.
	— Добре тогава. — Може би неговата компания щеше да се отрази благотворно на куража й. — На сутринта ще узнаеш дали ще се присъединя към теб или не.
	Майка Брижет изслуша плана на Сорша с ръце, скръстени кротко на писалището, после се взря в повереницата си. Беше видяла как принцесата се превърна от девойка, която се свиваше при най-лекия укор, в красива млада жена, не познала живота. Годините скромно съществуване бяха приучили Сорша на ведрина, която пламтеше като чист пламък и озаряваше прелестното й лице. Красивата й коса с цвят на бакър висеше прибрана в дебела плитка, а сините й очи бяха прозорци към една безхитростна душа. Майка Брижет и останалите монахини бяха възпитали Сорша като едно от онези редки същества, благородни души, които виждат само най-доброто у другите.
	Може би такова възпитание беше грешка предвид това, което игуменката знаеше за света. Но първият учител на Сорша, баба й, се беше погрижил тя да се сдобие с нужната интелигентност и твърдост.
	За нещастие принцесата беше напълно неопитна и сега… сега й предстоеше бойно кръщение. Майка Брижет не знаеше каква е съдбата на младата принцеса, но поне можеше да я предпази в първите й стъпки.
	— Значи искаш да прекосиш Ламанша и да идеш във Франция с Арну рибаря? Чия бе идеята?
	— Моя. — Сорша седеше на твърдия стол. Краката й бяха намерили здрава опора в пода, брадичката беше вирната в израз на предизвикателство.
	— Разбирам. Постъпила си много хитро, като си поела инициативата.
	— Да. — Сорша се усмихна свенливо, но гордо.
	„Колко жалко, че трябва да я разочаровам“ — помисли си майка Брижет.
	— Вярно е, че трябва да заминеш. Възхищавам се на твоята находчивост, обаче се боя, че имам друг план.
	Сорша посърна.
	Игуменката се надигна от стола си, заобиколи стола на принцесата и се възправи над нея. Моментът беше изключително важен и тя трябваше да бъде много авторитетна.
	— Вчера, след като спаси ладията, Бог ми прошепна, че незабавно трябва да се махнеш оттук. — Всъщност, когато майка Брижет бе зърнала как Арну гледа Сорша — като изгладнял вълк, бе разбрала, че принцесата трябва да си отиде бързо, за предпочитане тихомълком. — След пожара в килията ти дадох специален сигнал със знаме на мистър Макларън, който дойде този следобед.
	— Този следобед ли? Не го видях.
	— Преди години, малко след пристигането ти на Монмаут, дадох специални указания на Макларън. Уговорихме се ако развея аленото знаме, той да дойде колкото се може по-бързо и да акостира тайно на другия край на острова. Сега те чака скрит. — Майка Брижет повиши глас. — Сестро Маргарет, би ли се показала?
	Сестра Маргарет се втурна вътре. На лакътя й беше метнат наръч изпрани и изгладени дрехи. Двете жени си размениха усмихнати погледи.
	— Ще те приготвим за нула време. — Сестра Маргарет сграбчи Сорша и я натика зад паравана. — Ще ти помогна с преобличането.
	— Мога и сама — възпротиви се Сорша.
	— Сега ще ти трябва помощ — контрира я сестра Маргарет.
	„Вярно е“ — помисли си игуменката, но на глас каза:
	— Веднага щом сестра Маргарет те нагласи, Макларън ще те откара до сушата.
	— По тъмно? Не е ли опасно?
	— Той е много опитен гребец.
	— Не разбирам. Всичко се случва толкова бързо. — В гласа на Сорша се усещаше паника.
	Майка Брижет и сестра Маргарет се спогледаха умислено.
	— Всичко се случва толкова бързо, колкото Всевишния пожелае — отсече игуменката.
	Сорша не отговори. Или не можеше да говори, или отказваше да се съгласи.
	Да, понякога това младо момиче се опъваше. Което не беше зле.
	— Трябва да ни напуснеш незабавно. Някой е по петите ти. Трябва да го отклоним от следата. — Майка Брижет зачака коментар, но такъв нямаше. Дори сега младата принцеса не разбираше каква опасност я грози. — Утре на разсъмване Макларън ще ти даде кон и ще те придружи до Хамелдон, което на два дни път усилена езда. Оттам — игуменката с мъка произнесе думите — действаш сама. Трябва да отидеш да Единбург, за да се качиш на някой кораб.
	— Сама ли? — Гласът на Сорша потрепери.
	— Да. Сама. — Ако младата жена знаеше колко се бои за нея! — Няма кого да изпратя с теб дотам. Ето защо ще прибегнем до отчаяни мерки.
	— Какви отчаяни мерки?
	Сестра Маргарет излезе иззад паравана с костюма на Сорша в ръка. Майка Брижет зачака реакция с усмивка на устните.
	— Какво е това? — Сорша не скри ужаса си. — Искате от мен да нося такова нещо?
	— Не бой се, ще ти бъде по мярка — ведро изчурулика сестра Маргарет. — Пъхни си ръката тук.
	— Не разбирам — възпротиви се Сорша. — Това е нелепо! Никого няма да заблудя!
	— Хората се доверяват на очите си. — Майка Брижет пъхна ръце в ръкавите си и се заслуша в шумоленето зад паравана и прошепнатите протести.
	Това не беше начина, по който би искала да изпрати Сорша в света, но нямаше как. Животът я беше научил да прави преценка на човешкия характер, да задава въпроси, да наднича в умовете и сърцата на хората. Умееше да различава истината от лъжата.
	Арну лъжеше. Не знаеше какви са мотивите му, но той не беше този, за който се представяше, което го правеше опасен. Опасен за Сорша.
	За нещастие и мистър Макларън хич не беше стока. Снабдяваше ги с различни неща, но само защото продаваше билките им с тлъста печалба. Изпълняваше нарежданията й, но само защото се боеше от страшните истории за монаси и монахини, дето имали лошо око и те урочасвали. Разчиташе на него единствено по неволя. Дано измъкне Сорша далеч от Арну. Далеч от заплахата, която представляваше нейната титла.
	Когато майка Брижет прецени, че Сорша се е посъвзела от шока, продължи:
	— На колана ти има кесия с малко монети. Не прибягвай до този фонд, освен в случай на крайна необходимост. Трябват ти пари за параходен билет. — Тя потисна суровите нотки в гласа си и нежно напомни на Сорша за дълга й към монахините, които я бяха гледали толкова време: — Очаквам да ни възстановиш сумата, когато достигнеш местоназначението си.
	— Ъхъ. Да. Добре де, защо Арну да не може да пътува с мен? Той желае да се махне от метоха. Силен е. Видът му би уплашил всеки разбойник.
	— Видът му наистина би уплашил всеки разбойник, но това момче няма ум в главата си. Навярно съзнаваш това.
	— Аз имам ум и за двама ни. — Сорша звучеше доста уверено.
	Права беше. Имаше ум за сто мъже. Обаче доводът й само показваше колко е неопитна.
	— Вярно е. Обаче той няма да проумее причината за облеклото ти и със своето плиткоумие ще вземе да изтърси нещо… истината.
	— И аз не разбирам причината за облеклото си!
	— Напротив. — Майка Брижет гореше от нетърпение да види резултатите от шивашките умения на сестра Маргарет. Дали маскировката щеше да се окаже успешна?
	— Добре де — фръцна се Сорша. — Разбирам, обаче… това е толкова… изглеждам така…
	Сега беше моментът да стъпче протестите й.
	— Освен това ти давам дисаги с целебни билки. Можеш да ги продадеш, за да си набавиш храна, или да ги използваш в случай на болест. Потегляш в началото на зимата, най-лошото време за пътуване. Евентуален плюс е по-малката вероятност да се натъкнеш на разбойници, но се боя, че те чакат люти студове.
	— Лютите студове не ме притесняват, но това! — В гласа на младата жена вече се усещаше не толкова ужас, колкото раздразнение.
	— Ще бъдеш очарователен момък — обеща й сестра Маргарет.
	Майка Брижет закрачи напред-назад в помещението, после се закова на място. Дощя й се Сорша да знаеше повече за опасностите, които дебнат човека в големия свят. Искаше й се момичето да не е толкова умно и невинно едновременно. Искаше й се да каже толкова много, но вече беше късно за съжаления. Затова подбра думите си внимателно:
	— Пътувай в тъмните сенки.
	— Разбирам — отговори Сорша със сдържано нетърпение. — Джефри ме предупреди за наемните убийци. Помня пожара в килията си.
	— Поддържай духа си силен — посъветва я сестра Маргарет.
	— Поддържай ножа си остър и намери употреба за всичките си умения. Съсредоточи се върху завръщането си в Бомонтен и не допускай нищо да те отклони от целта — добави майка Брижет.
	— Нямам много житейски опит, но не ми липсва известна находчивост. — Сорша инстинктивно разбра тревогите им и се пусна в ход таланта си да успокоява. — Поученията на баба са пуснали дълбоки корени в мен. Освен това последните години живях сред най-силните, добри и упорити жени на света.
	Но не и най-бдителните — помисли си игуменката, ала на глас каза:
	— Спомни си какво ти разказах за прислужничката си Фабиен и не се доверявай на никой мъж.
	— Майко, все пак трябва да вярвам в мъжете, които са доказали, че са добри и надеждни, в противен случай ще загубя вяра в човечеството — смутено възрази Сорша. — Не мога да изпълня заръката ви точно. Това би било грях.
	— Грях ще бъде да умреш преди края на пътуването — строго й внуши игуменката. — Всичко друго е простимо.
	— Готова е — засмя се сестра Маргарет и излезе иззад паравана. — Знам, че е суета, но се справих просто чудесно.
	— Хайде, Сорша. Дай да те видя. — Майка Брижет зачака появяването й с радостна надежда.
	Сорша излезе. Страните й бяха поруменели от унижение, главата й беше приведена, ръцете й — стиснати в юмруци. Майка Брижет я заобиколи, оглеждайки всеки детайл от дегизировката.
	Сестра Маргарет беше скрила тънкия кръст на Сорша под няколко ката памучен плат. Младата жена беше облечена в груба кафява риза, свободни вълнени панталони, черно наметало с дължина до коленете и големи черни ботуши, подпълнени с три чифта чорапи. Кафявата й широкопола шапка имаше вълнени наушници и се завързваше под брадичката. Игуменката се усмихна нежно на сестра Маргарет.
	— Благодаря ти, сестро, справила си се просто отлично. Откъдето и да я погледнеш, Сорша убедително прилича на мъж.


>	4

	— Има само един кон, който може да яздите спокойно, мис… ъ-ъ мис… — Макларън се изчерви и посочи понито.
	— Качила съм се на седлото, преди да проходя — невярващо възрази Сорша и заобиколи косматото животно, което според Макларън трябваше да я превози при бягството й от Монмаут.
	Търговецът избегна погледа й.
	— Това е единственото конче, което имам.
	Сорша го погледна над гърба на понито. Утринното слънце огряваше набитата фигура на Макларън. Сякаш Господ беше сътворил един нормален мъж, а после беше вдигнал могъщия си чук и го беше сплескал с един-единствен удар, правейки го широк като делва… бездушен… купчина влажна глина.
	Баба й никога не би допуснала такъв противен фъстък да я качи на противното си, злобно пони. Той вече беше натоварил дисагите й, но можеше да ги свали обратно. Сорша изправи рамене и го попита студено:
	— Макларън, майка Брижет не ти ли каза да ми осигуриш кон — истински кон?
	— Изпращам кума си да те изпроводи до Хамелдон. Трябва да си ми благодарна.
	Но тя изобщо не му беше благодарна. Снощи майка Брижет се боеше, че всяка суетня може да предупреди врага и се наложи Сорша да се сбогува само с нея и сестра Маргарет. Другите калугерки, жените, с които бе прекарала толкова години, щяха да открият, че си е заминала чак тази сутрин, за да не се видят никога повече. Сестра Тереза — дребничка, миличка, истинска шотландка. Сестра Мери Саймън, сестра Мери Виртус, сестра Патриша — всички те безвъзвратно си бяха отишли от живота й.
	Загубата й се отрази много тежко. Този нов удар усили мъката по баща й, тревогата за сестрите й… дори гнетящото съзнание, че баба й трябва сама да носи бремето на управлението.
	Да бъде благодарна? На Макларън? Не, изобщо не му беше благодарна.
	— Кой е кумът ти? — попита тя.
	— Санди ковача. — Макларън посочи едрия, широкоплещест блондин, който товареше дисагите си за дългата езда.
	— Приятно ми е да се запознаем, Санди — усмихна се Сорша.
	Санди не отвърна на усмивката й. Ама че мрачно племе бяха тези шотландци. Или може би такива бяха само хората, които поради роднинските си връзки бяха принудени да живеят близо до стиснатия и намръщен Макларън?
	— Санди също ще язди пони — добави Макларън, сякаш това щеше да подслади горчивия хап.
	За нещастие Сорша само осъзна, че е позволила на шотландеца да й замаже очите.
	— Имаш истински коне. Видях ги в обора — повелително изрече тя. — Дай ми един от тях.
	— Имам два коня, мис… ъ-ъ… — Той започна да шава, сякаш не смееше да я погледне в очите. — Един за мен и един за женичката. Кой ще искате?
	— О. Само два коня. Не бях разбрала. Не мога да лиша съпругата ти от кон. Предполагам, че това пони ще ме пренесе сигурно до… — Щеше, ако не й се наложеше да бяга от наемни убийци. — Добре де, и понито става. — Въпреки факта, че коремът му висеше, а ребрата му се брояха. — Благодаря ти, Макларън.
	Той кимна.
	— Как й е името?
	— Чие име?
	— На понито.
	— Няма си име. — Макларън изсумтя и закрачи към пристана. — Име за някакво си тъпо пони!
	Сорша се загледа след отдалечаващия се мъж, после се обърна към Санди.
	— Е, в такъв случай ще я кръстя Светата ослица, като магарето, което занесло на гърба си Божията майка във Витлеем.
	— Имаш се за нещо много, а? — тросна й се Санди и пришпори с колене понито си нагоре по пътя.
	Сорша побърза да го настигне. Крачката на Светата ослица за малко не й изби зъбите и принцесата си помисли, че бедното животно навярно куца, но реши да не му придиря. В крайна сметка това си беше истинско приключение.
	Тя спря горе на хълма, обърна се на седлото и се загледа през бушуващия океан към каменистото островче, където светата обител повдигаше ръце към бога. Както гледаше, изведнъж се спусна мъгла, която скри всичко в дълбините си; като в сън, от който няма да остане спомен.
	— Айде де! — грубо я подкани Санди. — С това темпо няма да стигнем преди събота!
	Сорша преглътна сълзите си, извади бяла кърпичка от ръкава си, избърса бузите си и чак тогава се присъедини към Санди. Той се втренчи в насълзените й очи.
	— Какво? — попита тя.
	— Никого няма да заблудиш с маскировката си, ако продължаваш така. — Той поклати глава и пришпори понито надолу по тясната пътека.
	Сорша огледа дрехите си. Беше облечена като мъж. Това беше съвършената маскировка. Какво ли имаше предвид тоя човек?
	— Накъде? — извика тя и побърза да го настигне. — Защо да не мога да заблудя никого с маскировката си?
	Той сви рамене и продължи да язди.
	— Плачеш като момиче.
	— Само веднъж! И то не много дълго!
	Санди не отговори.
	— Няма да се повтори.
	Отново мълчание.
	— Ще бъда груба и корава като мъж!
	Най-накрая Санди изплю едно изречение, с което извади наяве невероятната й наивност:
	— Макларън си няма жена.

	— Сега можеш да отидеш при майка Брижет — сестра Тереза се усмихна и отвори вратата на смътно осветения кабинет.
	Арну се втренчи в нея и влезе. Тази жена му се усмихваше за пръв път от началото на престоя му тук и нейната вежливост му се стори доста плашеща.
	В кабинета на игуменката беше тъмно като в пещера и той примигна, докато очите му се приспособят с тъмнината. Майка Брижет седеше на бюрото си и дращеше нещо на къс хартия под светлината на една свещ.
	Арну беше на мисия, но не забравяше маскировката си. Дотътри се тежко до игуменката. Ухили се. Отдаде чест. Престори се на малоумник.
	— Майко, къде е госпойца Сорша?
	Майка Брижет остави перото, посипа с пясък писмото и запуши бурканчето мастило с коркова тапа.
	— Защо питаш, Арну?
	— Еми днеска трябваше да тръгваме за сушата, а нея никъде я няма. — Той сведе глава, намести парцала над окото си и пресъздаде отлично образа на прост рибар, когото са били твърде често като малък с дървени налъми по главата.
	— Неслучайно не си я видял никъде. — Игуменката сключи внимателно ръце пред себе си и го изгледа с милосърдието на гладна котка към апетитно мишле.
	По гръбнака му полазиха тръпки. Опасност.
	— И що тъй?
	— Тя си замина снощи.
	Арну забрави маскировката си, изпъчи гърди и се взря свирепо в игуменката.
	— Какво?
	— Вече е далеч от лапите ти. — Майка Брижет му отговори с не по-малко яростен поглед и в очите й той видя неустрашима интелигентност.
	Усещането за опасност се засили.
	— Ти ни излъга, Арну. Не си този, за който се представяш. Леденият й глас охлади гнева му и събуди инстинкта му за самосъхранение. Той се огледа. Във всеки ъгъл имаше по една сестра.
	Но нима те можеха да му сторят нещо?
	— Освен това човек може да се поизмъчи с по-малки обуща, ако наградата си струва — продължи тя.
	По дяволите! Тази жена с проницателния поглед знаеше какво е направил!
	Той вдигна глава нагоре. От тавана висеше рибарска мрежа.
	Погледът му се премести на майка Брижет. Тя държеше въжето на мрежата в ръка.
	Капан.
	— Не! — извика той.
	— Да. — Гласът й беше безизразен.
	Арну опита да избяга, но беше твърде късно. Мрежата го обгърна, все едно беше тигър, набелязан за лов. Това се беше случвало и преди.
	Но той нямаше да се върне в затвора. Не и без борба. Подлуден от паника, от гняв, от болка, той се съпротивляваше, оплитайки се все повече и повече в мрежата.
	— Арну, прекаляваш! — зашлеви го гласът на майка Брижет. — Успокой се. Няма да ти причиним болка.
	Но думите й не можеха да намалят ужаса му. Нямаше отново да се остави да го впримчат.
	Един нисък, як шотландец излезе зад някакъв параван. Той метна въже около торса на Арну. Копелето затегна примката.
	Арну се задушаваше, разкъсван между мрежата, въжето и паниката. Опита се да разкъса оковите си.
	— Макларън, не го убивай! — нареди игуменката.
	— Тоя се е побъркал! — остро си пое дъх Макларън.
	Арну видя блясъка в очичките на шотландеца. Макларън обичаше да хваща хората в капан. Обичаше да ги души. Арну забрави мрежата и му се нахвърли.
	Защото Макларън беше прав. Наистина се беше побъркал.
	Нямаше да го хвърлят в тъмница. Нямаше отново да го затворят в ада.
	Препъна се. Падна. Строполи се на земята, решен да убие Макларън.
	Чу пресекливи крясъци от болка.
	Но те не излизаха от собствената му уста.
	Четири монахини се втурнаха към него.
	Мрежата се впи в лицето му, скъса се и превръзката над окото му се изсули.
	Арну застина със съзнанието, че е разкрит.
	— Окото му! — ахна сестра Тереза. — Окото му е здраво!
	— Съвсем здраво! — Усети как гневът на игуменката прониква през мъглата на страха, която го обгръщаше, дарявайки му миг на яснота. — Бях права. Той е лъжец.
	Сестрите метнаха върху му вълнени одеяла.
	Мракът го обгърна. Задуши го. Паниката се завърна с подновена сила. Той отново започна да се бори.
	Стана му горещо. Не му достигаше въздух. Задушаваше се. Преди да припадне, Арну мрачно си напомни, че е живял в тъмница, при това в килия с размерите на ковчег. Беше оцелял четири години без светлина, без топлина, без свястна храна. Духът му понасяше удар след удар. Приятелите му бяха загинали. Биеха го, бичуваха го… най-накрая, след цяла вечност угнетителна чернота, той се беше пречупил. Животът му загуби смисъл.
	Но някак си точно тогава, когато бе останал без надежда, в себе си бе открил мъничко светлинка. Бавно, болезнено, той отново беше дошъл на себе си.
	И пак щеше да го направи.
	Защото сега не беше същият човек като преди. Несгодите бяха калили изнежения принц, превръщайки го в решителен и силен мъж.
	Щеше да си върне Сорша. Щеше да спаси кралството си. В края на краищата той беше принц Рейнджър.


>	5

	_Празничният дворец в Бомонтен_
	_Преди три години_
	Рейнджър разби стъклото с мършавия си юмрук и се ослуша за крясъци — знак, че стражите са го чули и са се втурнали да го хванат.
	Промуши ръка през малката дупка и сравнително лесно отвори прозореца. През него Рейнджър се плъзна в тъмното, просторно помещение и вдиша дълбоко от въздуха, напоен с миризмата на богатство. Намираше се в преддверието на празничния дворец, където дори посред нощ стените блестяха в позлата. Нямаше запалена свещ, но очите му лесно привикнаха с мрака. Живееше сред тъмнина толкова отдавна, че вече бе забравил що е то светлина.
	Разполагаше само с няколко минути да открие крехката старица и да я подчини на волята си. Заловяха ли го, отново щяха да го хвърлят в тъмница, а той просто нямаше да понесе такова нещо.
	Тя живееше в западното крило, където се радваше на следобедното слънце. Помнеше как иглата методично потъва в бродерията й, а студеният й, ясен глас не спира да мели…
	Той спря, затвори очи и се олюля — унесен в спомени, обзет от отчаяната нужда да си отмъсти. Бе прегладнял. Божичко, от два дни не беше слагал нищо в устата си, а от осем години не се беше хранил до насита.
	Отвори рязко очи и бързо тръгна по коридора. Движеше се безшумно и се ослушваше на всеки ъгъл. Стражите бдяха пред стените на замъка, но не и вътре. В двореца нищо не помръдваше. И мишка не смееше да наруши почивката на кралица Клаудия.
	Вратите на покоите й се отвориха под внимателното му докосване и той разбра, че е дошъл, където трябва. Всеки сантиметър от дневната беше запълнен с изящни мебели, каквито дамите обичат, а единствената свещ в съседната стая огряваше масивно легло с омачкани завивки, таблата, на което беше украсена с точен дубликат на кралската корона.
	С приближаването му към спалнята миризмата на лавандула ставаше все по-силна. Той прекрачи прага. Спалнята на кралицата беше огромно, високо помещение — не най-удобното място в двореца, но със сигурност най-величественото, а дъртата вещица само това я интересуваше. Рейнджър се плъзна напред, към купчината одеяла, които покриваха полегналото тяло.
	Беше мечтал за този миг. В тъмницата, където рядко проникваше светлина, където таванът беше толкова нисък, че той не можеше да се изправи, а сивите стени го притискаха отвсякъде, той си представяше как стои тук, втренчен в дъртата вещица, и знае, че часът на отмъщението му е ударил.
	В миг пред очите му сякаш се спусна було и кръвта забуча в ушите му. Той вдиша — бавно и дълбоко. Главата му се проясни.
	И тогава зад него нещо изщрака.
	Той се обърна и видя белокосата дама на стола до прозореца, обвита от глава до пети във вълнено одеяло, от гънките, на което стърчеше дулото на пистолет.
	— Горе ръцете или ще те застрелям на място — заповяда му тя с дрезгав старчески глас.
	Рейнджър забеляза две стари кървави петна на обюсонския й килим и не направи грешката да я подцени. Вдигна ръце и когато тя щеше да позвъни за стражите, каза:
	— Но, Ваше величество, не познахте ли единствения си кръщелник?
	Ръката й застина на шнура. Тя се взря в него.
	Той знаеше какво виждат очите й. Сивите му дрипи висяха по мършавата му снага. В очите му гореше плам. Лицето му беше обрасло с брада. Устните му бяха забравили да се усмихват. И вонеше. Вонеше като човек, който не е виждал сапун и вода от години.
	Изобщо не приличаше на кръщелник на една достопочтена кралица.
	— Какви ги дрънкаш? — попита тя.
	Той се поклони с вдигнати ръце.
	— Принц Ранже дьо Леонидес, на вашите услуги.
	— Малоумно нищожество! Кръщелникът ми беше застрелян от революционерите преди осем години.
	— Слуховете за кончината ми са силно преувеличени.
	Тя се изкикоти и нареди:
	— Запали свещите!
	Ръката й — обсипана с пръстени, с дълги остри нокти, не трепваше, докато държеше пистолета насочен право към гърдите му — сякаш принадлежеше на млада жена, а не на осемдесет и две годишна старица.
	— По-полека Не искам да се изнервя и по погрешка да застрелям кръщелника си. — Презрението й беше ясно доловимо, но все пак тя не повика стражите.
	Той се придвижи внимателно встрани, взе една вощеница и я запали от огъня. С нея запали всички свещници, които успя да види.
	— Обърни се — заповяда тя.
	Той изпълни командата й. Тя беше стара, направо древна, и съсухрена. Някога красивото й лице беше покрито с мрежа от бръчки. Пръстите й бяха изкривени от артрит Обаче Рейнджър знаеше, че старицата няма да се даде току-така. На седемдесет и шест години беше смазала революционерите. Беше си възвърнала властта и сега, шест години по-късно, още се държеше. Не, нямаше да се даде на някой, който е проникнал в замъка й. Не и ако възприемаше този някой като натрапник.
	Тя разгледа внимателно чертите му, търсейки потвърждение на думите му.
	Лицето й посърна и тя се пресегна за звънеца.
	Рейнджър се напрегна.
	— Ще атакувам, ако е нужно — каза той.
	— Няма що, поведението ти е достойно за принц — подигра го тя, но отдръпна ръката си. Въздъхна и посочи прозореца. — Видях те да идваш. Ако знаеш колко съм ги виждала: млади жени от благороден произход, които се прехвърлят смело през оградата с историйки как са моите отдавна изгубени внучки. Ти си първият човек, който подхожда от друг ъгъл и се представя за Рейнджър. Защо мислиш, че номерът ти ще мине?
	В гласа й се усещаше такава умора, че той я съжали. Знаеше, че постъпва глупаво: кралица Клаудия беше преживяла революциите в двете страни благодарение на безмилостния си характер. Обаче по време на пътуването си към двореца беше чул клюките. Синът й, крал Раймонд, беше починал. Тегобите на управлението лежаха на мършавите й старчески рамене. И никой не приказваше за момичетата. За принцесите.
	— Дайте да ви запаля цигарето — предложи й той.
	— Колко мило от твоя страна — и колко неудобно за мен. Ще се приближиш, за да ми го дадеш, и после какво? Ще ми извиеш врата?
	Би си помислил, че преживените трагедии са я превърнали в озлобена, несигурна старица, ако не знаеше, че тя от край време си е дръпната и студена по характер.
	— Не искам да ви извия врата, или поне не по причините, за които се сещате. Вие сте единствената ми надежда. Искам си кралството. Искам да си отмъстя на бунтовниците, които убиха семейството ми и ме хвърлиха да гния в тъмница. Не мога да се справя без вашата помощ.
	Веждите й — две сиви гъсеници — се извиха в израз на кралско удивление.
	— Дори наистина да си Рейнджър, защо мислиш, че ще ти помогна?
	Слабостта отново го заля като вълна. Той отстъпи назад и се подпря на масата.
	— Човек не сяда в присъствието на кралица без изрична покана.
	— Аз само се облягам. — Той скръсти ръце пред гърдите си. — Познавам те, бабо. Първия път, когато се видяхме, ти се постара да ме натикаш в миша дупка. Наложи ме с бастуна си. Каза, че съм единственият наследник на Ришарт и лично ще отговарям пред теб, ако нещо се случи с господарството ми, защото двете кралства били свързани и нямало да допуснеш да проваля Божия план от чисто мъжка глупост. После ме накара да препиша всичките книги „Царства“ от библията. Бях само на шест години.
	Тя се умисли, но Рейнджър не се наемаше да каже дали това значи, че си спомня въпросната случка.
	— Намираш ли ме за променена? — любезно го попита тя.
	— Не особено. Същата антика сте, каквато ви помня.
	Кралица Клаудия се изсмя сухо.
	— Винаги си бил един хаплив сополанко. — Пистолетът клюмна и тя подпря китката си с другата си ръка. — Добре, ще направим следното. Ще се изкъпеш, обръснеш, преоблечеш и ако преценя, че си преминал изпитанието…
	Нямаше да го убие.
	— … ще ти възложа издирване, с което да се докажеш като достоен.
	— Издирване? — Стаята се въртеше пред очите му.
	— Помниш внучките ми, предполагам?
	— Естествено. — Трите малки принцеси. Едната вечно пакостлива, другата пряма и решителна… и третата, която беше съдено да стане негова кралица.
	_Сорша._
	— Преди десет години, когато неприятностите започнаха да ни затрупват като лавина, изпратих внучките си в Англия, за да са защитени от ония мръсни копелета, ония мародерстващи бунтовници, ония неблагодарни селяндури, които си въобразяваха, че ще станат крале, щом си надянат корона на главата. — Очите й блеснаха злобно, от устата й хвръкнаха плюнки.
	— Не са тук? Момичетата ги няма? — Рейнджър нямаше откъде да го знае. Страната му беше завладяна от революционерите по същото време, а той не се бе задържах на трона. Не беше отишъл в изгнание. Вместо това го погребаха жив.
	— Няма ги. Англия беше сигурно място, затова ги изпратих на различни места в провинцията при хора, на които платих да се грижат за тях. Но преди пет години, когато си възвърнах управлението и ги потърсих, се оказа, че ги няма никъде. — Устните й се свиха от отвращение.
	— Хората, на които сте платили…
	— … не бяха надеждни. Когато парите спряха да идват, те ги натирили по пътя. Оставили ги на произвола на съдбата. Една двойка дори се самоуби, за да не отговаря пред мен. Изгубих внучките си. Не мога да ги намеря — Гласът на кралица Клаудия се понижи с една октава. — Сега ти прехвърлям топката.
	Той я разбра. Разбра незабавно.
	— Искаш да ги открия. — Рейнджър изправи рамене. — Чудесно, обаче в замяна си искам кралството.
	— Много искаш — бавно поклати глава кралицата. Устните й бяха нацупени.
	— Но народът ми страда! Тиранинът ги има за дойни крави, съсипва ги от данъци…
	— Първо намери принцесите и ги доведи у дома. — Кралицата се приведе напред и в очите й блесна твърдост — Тогава ще ти дам позволението си да вземеш, която искаш за жена. Чак тогава ще ти позволя да използваш армията на Бомонтен, за да си възвърнеш господарството. Предлагам ви сделка, принц Ранже.
	Неумолимата старица държеше коза Рейнджър взе решение.
	— Дадено.
	Кралица Клаудия се облегна назад. Сякаш охотното му съгласие я беше накарало да размисли.
	Той се разсмя. Обзе го грубо, непривично веселие.
	— Да не мислехте, че ще се разбунтувам срещу нарежданията ви? Че ще изпадна в изблик на гняв и ще се нацупя? Живях в студена тъмница, предавах съобщения с пръсти на другарите си в съседната килия, копаех тунел с пръсти, съществувах на ръба на отчаянието. Веднъж годишно тиранинът, чийто предателски задник седи на моя трон, идваше да ми се подиграва и да гледа как копоите му ме пребиват — Той вдигна ризата си и се обърна с гръб към нея.
	— Божичко! Това ли си изтърпял? — Докато оглеждаше множеството белези и струпеи, покриващи гърба му, гласът й потрепери от погнуса. — Едно е да бичуваш някого веднъж. Друго е да го правиш редовно. Това превръща човека в животно, което познава единствено омразата или… — Дъхът й секна.
	Рейнджър я погледна право в очите.
	— Или лудостта. — Той позволи на неподправената омраза да проблесне в погледа му… а може би кралицата съзря и лудостта.
	Но побъркан или не, тя имаше нужда от него. Нямаше на кого другиго да се опре. Рейнджър го знаеше.
	— Да, бабо — каза той. — Аз съм Рейнджър, но не този Рейнджър, когото познаваш.
	— Да. Виждам. — Тя бавно остави пистолета на масата.
	— След уроците по търпение и самообладание, които бях принуден да усвоя, мислиш ли, че за мен ще представлява проблем да открия твоите внучки? Това е нищо в сравнение с досегашните ми изпитания. Вие имате войската. Ще изпълня повелята ви, но после ролите ще се разменят. Ще открия принцесите. Ще се оженя за една от тях по мой избор. А вие ще ми дадете войници, с които да си завоювам обратно Ришарт.
	— Дадено. — Тя му махна да се приближи.
	Той пристъпи напред предпазливо и дори залитна малко, но се изправи над нея.
	Ноктите й се сключиха около ръката му и я насиниха:
	— Обаче знай: ти не си единственият, който търси моите внучки.


>	6

	Макларън беше гнида. Червей. Плужек. Той беше гнусен, долен, мръсен пес, който се наслаждаваше на чуждото страдание и държеше Рейнджър в усойна килия на хляб и вода с едно тънко одеяло като защита срещу нощния мраз. Макларън тъпчеше другите и се опиваше от усещането си за власт.
	Обаче си беше направил криво сметката. Не знаеше, че той и преди е бил в подобна ситуация. С настъпването на прилива от стените се процеждаше влага — това беше ново дразнение — но с изключение на него Рейнджър познаваше решетките, гаврите, мрака.
	През първия ден той изследва клетката под жалкия замък на Макларън. Не откри изход, но затова пък умееше да чака. Мамка му, беше чакал осем години в по-дълбока, по-страшна тъмница.
	Тук го навестяваше само едно неумолимо мъчение.
	Неговата принцеса. Къде беше Сорша? Можеше да я открие отново — край дома на Макларън се виеше само един път. От намеците на шотландеца бе разбрал, че Сорша е била прекарана до брега и оттам нататък е поела с придружител. Дали това невинно същество щеше да оцелее, докато Рейнджър успее да я спаси?
	Тя не го беше разпознала. Пътуването по море до Единбург, ездата през Шотландия, плаването с ладията — всичко това беше допринесло за излъчването му на отруден селянин. Брадата и дрипавата превръзка скриваха чертите му. Но най-вече той беше станал друг човек. Тъмницата, побоите, самотата, отчаянието го бяха променили неимоверно много.
	От друга страна, Сорша не се беше променила и ей тонинко. Не очакваше тя да прилича дотолкова на принцесата, която познаваше — светлосини очи, бяла кожа, напръскана със златисти лунички, бакърено червена коса.
	Красива. Тя беше красива като блян.
	Когато беше принц — коронован, титулуван, почитан и най-вече чист, той изобщо не се интересуваше от нея. Влюбваше се в различни момичета, в жени, по-зрели жени, които го обучаваха в удоволствията на плътта… и в значението на измяната.
	Обаче, след като първоначалният шок от затвора отшумя, Рейнджър се улови, че самотните му нощи са изпълнени със сънища за Сорша. Годеницата му. Беше мечтал за нея през осемте си години в тъмницата и трите години, през които я търсеше. А когато я зърна толкова внезапно на брега, когато тя завърза полите си на кръста и се гмурна в ледената вода към лодката, за да спаси може би нечий човешки живот… Светиите му бяха свидетели, че усещането беше по-божествено от бифтек, по-приятно от топла баня и по-хубаво от едно страстно любене.
	Е, не по-хубаво от любенето, но все пак страшно хубаво.
	И най-важното: тя не беше омъжена.
	За разлика от сестрите си. И двете си бяха намерили съпрузи, англичани, които ги боготворяха. Кларис и Ейми го бяха научили на предпазливост. Докато неговата принцеса му бягаше все повече и повече, той претегли възможностите си и състави план.
	Спеше добре. Пазеше си силите. И чакаше. На третия ден в затвора на Макларън той лежеше на нара със затворени очи, когато чу дрънченето на ключове.
	Всяко косъмче по тялото му настръхна. Долови силната миризма на уиски — Макларън — и един друг мърморещ глас — прислужникът на Макларън.
	Рейнджър вероятно можеше да се справи и с двамата, но продължи да се прави на сънлив. Сега не беше моментът да направи решителния си ход. Не и в рушащия се замък на Макларън с всичките му роднини и слуги наблизо.
	Шотландецът заби един мускет в лицето му и го предупреди:
	— А си шавнал, а съм те пречукал, и то с най-голям кеф. — В колана му беше затъкната здрава дъбова палка, на китката му висеше калъф с нож. Очевидно нямаше намерение евентуална атака от страна на Рейнджър да го свари неподготвен. — Брайън, вържи го.
	Погледът на Рейнджър се плъзна по огромните уши, олисяло теме и загорялата кожа на Брайън, който цял сияеше от оказаната му привилегия. Прислужникът уви въже около китките му и се усмихна мазно, показвайки изгнилите си зъби. Когато Рейнджър почна да се съпротивлява неумело, за да не предизвика подозрения, Брайън метна отгоре му одеяло. Докато го вдигаха, Рейнджър се отпусна като дроб, а после уж припадна.
	— Ама че страхливо псе! — изпъхтя Макларън, докато се олюляваше под тежестта на младия мъж.
	Задникът на Рейнджър обърса мръсотията по цялото стълбище, но той бе доволен въпреки синините, които щяха да му излязат. Това значеше, че двамата мъже са поне двайсет сантиметра по-ниски от него. Само да се озове извън крепостта на Макларън, и ще се възползва от преимуществото на ръста си.
	— Изобщо нямаше да те пусна да видиш бял ден — обясни шотландецът на окаменялото тяло. — Но майка Брижет казва, че е мой дълг, а проклетата папистка знае всичко, дето го правя. Ангелите ми изкарва тая жена.
	Рейнджър горчиво си помисли, че игуменката беше усетила лъжата му, но не и причината да излъже. Ако го питаха, интуицията на майка Брижет си беше за окайване.
	Но поне беше скрила Сорша, опазвайки я жива и здрава. Това беше нещо.
	Усети първия свеж полъх от три дни насам през прашното вълнено одеяло. Първият лъч светлина проникна през кафявия плат, като поздрав за добре дошъл в света.
	Двамата шотландци го стовариха по корем на коня.
	Грешка, на магарето.
	Не… Рейнджър не можеше да познае какво е това — толкова ниско, с такава провлачена походка. В тази забравена от бога страна нищо чудно да са метнали на някой шопар. Докато мъжете водеха съществото след себе си на повод, под копитата му се вдигна прах, който проникна под одеялото и накара Рейнджър да се разкиха. Шотландците ревнаха от смях като магарета, обаче на него не му пукаше. Слънцето стопли задника му под вълнената завивка. Краката му бяха свободни… а ръцете му — едва завързани. Той разхлаби възела на китките — развеселен от некадърно свършената работа на Брайън, бесен заради всяка миля, която го отдалечаваше от Сорша.
	Един час измина бавно. Пътеката се виеше през хълмовете. Шотландците престанаха да се смеят на пленника и взеха да си говорят. Рейнджър чу мненията им за арендаторите, за англичаните, за бунта през 1746 година, за дъждовете, които трябваше да напоят реколтата. Когато най-накрая измъкна китките си, той доволно отбеляза, че мъжете съвсем са го забравили. Измъкна одеялото изпод себе си и се приготви за действие. Огледа се. Бяха го стоварили върху едно рунтаво пони. Шотландците яздеха коне на няколко метра пред него. Налагаше се бързо да повали Брайън, да се метне на коня му и да обезвреди Макларън.
	— Вече сме достатъчно далече — каза Макларън. — Хвърли го тук. Вземи му ботушите. Я да го видим как ще стигне до Единбург бос и с вързани ръце!
	Мръсник! Рейнджър стисна здраво въжето в юмруците си. Ще има да се каеш.
	Брайън се изкикоти и дръпна юздите на понито. Рейнджър чу как мъжете спряха. Слугата тръгна към него и той се опита да прецени местоположението му. Брайън го улесни в значителна степен, като го плесна собственически по дупето.
	Рейнджър се надигна от понито като езически бог на отмъщението, захвърли одеялото, нахвърли се върху ужасения Брайън и стегна въжето около охранения му врат. Прислужникът изхъхри, вдигна ръце и напразно опита да се освободи от хватката му.
	Макларън почервеня от страх и ярост. Той неловко задрапа за мускета, който висеше от седлото му.
	Рейнджър се засмя. От това разстояние Макларън нямаше как да уцели мишената си, без да убие и Брайън.
	— Давай — присмя му се той. — Стреляй, какво чакаш!
	— Ти, гаден, мръсен, надут шибаняк! — Макларън освободи краката си от стремената и скочи от коня. Насочи мускета си към Рейнджър и тръгна напред.
	Рейнджър трябваше да признае, че шотландецът не се уплаши от силата и ръста му, но пък това говореше зле за пипето му. Макларън трябваше да се бои от него.
	Обаче Рейнджър нямаше време за бой и затегна примката.
	Брайън риташе в странно мълчание, защото писъците му заглъхваха поради натиска върху неговия гръклян, и изведнъж тялото му се отпусна. Рейнджър го метна върху настъпващия Макларън, който се олюля под мъртвата тежест.
	Рейнджър скочи и изтръгна мускета от хватката му, после го фрасна в гърдите с приклада.
	Макларън се строполи на прашния път като чувал с картофи. Рейнджър заби коляно в гръдния му кош и размаза физиономията му с юмрука си. Главата на Макларън тупна кухо върху камъните, очите му се подбелиха.
	Рейнджър се засмя отново, доволен от отмъщението си. Свали кожения колан от кръста на поваления противник, взе неговата дъбова пръчка и изхлузи калъфа с ножа от ръката му.
	Нечии пръсти сграбчиха косата му и го повалиха по гръб.
	Рейнджър постъпи инстинктивно. Изчака Брайън да се наведе и хвърли един къч точно под брадичката му.
	Челюстта на слугата изхрущя и той закрещя от болка.
	Рейнджър не губи повече време. Яхна коня на Макларън с мускет в ръка, пое юздите на втория кон и се насочи обратно към пътя — заедно с техните дисаги и с техните провизии.
	Имаше да спасява принцеса.

	Сорша яздеше по главната улица на Хамелдон, извръщайки глава ту наляво, ту надясно, мъчейки се да обгърне с поглед всичко. От толкова отдавна не беше виждала къща, че не можеше да сдържи вълнението си. Тясната уличка, калния път, нагъчканите дюкянчета придаваха на мястото една почти средновековна атмосфера. На пазара шумотевицата и глъчката се усилваха до възбог от гласовете на търговците и купувачите, и Сорша усети тръпка на радостна възбуда.
	Всеки звук я пренасяше в Бомонтен и по-точно в столицата му Бовал. Представяше си как свива зад ъгъла, вижда пъстроцветното пазарище, а зад него, на стръмната канара, е кацнал кралският дворец; вижда Кларис и Ейми, които държат венци и китки, и се усмихват, докато вървят към…
	Обзета от непонятно вълнение, Сорша пришпори понито към ъгъла и едва не се блъсна в намръщения Санди.
	— По-полека, млади момко.
	След онзи първи ден той никога беше показал с нещо, че знае какъв е полът й. Всъщност въпреки жизнерадостните й опити да подхване разговор той почти не й беше продумал от два дни и половина. Толкова беше отнело на мършавите им понита да стигнат до Хамелдон.
	Тя, която копнееше да напусне манастира, да види нови места и нови хора, беше прекарала първия ден от пътуването в мълчание. Ако Санди се опитваше да я подготви за предстоящата раздяла, справяше се много успешно.
	Сега той се обърна на седлото и подкара понито към дебрите на пазарището.
	Сорша надуши мириса на прясно изпечен хляб и еленско месо. Тук щеше да се нахрани, преди да поеме към Единбург. Щеше да хапне, да си купи червени ябълки, картофи, пастърма…
	— Ама ти подире ми ли ще вървиш? — ядоса се Санди. — Ако е така, можем да се сбогуваме още сега.
	Сорша се втренчи в спътника си, стресната от резкия му тон. В метоха си представяше, че ще й е трудно да се раздели с водача си, който и да е той. Всъщност щеше да се радва да види гърба на Санди.
	— Можем да се разделим още сега — каза тя и добави със закъсняла любезност. — Ако така ви повеляват чувствата.
	Санди присви очи. С известно закъснение Сорша осъзна, че той може би не е разбрал дворцовата й вежливост. — Искам да кажа, ако така те устройва. Ще си вървя по пътя.
	— Знам какво искаш да кажеш. — Погледът му стрелна понито. — Значи смяташ да вземеш кончето?
	— Светата ослица? Че как иначе? — Сорша не вярваше на ушите си. Горкото животно още изглеждаше изтормозено и отначало приемаше вяло ласките й. Сега понито я следваше навсякъде със страстна привързаност, като куче, и Сорша нямаше да я пусне с безчувствен тип като Санди ковача.
	— Скъпо подаръче ще ти направи Макларън. Ама че наглец!
	— Тя не ми е никакво подаръче. Майка Брижет брои на Макларън доста суха пара за нея!
	Санди изръмжа и се запъти към една тумбеста постройка с конска подкова на входната врата. Сорша го последва.
	— Тук ли ще ми препоръчаш да оставя Светата ослица?
	— Да.
	— А ще ми кажеш ли къде ще взема най-добра цена за билките си?
	— При мисис Макдънкан.
	— Пак от нея ли да си купя провизии за пътуването?
	— Да.
	— Можеш ли да ми кажеш някоя добра гостилница, където да пренощувам? Искам хубава и чиста стая с чаршафи, а не със сламеник и солидна закуска на следващата сутрин.
	Санди спря и се извърна на седлото.
	— Ако това ти е представата за сбогуване, сигурно ще ми вървиш по петите по целия път обратно.
	Сорша се дръпна. Видя го как скочи на земята и отведе понито си в конюшнята. Изчака го да излезе и да се слее с тълпата. После заведе Светата ослица в обора, натимари я, нахрани я, плати на гостилничаря за сламата и овеса и тръгна към дюкяна на мисис Макдънкан.
	Не забеляза широкоплещестия, добре облечен странник, който я гледаше от сенките. Не видя как Санди взе една малка кесия и в необичаен пристъп на словоохотливост му я посочи с ръка първо нея, после пътя към Единбург.


>	7

	След като се освободи, Рейнджър изобщо не пестеше сили да настигне Сорша, но беше отпочинал, а конете на Макларън — добри. Той остави понито близо до замъка на шотландеца, като прецени, че животното само ще се завърне в обора, ако има капка разум в главата си. Редуваше се да язди двата коня, за да не ги изтощи. Сега държеше под око каменистата пътека и пришпорваше животните, но все пак внимаваше да не прекали.
	Но щом слънцето започна да клони към хоризонта, Рейнджър реши, че е по-добре да спре. Не си струваше да осакати конете по опасния път.
	Стигна до една обширна каменна ферма, пред която седяха четирима мъже и пушеха. Когато попита дали ще може да се подслони при тях, най-старият посочи към вратата с лулата си и каза:
	— Имаш ли парички, мисис Гърди ще те нахрани и ще те сложи да спиш вътре пред огъня.
	— Ще спя в обора при конете си. — Рейнджър не беше глупав и нямаше да остави без надзор ценните животни в тази бедняшка къща.
	— Както искаш, юначе. — Говорителят, сравнително възрастен мъж с лице, набраздено от дълбоки урви като Пиринеите, изпусна облаче дим във въздуха, което вятърът отвя. — Накъде си се запътил?
	— Отивам в Хамелдон. — Рейнджър слезе от коня си. — Още колко имам да яздя?
	— Като гледам какви са хубави конете ти, ще си там утре преди мръкнало.
	Двама мъже кимнаха, четвъртият се обади:
	— Ех, Финдън, той е млад и бърза. Ако не се тутка, ще е там още следобед. Освен ако не си строши главата по тия камънаци.
	Усмивката на Рейнджър смразяваше кръвта във вените:
	— Ако някой ще си троши главата, това не съм аз.
	При тази завоалирана заплаха мъжете повдигнаха вежди, но не дадоха вид да са разтревожени. Естествено: нали бяха четирима срещу един. Можеха да го смелят на кайма, ако искаха. Задачата на Рейнджър беше да ги убеди, че подобно нещо ще им докара куп главоболия.
	— Хубаво — отсече Финдън. — Сам най-добре ще се погрижиш за конете си. Ще кажем на мисис Гърди да предвиди още един човек за вечеря.
	Рейнджър понечи да си отиде, после отново се обърна:
	— Някой от вас да е ходил в Хамелдон?
	— Връщаме се от пазарището — отговори Финдън.
	— Видяхте ли мома, чиито коси са с цвета на зарево?
	— В Хамелдон или по пътя?
	— Все едно. Видяхте ли я? Била е с придружител.
	Мъжете се спогледаха.
	— Не. Не сме я виждали.
	Невъзможно, освен ако вече не бяха похитили принцесата му.
	— Може би мисис Гърди знае. — Говорителят посочи с глава към отворената врата. — Тя държи единствената странноприемница по пътя към пазара и вижда всичко.
	Рейнджър прибра конете, натимари ги, нахрани ги и мрачно се завърна в малката хижа. Сигурно Джефри не би проследил жертвата си чак до шотландската пустош. Обаче нали беше изминал пътя преди, когато беше завел Сорша в метоха…
	Мъжете бяха изчезнали и една висока, яка жена стоеше на прага. Огромните й юмруци почиваха на кръста.
	— Първо дай да ти видя парите. Това тука не е благотворителен дом.
	Рейнджър не отмести поглед от нейния, не се уплаши от откритата й враждебност и измъкна една монета от кесията, която беше открил в дисагите на Макларън.
	Ханджийката изсумтя, прибра парата и се скри в хижата.
	Рейнджър я последва и примигна няколко пъти, докато очите му свикнат с мрака. В центъра на примитивното помещение имаше огнище, в което гореше торф. Пушекът се виеше на кълбета. На огъня къкреше гърне. На един нагорещен плосък камък се пържеха наденици. Мъжете се бяха насъбрали около дългата, грубо скована маса, гълтаха яхния с дървени лъжици, загребваха си от гозбата с крайшник или направо ядяха с ръце.
	Рейнджър не съжали за решението си да нощува в конюшнята.
	Той седна при мъжете. Домакинята пльосна една купа пред него. Рейнджър извади лъжицата на Макларън и взе участие в шумното плюскане, твърде гладен, за да се притеснява за обноските на масата, които тук и бездруго не биха срещнали радушен прием.
	Когато мисис Гърди постави на масата чинията с надениците, ножът на Рейнджър се заби в най-голямата. Това беше ловка проява на сила, защото той изобщо не се доверяваше на тези мъже и трябваше да им покаже, че не е лесна плячка.
	След като засити глада си, Рейнджър се облегна назад, придаде си най-аристократично надменното изражение и попита ханджийката:
	— Да сте виждали мома, чиито коси са с цвета на зарево?
	Тя го погледна намусено. Тази жена очевидно не се беше усмихвала от деня, в който за пръв път се беше погледнала в огледало.
	— По тоя път не минават никакви моми. Да не са глупачки.
	— Била е с мъж на име Санди. Мисис Гърди се втренчи в него.
	— Санди ли? Да, Санди беше тука.
	— Ама без мома?
	Ханджийката изсумтя.
	— Че коя, дето е с ума си, ще го вземе тоя? Санди е умряла работа.
	Тя се върна при огъня, за да сложи нови наденици. Рейнджър я зяпаше и се чудеше що за човек е тоя Санди, щом намусената ханджийка се изказа така за него.
	— Твоята жена ли си изгубил, момко?
	— Да. — Преди много години. — Да, моята.
	— Срамота, да зареже такова хубаво момче. Обаче нали знаеш, жените хич не са се свършили — рече Финдън и му смигна.
	— За мен са. — Оставаше му само тази принцеса.
	— Аха, такава била работата, значи. Тцъ-тцъ, не съм виждал момата, но може би тя си е покрила косата с нещо.
	— Може би. — Рейнджър беше толкова обсебен от мисълта да я намери, че не беше помислил дали монахините не са я дегизирали като… като какво?
	Отговорът дойде откъм огъня:
	— Със Санди пътуваше едно момче. Санди щеше да се връща, обаче момчето каза, че щяло да ходи до Единбург.
	Рейнджър скочи на крака от ужас.
	— А косата му с цвят на зарево ли беше?
	— Зарево или не, ама баш морковена си беше. Рижа. Дали това не е твоята мома?
	Рейнджър умря хиляди пъти при мисълта за Сорша, пременена като младеж. Майка Брижет не си ли даваше сметка, че по тия пътища хубавите млади момчета ги грозеше същата опасност от изнасилване, както всяка жена?
	Но поне Сорша надали щеше да общува много с хората заради свенливостта си, резултат от дългите години в метох. Сигурно трепереше при самата мисъл да заговори непознат мъж, а за нея всички мъже бяха непознати.
	Рейнджър бавно се отпусна на пейката.
	Това трябваше да запомни. Сорша нямаше никакъв житейски опит, но не беше дръзка, а много, много предпазлива.

	За щастие Рейнджър не знаеше, че точно в този момент тя стои в кръчмата „Кафявия петел“, подпира се на раменете на новите си приятели, Майк и Хавърфорд, пее нецензурната песничка: „Какви цици си отпрала, ама и аз ще те отпоря“ и се забавлява страхотно.
	На следващото утро Сорша се здрависа с мистър и мисис Маккучън.
	— Не мога да ви се отблагодаря, че ме пуснахте да пренощувам в разкошното си заведение. Сега разбирам защо ми препоръчаха да отседна тъкмо при вас.
	— Ах, снощи си прекарахме невероятно с теб. — Дебелото лице на мистър Маккучън грееше като пълната луна. — Откога не сме се веселили така! Не помня друг път да сме се забавлявали толкова. — Той сръчка жена си. — Ти какво ще кажеш, Нели?
	— Определено не се бяхме смели толкова. — Мисис Маккучън, толкова върлинеста, колкото мъжът й беше тантурест, обърса ръце в престилката си, притисна Сорша в прегръдката си и й прошепна на ушенце. — Ще запомня какво ми рече за това да крещя на прасето като съм сърдита — вярно, че между него и мистър Маккучън няма голяма разлика. Хем аз ще си го излея на някого, хем мъжът ми ще спре да се мръщи.
	Сорша също я прегърна.
	— Той е прекрасен човек, щом е успял да си намери такава прекрасна съпруга.
	— Ще му го напомням честичко. — Мисис Маккучън се усмихна на благоверния си, който й се ухили в отговор с блаженото изражение на мъж, който се е налюбил добре през изминалата нощ.
	Сорша се обърна към Дейвис, ковача.
	— Благодаря ти, задето ми препоръча този хан. Страхотно се радвам, че се запознах с всички вас. Дано някой ден да се видим отново.
	— Да, малки момко, ако отново минеш на път през Хамелдон, непременно трябва да се отбиеш при мен. Ще вдигнем още халби бира и ще си попеем до насита.
	Тя го тупна по месестото рамо, разположено доста над нейното, и се обърна към чевръстия стар аптекар.
	— Майк. — Сорша направо го заклещи в прегръдката си. — Хей, брато, обещавам, като се прибера вкъщи, да ти пиша. А ти трябва да ми обещаеш, че ще отговориш на писмото ми, за да ми кажеш дали си сполучил с ухажването на мисис Чизуик.
	— Продължавам да твърдя, че щом не ми е простила за четирийсет години, надали сега ще си промени мнението. — Той подсмръкна, уж презрително, но Сорша разбра, че всъщност сърцето му е разбито.
	— Аз пък продължавам да настоявам, че не бива да си отидеш в гроба със съжалението, че не си опитал. Струва ми се, че дамата само чака извинението, за да се хвърли в обятията ти.
	— Красавица ми е тя. — Майк опъна в усмивка сбръчканата си уста. — Портокаловите цветчета ще и стоят много добре на сватбата ни.
	— Това се казва дух — заключи Сорша и се обърна към Хавърфорд.
	По-точно казано, лорд Хавърфорд — висок, хубав, богат англичанин, оттеглил се на изгнание в Шотландия. На устните му трептеше знаеща усмивка, а сините му очи я пронизваха, сякаш се опитваха да й кажат нещо.
	Миналата вечер той се държеше по същия загадъчен начин, но тогава беше твърде подпийнала, за да си даде сметка, а днес, когато беше трезва, още не разбираше какво си мисли, че знае този мъж.
	— Хавърфорд, друже. — Тя му протегна ръка, защото Хавърфорд трепваше при всяка нейна прегръдка. — Ще ми липсваш най-много от всички.
	Той гальовно стисна ръката й в шепите си.
	— Мисля, че трябва да отложиш пътуването си за следващата седмица, когато ще мога да те придружа.
	— Няма време. — Сега, когато метохът беше далеч зад гърба й и се беше отървала от компанията на Санди, Сорша нямаше търпение да продължи напред, да пристигне в Бомонтен, преди да се е случило нещо ужасно. — Много бързам.
	— Да, вече го каза. Но хората неслучайно са измислили поговорката да бързаш бавно.
	Всички кимнаха задружно.
	— Поемаш по път, изпълнен с опасности — намеси се Майк.
	— Нямам много работа в Единбург. Само колкото да хвана кораб за крайната си спирка.
	Хавърфорд изстена.
	— Ама ти си въобразяваш, че просто ще се качиш на първия кораб! — Погледът му я измери от глава до пети. — Може би трябва да те задържа тук насила.
	— Обаче няма да го направиш — ухили му се Сорша. — Знаеш, че така ще съм нещастен.
	— Вярно е — въздъхна Хавърфорд.
	Не че не вземаше притеснението му на сериозно, обаче лесно четеше мислите му. Хавърфорд беше мързелив като котарак и не притежаваше капка решителност. Сорша се надяваше това да се промени за в бъдеще, но сега можеше да го върти на малкото си пръстче.
	Прислужничките чакаха отвън да си вземат сбогом с нея. Сорша махна на приятелите си за последно и избяга през вратата, за да се натъкне на още по-страстни прегръдки.
	После се запъти към конюшнята с бодра крачка и уреди сметката си. Светата ослица я посрещна възторжено и зарови муцуна в ръката й, търсейки нещо вкусно за хапване. Другото пони не се виждаше никъде и тя попита коняря дали Санди не си е отишъл.
	— Вчера — гласеше отговорът.
	Това я изненада. Защо Санди се беше разбързал толкова? Толкова ли се радваше да й види гърба? Не й беше приятно да съди, когото й да е, обаче спътникът й беше гадняр и половина!
	Но нея тепърва я чакаха приключения. Сорша весело яхна понито и пое към покрайнините на града. Щом и последната сграда изчезна от полезрението й, тя откри, че Хавърфорд я чака на великолепен жребец. Стойката му беше изправена, широките рамене — напрегнати.
	— Мен ли чакаш?
	— Ще те изпратя поне донякъде. — Той вдигна ръка, за да пресече евентуалните й възражения. — Недей да спориш. Млада жена от добър произход не бива да язди сама из шотландската пустош.
	— Ти… знаел си? — Не можеше да бъде! Та нима снощи не се беше държала като стопроцентов мъж? Ядеше с пръсти и дървена лъжица, пееше кръчмарски песни, наливаше се с ейл… въпреки че Хавърфорд беше изтръгнал втората халба от ръката й. — О-о-ох! — Нищо чудно, че я гледаше така многозначително. — Ето какво си се опитвал да ми кажеш.
	— Това и още нещо. — Той махна към широкия път. — Хайде, давай.
	— Какво ме издаде? — Тя пришпори понито.
	— Какво не те издаде? — Хавърфорд я следваше.
	— Да не искаш да кажеш, че всички са били наясно? — Но тя толкова се гордееше с маскировката си!
	— Не, но снощи повечето посетители и две не виждаха. — Помълча и добави кисело. — Успя да превърнеш една обикновена вечер в кръчмата в празник.
	— За пръв път прекарвах вечерта в такова заведение. — Тя се обърна на седлото си. — Да не искаш да кажеш, че обикновено не е толкова весело?
	Лицето му се озари от нещо като присмех.
	— Първо на първо, да наречеш онази дупка „заведение“ е като да кажеш за цървул от свинска кожа, че е копринена пантофка. Второ на второ, там обичайно ходят вечно намусени пияници и агресивни непрокопсаници, които се наливат, докато не пукнат. Или докато не се довлачат до вкъщи. Знам, защото съм от вторите.
	Сорша прехапа устни, обзета от тревога за елегантния млад лорд, който се беше забутал в невзрачния Хамелдон.
	— Не бива така. Все още смятам, че е редно да се извиниш на баща си. Може пък да ти прости.
	— Нищо не може да умилостиви баща ми. Особено огромният ми дълг, който го накара да продаде цяло имение. — Презрителната усмивка на Хавърфорд беше предназначена за самия него.
	Сорша не желаеше да вижда как приятелят й се бичува за своите слабости — и за своите таланти.
	— Тогава, колкото и да ми е мъчно, съм принудена да те посъветвам: живей си живота. Намери си жена, която да те обича независимо дали си беден или богат. Отпътувай за Индия или Америка и натрупай свое състояние.
	Хавърфорд извади от джоба си кърпичка и я поднесе към носа си, сякаш думите й воняха, та не се траеха.
	Сорша се ядоса и пришпори Светата ослица напред.
	— Хубаво, направи нещо — нарисувай картина, напиши книга, която да ти спечели пари и известност.
	— Не ми беше хрумвало — това за книгата, де. В Оксфорд се славех с остроумното си перо. Вероятно бих могъл да опиша пътешествията си, да ги продам и да спечеля достатъчно за нови приключения в различни краища на земното кълбо.
	— Това се казва дух! — Сорша се радваше да види, че той се изтръгва от унинието, което го покриваше като траурен креп.
	— Ти би могла да ме придружаваш.
	— Представа си нямаш колко бих искала. — Да пътува, където пожелае, да види нови страни и хора, да не бъде натоварена с отговорности. — Но… трябва да последвам съдбата си или последствията ще бъдат страшни!
	— По дяволите! — Той се приближи до нея. — Нима не разбираш? Това не е игра! Там има диви животни и неподозирани опасности.
	— Повярвай ми, подозирам всякакви опасности.
	— Но не виждаш очевидното. Смяташ, че хората са добри. Е, не са. Всеки гледа да докопа каквото може, оправдавайки и най-голямото безчестие, за да спи спокойно през нощта. Лъжа, комар, измами, кражби, блудство — о, знам, че подобни неща не се говорят пред една дама, но имай предвид, че някои мъже ще се опитат… да те наранят.
	— Не мога да се плаша от всеки срещнат мъж — нежно рече тя. — В противен случай нямаше да те имам за приятел.
	Той изстена безпомощно.
	— Обаче не съм абсолютна глупачка. Знам за какво говориш. — Сорша си припомни пожара в манастира и се огледа. Дотук пътят беше изровен от колелата на каруците, но по-нататък се издигаха планините и местността ставаше доста дива. — Друже, знаеш ли що е то „съдба“? Ако аз не отида при съдбата си, тя сама ще ме намери.
	— Откъде знаеш, че съдбата ти не е да дойдеш с мен?
	— О, Хавърфорд, как би ми се искало! — Сорша се ухили насреща му, но неговият плам я притесни и тя дръпна юздите. — Есен е. Пладне е. Ако сега не свиеш към Хамелдон, ще замръкнеш по пътя.
	— Значи ме пъдиш.
	— Да. Време е да се сбогуваме.
	— Призлява ми, като си помисля, че ще те оставя сама тук. — Той махна с ръка към пустошта около тях. — Наблизо няма нито една колиба, нито една човешка душа.
	— Тогава според твоята логика няма от какво да се тревожа. — Тя се усмихна дръзко.
	— Освен от дивите животни и от възможна злополука. Той погледна изпитателно камънаците, които осейваха иначе меката почва като изпотрошените кости на човешка плът. — И от хората, които дебнат плячка!
	— Хавърфорд, все някога трябва да потегля сама. — Тя се протегна и го потупа по коляното. — Не се измъчвай.
	— Но…
	— Нищо лошо няма да ми се случи. — Тя препусна напред, махайки ръка за прощаване, но когато се обърна, видя, че той още я гледа. — Какво чакаш, върви си!
	Но той не помръдна, докато тя не се скри от очите му. Чак тогава Сорша се сети, че не го е попитала как се е досетил, че е жена — тази информация можеше да се окаже полезна.

	Рейнджър лесно откри мястото, където Сорша беше пренощувала. Целият Хамелдон говореше за снощната веселба в „Кафявия петел“. Когато запита защо вечерта е била толкова специална, хората охотно му обясниха, че някакъв момък с рижа коса заразил всички с доброто си настроение.
	Той незабавно отиде в хана, който се оказа едно най-обикновено мрачно помещение. Това съвсем не беше място за една принцеса, пък било то и за една нощ, но след като настани конете и изгълта набързо вечерята си, чу забавните разказите на ханджията и жена му за момъка, който лесно се напил и запял с чудно висок и чист глас весели песнички… песнички, от които би се изчервил и каруцар.
	Дотук с надеждите, че Сорша е имала здравия разум да се снишава и да я кара умната. Очевидно бе посрещнала новопридобитата си свобода с отворени обятия.
	Бог да му е на помощ.
	Потегли към Единбург при първа възможност, надявайки се, че ще я настигне, преди тя да е успяла да си докара куп неприятности на главата. Изтръпваше при мисълта, че е сама на пътя… какво си е въобразявала майка Брижет? Сорша беше беззащитна като пеленаче.
	На един час езда от Хамелдон, когато местността ставаше по-усамотена, чу, че някой галопира насреща му. Сви зад завоя и видя елегантен джентълмен, който яздеше така, сякаш дяволът го гонеше по петите.
	Не беше нужно да му казват, че Сорша е причината за този галоп. Рейнджър застана насред пътя и извика, когато мъжът забави ход:
	— Да сте виждали един момък на пони?
	Джентълменът дръпна юздите толкова рязко, че жребецът за малко не седна на задните си крака.
	— Какво искате от нея?
	От нея. Мамка му, дали Сорша се беше доверила на този изтупан красавец?
	— Аз съм нейният настойник — кресна Рейнджър — и имам право да знам…
	Джентълменът се насочи право към него и успя да забие кроше в бузата му, преди Рейнджър да се отдръпне.
	— Как сте я разхайтили, по дяволите?! Как можахте да я пуснете сам-самичка? — изкрещя хубавецът. — Не знаете ли какви опасности дебнат в тая пустош? Оставил я да шета както си иска!
	Рейнджър кипна и си го върна тъпкано за крошето с мощен удар в гърдите на мъжа.
	— Ами ти какво си въобразяваш, мътните те взели, че да я оставиш сама насред пътя? Аз поне гледам да я настигна!
	— Побързай тогава! Погрижи се за нея. Опитах се да я стегна, ама тя — не, та не!
	— Че кой си ти да я стягаш?
	— Никой, мамка му! Обаче да не си посмял да се отнесеш сурово с нея. Господ има нужда от такива жени на този свят. — Джентълменът се обърна към Хамелдон и побягна.
	Рейнджър реши да не си губи времето с тая страхливец.
	Сорша не е била в опасност, когато тоя пъзльо я е зарязал. Обаче копелето беше право — сигурността й зависеше от него. Той се понесе като хала и насочи цялата си концентрация върху това да развие най-добра скорост, без да осакати конете по изровения и кален път. Вятърът фучеше в ушите му, заглушавайки издайническите звуци, но след като преодоля един хълм, Рейнджър видя това, от което най-много се страхуваше: Сорша в битка за живота си.


>	8

	Облеченият в черно ездач се впусна към Сорша с главоломна бързина. Тя изпищя и заби пети в хълбоците на Светата ослица. Понито, бог да го поживи, положи всички усилия да избяга, но дори ако не страдаше от недохранване и липса на грижи, краката му бяха къси, а коремът — провиснал, поради което не можеше да се мери с младия състезателен кон. Нападателят приклещи Сорша, преди тя да е изминала и десет метра, измъкна я от седлото и я метна пред себе си.
	Бясна, че предсказанието на Хавърфорд се е сбъднало толкова скоро, тя изпищя отново — силно, гневно и объркано. Наметалото й се замота около кръста, вятърът повдигна широкополата й шапка. Тя блъсна дългоръкия, грозен негодник, който я стискаше, и доволно видя как злобната му усмивка изчезна и на нейно място се появи удивление. Сорша го фрасна под брадичката с главата си и чу как зъбите му изтракаха.
	Той изплю кръв. Сините му очи лумнаха като адски пламъци. Лицето му се сгърчи от ярост, а ръката му се вдигна в юмрук.
	Конят препускаше в галоп. Носеха се към стръмна, скалиста пропаст.
	Чак сега Сорша ясно си даде сметка, че похитителят й възнамерява да я убие. Да я пречука. Да й свети маслото. Този път изпищя от истински страх.
	Започна да се гърчи в напразен опит да се освободи, което накара коня да се запъне и да се изправи на задните си крака. Сорша откри, че лети във въздуха. Наметалото се уви около главата й. Тя се сви на кълбо, очаквайки всеки миг съприкосновението на острите камънаци. Приземи се — доста твърдо — на туфа трева.
	Отне й цяла минута да си поеме дъх. И още една, за да осъзнае, че е жива и здрава. Трета дълга и мъчителна минута прекара в борба с наметалото си, чиито тъмни гънки й пречеха да види накъде да побегне. Подскочи, когато нещо изсумтя в забуленото й лице.
	Светата ослица.
	— Ей сега! — извика тя на животното. Отметна пелерината и се изправи.
	В далечината се чу трополенето на галопиращи копита. Очите й бяха пълни със сълзи от преживените ужас и болка, но тя се огледа за скривалище. Зърна два непознати коня без ездач, които тичаха на свобода.
	Сорша спря. Опита се да проумее какво е станало.
	Похитителят й лежеше прострян далеч върху скалите.
	Дали беше мъртъв?
	Главата му се беше килнала под странен ъгъл.
	Беше мъртъв.
	Над него се беше надвесил някакъв човек, който приличаше на Арну. Арну… няма начин. Невъзможно. Той беше останал в манастира. Освен това този Арну беше различен. Изглеждаше висок, силен, неумолим, жесток. Коя да е умна жена щеше да се уплаши от този мъж, както Сорша се беше изплашила от нападателя си.
	— Арну. — Тихият й глас не се разнесе достатъчно далеч, което я раздразни. Ако това беше Арну, нямаше защо да се бои от него. — Арну! — кресна тя.
	Той се обърна с лице към нея, после й показа гръб. За един кратък миг тя разпозна тъмната коса и изваяните черти на мъжа, когото помнеше от Монмаут. Но онзи парцал не покриваше половината му лице. Стори й се, че двете му очи са здрави.
	Сорша примигна.
	Мъжът вдигна ръце, нагласи превръзката около окото си, и когато отново се обърна към нея, от заплашителното му поведение не беше останала и следа.
	— Какво се случи? — извика тя и преди да се усети, тичаше към него. — Уби ли го?
	Светата ослица тръгна подире й, после спря да попасе.
	— Какво? — смая се Арну. — Никого не съм убивал. Както си яздех по онзи хълм, видях, че се бориш с негодника. Ти го блъсна и скочи от коня. Той се олюля, загуби равновесие и жребецът го изхвърли от седлото.
	— Да не казваш, че съм го убила? — Сорша замръзна.
	— Не, госпойце. Казвам, че отърва живота, защото той определено смяташе да ти види сметката. — Арну поклати глава, сякаш изпитваше един вид благоговение.
	— Май беше така. — Когато напълно осъзна думите си, краката й се подкосиха.
	— Обаче ти отърва живота — повтори Арну.
	— Да.
	— Това се казва приключение.
	— Не знаех, че съм способна на подобно нещо.
	— Ти си героиня.
	— Да, и аз съм на това мнение. — Нейните думи разбиха крепостните стени на страха й, замествайки го с една смутена гордост. — Трябва да намерим свещеник.
	— Твърде късно е за свещеник. Пък и той не е праведник.
	Арну нежно я хвана за ръката и я обърна с гръб към потрошения труп.
	— Как мислиш, дали той е подпалил манастира? — Главата й бучеше от догадки — може би от падането?
	— Сигурно. Той или човека, дето го е наел. — Арну я бутна. — Мърдай. Искам да преджобя негодника и да видя дали няма да научим кой е и защо те преследваше. Докато идеш да прибереш конете — моите два и неговия — все ще съм подразбрал нещо.
	— Добре. — Сорша можеше да изпълни тази задача. Щеше да я изпълни. С радост. Така умът й щеше да се отклони от ужасните последствия на бягството й.
	— Ти просто се погрижи за себе си! — извика й Арну.
	Тя кимна и се запъти към конете.
	— Майка Брижет щеше да се гордее с теб.
	Майка Брижет щеше да се гордее с нея. Сорша се гордееше със себе си. Беше се натъкнала на своето първо предизвикателство — покушение над живота си — и беше триумфирала.
	А сега — на работа.
	Сорша хвана лесно първия кон. Неоседланата кобила я чакаше търпеливо горе на хълма и щом Сорша пое юздите, тръгна подире й като агънце.
	Жребците обаче й създадоха повече проблеми. Единият, прекрасен скопец със седло, беше доста нервен и риташе непрекъснато. Сорша успя да улови юздите му и да го отведе на ливадата едва след няколко опита, през които тя надълго и нашироко описваше с нежния си глас на животното колко е хубаво и послушно.
	Другият, конят на похитителя й, беше див и необуздан. Твърде скоро го бяха пречупили и жребецът още се бунтуваше срещу юздите и седлото. Сорша го улови незабавно, но той се дърпаше, вдигаше се на задните си крака и тя трябваше да призове цялата си воля и всичките си умения, за да го успокои. Когато най-сетне успя да го завърже, откри, че Арну стои с ръце на хълбоците и я зяпа.
	— Не ми помогна — обвини го тя.
	— Не беше нужно. — Глупавата усмивка убедително се разля по лицето му. — С конете се справяш не по-зле, отколкото с лодките.
	Споменът я заля като ледената вода на Ирландско море. Той я беше оставил да се гмурне в океана, за да извади така желаната от него лодка. Сорша усети същия гняв като тогава. Такъв беше Арну. Нямаше нищо против някой друг да се потруди за благото му, особено ако този някой е Сорша.
	Тя сключи ръце. Дланите й пулсираха болезнено.
	— Как ме откри?
	— Не беше нарочно. Исках да се прибера, туй е всичко.
	— Как си се сдобил с два коня? — Конете струваха много.
	— Размених ги срещу лодката.
	Хм. Нима онази прогнила ладия струваше толкова пари?
	— Хубава ще да е била тая лодка.
	— И още как! — ентусиазирано възкликна той.
	Тя го погледна внимателно. Арну отново беше мръсен, но не миришеше. Просто беше оплескан с кал от пътя. Една жилава дъбова пръчка, дълга около трийсет сантиметра, висеше от колана му. Арну май умееше да си служи с нея. Всъщност тук, на открито, той изглеждаше огромен и сигурен като канара. Тя смяташе, че с него ще е в безопасност. Изглежда, щеше да се окаже права.
	— Как ме позна?
	Той смръщи чело.
	— Че защо да не те позная? Ти си си ти.
	Дощя й се да го наругае за този логичен отговор.
	— Случайно не забеляза ли, че съм преоблечена?
	— Аха, като момче, ама ти си си ти. Предполагам, че това е облеклото ти за из път, а?
	— Точно така. Не бива да издаваш на никого, че съм момиче.
	— Добре де. — Арну отиде при капризния и нервен кон на нападателя и нежно положи ръце върху гърба му. Жребецът започна да буйства, но той взе да го гали и да му говори, докато животното не се успокои.
	Сорша не би предположила, че един моряк може да има такъв опит с конете.
	— Гласът ти е страшно тънък за момчешки — подвикна й Арну.
	— О! — Забележката му имаше смисъл. Може би Хавърфорд беше проникнал толкова бързо под маскировката й тъкмо заради нейния глас. — Ще говоря по-дебело.
	— Добра идея.
	— Ти… ти откри ли нещо, което да обясни защо този човек ме нападна?
	— Той имаше пари. — Арну повдигна тежката кесия, закачена на колана му. — Много пари.
	— Взел си парите му? — извика тя, ужасена от безбожната постъпка на рибаря.
	— Няма да му трябват на оня свят — възмутено отсече Арну.
	— Не. — Сорша се обърна рязко. — Значи са му платили.
	— Сигурно, обаче не знам на кой му е изтрябвало да те убива. Ти си толкова красива и добра!
	Да му каже ли истината?
	Не. Неотдавнашната заплаха за пореден път доказа истинността на любимата бабина поговорка: една кралска особа не бива да се доверява на никого.
	— Ако побързаме, ще си намерим подслон, преди да се е мръкнало. — Арну обиколи първо понито й, после жребецът на непознатия и ги огледа като познавач. — А продадем ли тия животинки, ще съберем достатъчно пари за пътуването си.
	— Да продам Светата ослица? Изключено! — Да не би Арну да намекваше, че ще пътува с нея? Сърцето й затуптя по-бързо при мисълта, че той ще я придружава. Този мъжага щеше да я пази от похитители и разбойници, а и друго си беше с компания!
	Но… Боже мой! Съвестта нямаше да й даде да го изложи на опасност, без да го предупреди. Дори майка Брижет щеше да се съгласи, че трябва да му каже истината.
	— Аз съм принцеса — избъбри тя.
	Той се ухили и кимна.
	— Някой иска да ме убие.
	Той отново кима, но лицето му посърна.
	— Точно сега този някой е по петите ми.
	Той отново кима и издаде долната си устна.
	— Този човек — тя посочи потрошеното тяло — без съмнение е само началото на нещо по-лошо и ако тръгнеш с мен, ще се озовеш в опасност. — Тя зачака ужасената му реакция, вайканията му.
	— Знаех си, че не си монахиня.
	— Само това ли ще кажеш? — Този мъж май не разбираше от дума!
	— Че какво друго? — Той се почеса зад ухото.
	— Не се ли тревожиш заради опасностите, с които ще е осеян пътят ни?
	— Докато преследвачите ти носят такива тлъсти кесии — той повдигна торбичката на кръста си — ще бъда напълно доволен. А ако всеки път им разказваш играта както днеска, мисля, че няма защо да се кося.
	Сорша не знаеше какво я впечатли повече — неговата алчност или неговата глупост.
	Той взе седлото на жребеца и майсторски оседла кобилата.
	— Утре ще пристигнем в Гленмур, големичко пазарно градче. Там ще продам конете…
	— Ти ли ще ги продадеш? Да не казваш, че си по-добър в търговията, отколкото в боя?
	Арну се поколеба, но свенливо сви рамене.
	— Много неща ми идат отръки.
	— Така си и мислех. — Ако се налагаше да продаде Светата ослица, възнамеряваше да е сигурна, че понито ще попадне в добри ръце. — Аз ще продам конете.
	— Ти ще продадеш конете — повтори той. — Аз само ще те придружавам.


>	9

	Гленмур беше свърталище на крадци.
	Къщите бяха прихлупени, мрачни и грозни, а сокаците — тесни. Всеки жител на Гленмур се гордееше, че може да тараши джобове и да отмъква кесии.
	Когато със Сорша влязоха в града, Рейнджър започна да се озърта. Градчето нямаше повече от осемстотин души, а зимата прогонваше пътниците и той подозираше, че местните си изкарват прехраната, като се крадат един друг. Ако не беше нащрек, двамата със Сорша щяха да представляват лесна плячка за кръвопийците.
	А облечената в глупавите си момчешки дрехи Сорша се канеше да продаде своето пони и коня на убиеца съвсем сама.
	Тя не го знаеше, но той нямаше да я изпусне от поглед.
	— Ти стой тук. Аз ще открия купувач за Светата ослица и Вулфгар — нареди му Сорша, щом се озоваха на градския площад.
	Вече беше кръстила коня на похитителя си. Всеки търговец веднага щеше да познае, че е мекосърдечна. А когато забравеше да снижава гласа си, щеше да разбере, че е жена. Продажбата беше обречена и на Рейнджър му се щеше да си разбие главата в най-близката стена.
	— Ти пази Завоевание — тя потупа жребеца, който беше нарочила за свой — и Аланджей.
	Беше кръстила и техните коне. Разбира се. Но поне имената им бяха по-свестни от това на понито. Светата ослица. Всеки щеше да си направи изводите.
	Сорша предпазливо огледа улицата.
	— Подозирам, че в този град дебне не един злодей.
	Значи все пак имала малко здрав разум!
	— Ще се върна при първа възможност. Да не се запилееш някъде!
	— Добре, Сорша. — Откри, че не му е трудно да се прави на хрисима овчица, когато изобщо няма намерение да спази обещанието си.
	— Да не говориш с непознати!
	— Добре, Сорша.
	— Прави, струвай, но да не изпускаш конете от поглед!
	— Успех, Сорша! — извика Рейнджър и зачака тя да се скрие зад ъгъла. После огледа наличните отрепки и направи своя избор.
	Един джебчия скубеше оскъдната тълпа, друг плещест младеж на няма и двайсет години си търсеше жертви, които да му донесат максимална печалба срещу минимален риск.
	Това беше неговият човек.
	Рейнджър демонстративно си преброи монетите, после небрежно ги напъха в кесията на колана си. Можеше само да се надява, че в тази тълпа неговият човек пръв ще захапе въдицата.
	Когато усети как кесията му олеква, той се извърна рязко и сграбчи джебчията за ухото. Младежът нададе вой и почна да се бори.
	— Млъквай. — Рейнджър затегна хватката си, спаси кесията си и поведе треперещия момък към една тиха уличка зад ъгъла. — Как ти е името?
	— Фаръл.
	— Фаръл, ти си късметлия — ухили му се Рейнджър. Обаче това не беше усмивката — глупава и широка, с която се показваше пред Сорша. Това беше остра, зъбата усмивка, която разкриваше хищническата му природа. — Избрах те за охрана на конете ми.
	— Не виждам къде ми е късметът? — Очите на Фаръл шаваха, търсейки възможност за бягство.
	— Може би там, че ти ми задигна кесията, но аз не те предадох на стражаря. Сигурен съм, че фантетата с удоволствие ще се докопат до човек с твоите умения и реноме. Може би ще те използват за назидателен пример — чувал съм, че обесването е болезнено и трае много, много дълго. — Рейнджър остави думите му да проникнат в мозъка на младежа. — Обаче аз бих искал да охраняваш конете ми, защото разпознавам таланта, където го видя, и ще получиш пет шилинга за привилегията да бдиш над тези прекрасни жребци.
	Момъкът спря да се съпротивлява и подозрително изгледа Рейнджър.
	— Я да видя.
	Рейнджър извади монетите.
	— Пет шилинга. — Подхвърли ги във въздуха, където слънцето ги позлати, и ги улови в дланта си. — Два сега, три щом се върна и те намеря тук заедно с конете.
	— Лесна работа! — Очите на Фаръл заблестяха от алчност и зле прикрита насмешка.
	— А ако ти хрумне да забегнеш с конете — Рейнджър така го дръпна за ухото, че лицето на момъка почти се допря до неговото — ще те намеря дори да се завреш в миша дупка и ще ти изкарам петте шилинга и цялата печалба за конете през носа.
	Рейнджър отлично познаваше ефекта, който оказваше леденият му поглед. И сега не остана разочарован. Фаръл пребледня и опита да се отскубне, но не можа.
	— Не ми харесва тая работа — изпелтечи той. — Зле може да свърши.
	— Много лошо, защото вече съм решил: работата е твоя независимо дали я искаш или не.
	Фаръл изръмжа нетърпеливо, ядосан от недосетливостта на Рейнджър:
	— Нищо не разбираш, глупако. Другите ще откраднат конете и аз изобщо не мога да им попреча. Поне не много.
	Рейнджър показа на Фаръл два шилинга и ги пъхна в джоба му.
	— Как мислиш, каква ще е най-добрата защита за нашите коне? Да ги разхождаш от едно място до друго или да ги прибереш в конюшня и да ги пазиш там?
	— Конюшнята — изписука Фаръл. — Не, чакай. Ще ги разхождам. Така всички ще си помислят, че съм ги откраднал и ги водя за продан.
	— Добра идея. — Рейнджър натъпка юздите в юмрука на момъка. — Почвай да бачкаш, а когато свърша с работата си, ще те намеря. И помни: ако конете ги няма, ще те открия вдън земя. Вярваш ли ми, Фаръл?
	— Да! Вярвам ти! — Фаръл тръгна към площада. — Вярвам ти! — отново извика той.
	Доволен, че е сплашил младежа достатъчно, за да го държи честен поне известно време, Рейнджър пое след Сорша. Две жени обменяха клюки край кладенеца; той спря, поклони се и попита:
	— Уважаеми, някоя от вас да е виждала един момък: ей толкова висок — той показа с ръка ръста на Сорша — със сини очи…
	— А, кьосето с кончетата. — Жената, която му отговори, знаеше какво е брада от собствен опит, защото на мустака й би завидял всеки мъж. Над рунтавите й сиви вежди беше завързана мръсна забрадка. — Попита ме кой е най-честният търговец в града ни. Изпратихме го при Макмъртри.
	— Той не е честен, обаче няма да убие момъка, за да му вземе златните пломби. Освен това е единственият прекупвач в Гленмур. — По-младата жена нямаше мустак, но Рейнджър не се съмняваше, че скоро ще си отгледа. — Момчето е добро и не заслужава подобна участ.
	— Надолу по улицата и после наляво — упъти го първата жена. — Ще познаеш конюшнята, щом я видиш.
	— Благодаря ви, дами. — Рейнджър повдигна леко шапката си и закрачи мрачно към Макмъртри. Няма и час, откакто са тук, а вече половината град знаеше за Сорша. Как го правеше това момиче?
	Разбра, че е открил целта си, когато къщите оредяха, улицата стана още по-разкаляна, а след ъгъла се оказа точно пред задниците на Светата ослица и Вулфгар. Той спря рязко, спотаи се в сенките и огледа декорите.
	Сорша стоеше с гръб към него, държеше поводите в ръце и спореше разгорещено с кривогледия, зле облечен прекупвач на конска плът.
	По всяка вероятност Макмъртри.
	Макмъртри не отвръщаше нищо. Стаеше си с палци, пъхнати в реверите на жакета, и клатеше глава със самодоволно изражение на лицето.
	Ако Рейнджър тълкуваше сцената правилно, това изражение показваше, че Макмъртри разбира, че си има работа с жена. Във възмущението си Сорша беше забравила да понижи глас. А както всички мъже знаеха, лесно беше да измамиш една жена.
	Но снощи Сорша се беше подготвила добре. Беше го попитала каква според него е стойността на конете и изказа своето мнение, което беше изградено върху разговора със собственика на кръчмата в Хамелдон. За изненада на Рейнджър тя преговаряше доста умело и единствената й пречка се явяваше монополът, установен в градчето от Макмъртри.
	— Скандално! — Високият, културен глас на Сорша стигаше без проблеми до ушите му. — Тези коне струват двайсет пъти повече!
	— Тези дърти, кривокраки кранти не струват и пукната пара.
	— Не е вярно!
	— Обаче тук няма кой друг да ги купи. — Макмъртри въздъхна престорено тъжно. — Затова ще се задоволиш с предложението ми.
	— По-скоро ще ги яздя по целия път до Единбург! — Наистина щеше да го направи.
	Рейнджър трябваше да излезе на сцената.
	— И с какво ще ги храниш, младежо? Оттук до столицата няма друго, освен дъжд, кал и подгизнала трева. Никакъв подслон, я има някоя пътека през долините, я не. Ще си имаш проблеми с другите животни, с които си пристигнал в града, тъй че и тях можеш да ми предложиш.
	— По-добре да ги изям. — Тя прихна и веселият звук сепна Рейнджър — а и Макмъртри, който подскочи и нервно нагласи мърлявото си шалче.
	— Не се шегувай така, момче. Екстра жребци като тези не са за ядене! — Макмъртри осъзна какво е казал и изтърси една дълга и цветиста псувня.
	Рейнджър се спотаи с усмивка в сенките.
	Сорша беше добра в преговарянето, но нямаше как да победи в този град с този търговец. Не без малко помощ от негова страна.
	— Давам ти двайсет гвинеи за двете животни — заяви Макмъртри.
	— Искам двайсет гвинеи за понито и двеста за коня.
	— Двеста фунта… — изпелтечи Макмъртри и я опръска със слюнката си. — Двайсет и пет гвинеи и точка по въпроса — отсече той с намерението да си върне контрола над ситуацията.
	Рейнджър излезе от сенките и се загледа втренчено в прекупвача. Макмъртри присви очи и положи ръка върху пистолета си.
	Сорша се завъртя, за да види защо търговецът гледа над рамото й.
	Рейнджър се дръпна зад ъгъла и я чу да изрича авторитетно:
	— Двеста и двайсет гвинеи за двете животни и точка по въпроса.
	Рейнджър отново се показа на Макмъртри и му посочи с острието на ножа си, че трябва да качи цената.
	Търговецът го изгледа яростно, защото мъжката му гордост беше накърнена.
	Рейнджър му се ухили като вълк, разкривайки остри зъби и свиреп нрав. Тази усмивка беше усъвършенствана с течение на времето и сега изразяваше готовност — не, желание — да смели Макмъртри на кайма.
	Интересно: как една неизречена заплаха може да накара грубиян като прекупвача да влезе в правия път и да си вземе бележка. Цветът на Макмъртри се оттегли от лицето му и той избъбри припряно:
	— Като услуга към теб мога да ти дам още двайсет гвинеи… — Рейнджър замахна и прекупвачът се поправи: — Двайсет и пет гвинеи отгоре. Но не и повече! — Той размаха пръст към Сорша и се опита да не обръща внимание на Рейнджър, но когато онзи изръмжа, Макмъртри подскочи като подгонен заек.
	Сорша усети внезапното си предимство.
	— Това пони е добре обучено и е идеално за малко дете или за превозване на товар — заубеждава го тя. — Конят е млад, с добро родословие. Тепърва му предстоят години усилна служба. Трябва да го видиш как бяга, Макмъртри! Надпреварва се с вятъра!
	Когато преговорите приключиха, Сорша взе повече от двеста гвинеи за двете животни, а Макмъртри се потеше като кон, който е пробягал цяла миля на един дъх.
	Когато условията на продажбата бяха изяснени, Сорша погали Светата ослица.
	— Макмъртри, тази сладурана трябва да иде в добър дом, а Вулфгар има нужда от господар, който разбира непокорния му дух.
	— Не щеш ли да се запознаеш с купувачите? — саркастично изтърси търговецът.
	Рейнджър въздъхна при тази отявлена глупост.
	— Може ли? — прокънтя ентусиазираният въпрос на Сорша.
	— Не. — Макмъртри пое юздите от нея.
	— Обаче ще се погрижиш за Светата ослица, нали? — Сорша прокара любвеобилно ръка по гърба на понито. — Тя е кръстена на магарицата, която отвела Мария във Витлеем.
	Макмъртри се размекна и Рейнджър си помисли, че това сигурно му се случва за пръв път, откакто се е родил. Търговецът също погали понито. После възвърна обичайното си намусено изражение.
	— Искаш ли да се запозная с децата, за които ще я купят, за да се уверя, че са добри?
	— Много ще се радвам. — Сорша му се усмихна лъчезарно. — Знаех си, че под грубата ти фасада се крие добра душа.
	— Много дълбоко — изръмжа Макмъртри. — Много, много дълбоко.
	— Приятно ми беше да търгувам с вас, сър. — Тя улови ръката му и я стисна енергично.
	Когато най-сетне го пусна и се обърна да си ходи, Макмъртри изтри длан в панталона си.
	С леко сърце Рейнджър се приготви да се върне при конете.
	Тогава Сорша се обърна към Макмъртри.
	— Ти беше толкова честен и пазарлъкът с теб ми достави такова удоволствие, че знам: мога да ти се доверя. Би ли ми казал къде може да утоля глада си? Някое място, където да се заситя и да взема храна за още един човек?
	Рейнджър с очите си видя как се случи непоправимото, но не можа да стори нищо.
	Зъл план се зароди и разцъфтя в главата на Макмъртри. Той отправи злорадо весел поглед по посока на Рейнджър и прошепна нещо в ушенцето на Сорша.
	— Благодаря! — Сорша се скри зад ъгъла.
	— По дяволите! — Рейнджър хукна след нея, обаче търговецът го хвана за яката.
	— Получи каквото искаше, човече — дяволски добра цена за кончетата, а жена ти си запази самочувствието.
	На свой ред Рейнджър сграбчи Макмъртри за гушата.
	— Тя е момче. Набий си го в главата. Момче.
	— Ако е така, това е едно адски глупаво момче — заяви Макмъртри.
	Рейнджър го блъсна и продължи нататък, но Сорша вече беше изчезнала.


>	10

	Сорша вървеше с танцова стъпка към гостилницата, препоръчана й от Макмъртри. Двеста прекрасни, трудно извоювани фунта весело подрънкваха в джоба й.
	Арну щеше да е толкова доволен от успеха й! И изненадан, защото макар да беше прикрил съмненията си, тя ясно долавяше опасенията му, че няма да вземе цената, която бяха определили като прилична. Пък и тя се радваше на обещанията на Макмъртри, че ще настани животните в добри домове. Под грубата и корава фасада туптеше едно благородно сърце.
	Сорша почука на тясната вратичка в стената и се усмихна, когато слугинята й отвори.
	— Дойдох да утоля глада си — каза тя, внимавайки за гласа си.
	Слугинята изгледа Сорша от глава до пети.
	— Добре. Насам. Аз съм Ивлийн. — Жената я въведе в тясно и мрачно преддверие, където имаше две мраморни статуи — нимфи, които държаха делви за вода на раменете си. Странна украса за една гостилница, но пък цялото място беше странно. По-точно казано, тук беше прекалено хубаво за обикновен хан.
	Когато Ивлийн я отведе до един дълъг коридор, Сорша отбеляза, че мястото е по-голямо, отколкото изглежда. Едната страна на коридора беше осеяна със затворени врати. Точно отсреща й имаше голяма двойна врата. Стените бяха варосани и украсени с картини на прекрасни разголени жени. Сорша спря пред една майсторски нарисувана сцена на водопад, осветен от лунните лъчи, в който се къпе девойка, облечена единствено в очарователното си смущение. На канарата над нея един конник се беше спотаил в сенките и наблюдаваше момичето. Мрачната му възбуда накара сърцето й да забие по-бързо. Жената нямаше шанс, конникът щеше да я хване и да я подчини на плътския си повик.
	— Ела. — Ивлийн я задърпа за ръката. — Можеш да им се възхищаваш на излизане. Вътре те чака нещо по-добро.
	— Наистина ли? — Сорша се олюля зад нея. — Имам представа от изкуство и тази картина е изумителна. Тя говори на зрителя. Да не би това да е Зевс, който похищава някоя от многобройните си любовници?
	— Не зная. — Ивлийн очевидно беше работещо момиче, което не си губи времето. — Ще трябва да питаш Мадам.
	— Мадам? Тя ли управлява това заведение?
	— С желязна ръка в кадифена ръкавица.
	Те минаха покрай една отворена врата — спалня на приземния етаж, колко странно — и светлината от отворения прозорец огря Ивлийн. Външността й беше много хубава, дори леко екзотична. Чистата й кожа имаше прекрасен загар, огромните й кафяви очи бяха обрамчени от тъмни ресници, дългата до раменете коса имаше цвят на махагон и беше прихваната на тила с панделка. Но костюмът й беше много странен за прислужница. Дързък. Предизвикателен. Роклята й беше скроена като нощница — с ниско деколте, с удивително количество дантела и от тънък, направо прозрачен плат. Може би тази премяна изстискваше някой и друг бакшиш от кесиите на стиснатите шотландци.
	Не — Сорша беше научила много, откакто напусна манастира. Тази премяна щеше да изстиска кесията, на който и да е мъж.
	— Какъв е днешният специалитет? — попита тя. Сорша се надяваше, че тук готвят ястията с дъхави билки. Засега шотландските ястия изобщо не я бяха впечатлили.
	— Моят ли? — момичето я погледна. — Аз съм по свирките.
	— В смисъл, че свириш, докато гостите се хранят?
	— И така може да се каже — засмя се момичето, после спря толкова внезапно, че Сорша, която се беше зазяпала в друга картина, едва не се блъсна в нея. — Да не ти е за пръв път?
	— Глупости! — Изненадата накара Сорша да извиси тънък гласец. — Какво искаш да кажеш? — попита тя, вече по-гърлено. — Разбира се, че много пъти съм утолявала глада си, при това в най-изисканите кухни!
	— Хммм — момичето я измери с поглед от глава до пети и попита, без да крие подозренията си. — Кой те изпрати тук?
	— Прекупвачът Макмъртри.
	— Сигурен ли си, че не е бил стражарят?
	— Не, Макмъртри беше. — Защо й беше на Ивлийн да се притеснява за стражаря? — Току-що му продадох два коня. Добре де, един кон и едно пони. — Сорша не се стърпя и се похвали: — Измъкнах му повече, отколкото той искаше да даде.
	Ивлийн вдигна ръката на Сорша и я разгледа. Изведнъж на лицето й цъфна очарователна момчешка усмивка и тя сплете пръсти с нейните.
	— Страхотно. Мадам никога няма да ми прости, ако не я включа в шегата.
	— Каква шега? — Мястото ставаше все по-странно. Ивлийн се върна до голямата двойна врата и почука.
	— Влез — извика един дълбок и културен контра алт.
	Ивлийн рязко разтвори вратите и махна на Сорша да влезе.
	Малката всекидневна беше издържана в синьо-зелено. Мебелите бяха стилни и изключително елегантни. В огромните порцеланови саксии растяха кичести цветя. Тежки завеси покриваха прозорците. Запалените свещи пръскаха светлина. Играещите им пламъци осветиха лицето на една изключителна жена — висока и широка колкото гардероб, облечена в хлабава роба и лекьосана престилка, която подчертаваше застрашителните й пропорции. Брадичката й беше побита в стълбичка от тлъстини, която по нищо не напомняше шия. Над квадратната челюст цъфтеше малката розова пъпка на устата й. Носът й беше някаква смътна подутина, но очите и… умните кафяви очи, напомниха на Сорша за майка Брижет. Дамата стоеше пред статив и държеше в ръка малка четка, топната в алена боя. Острият мирис на бои и разредител се смесваше с аромата на цветята.
	Една млада жена на около двайсет и пет години се беше изтегнала върху синьото кадифе на леглото. Единственото й облекло се състоеше от цвете над ухото и един чаршаф, завързан около кръста й. Беше обърната към зрителя в профил, а нейната дълга руса коса се стелеше по гърба й. Ръцете й бяха протегнати, за да уловят някакво невидимо съкровище.
	Сорша зяпна от изумление. Знаеше, че според баба й нищо не може да смути една принцеса, но страните й пламнаха, а погледът й беше като прикован от необикновената гледка.
	Прикован ли? Та тя дори не можеше да мигне!
	— Това е мадам Пинчън. — Ивлийн затвори вратата и се облегна на нея. — Госпожо, този младеж — тя смигна на мадам Пинчън — почука на задната порта и поиска да го нагостим.
	— Нима? — Мадам беше собственичката на великолепния алт и, ако се съди по статива — автор на картините в коридора. Платното изобразяваше синия сумрак на дърветата, която се протягаше към сребърната месечина.
	Възторгът заличи задръжките на Сорша.
	— Талантът ви е удивителен. Но не е нужно да ви го казвам.
	— Все пак ми е приятно да го чуя. — Мадам й протегна ръката си.
	Сорша я пое и забеляза набитите пръсти, широката длан, триъгълните нокти с бели петънца в основата.
	— Солта на земята — сподавено прошепна тя.
	— Точно така. — Мадам се засмя сърдечно, силно.
	— Внимавай какво казваш, защото мадам има най-острите уши в Шотландия — посъветва я Ивлийн.
	— Тя знае много повече, отколкото можем да си представим — обади се девойката с вдигнатите ръце. — Обаче Мадам внимава много с кого споделя знанията си.
	— Ти обаче изобщо не внимаваш и не пазиш тайните ми — оплака се Мадам. — Предпочитам да хващам жертвите си неподготвени.
	— Жертви ли? — Сорша опита да се отдръпне, но Мадам не й даде.
	— Образно казано. — Мадам пусна ръката й. — Никога не бих ти сторила зло.
	Сорша й повярва. С този ръст, с тази осанка, с този глас друго би било невъзможно. Но същевременно осъзна, че не се намира в гостилница.
	А в какво тогава? Идея си нямаше.
	Позиращото момиче се размърда неловко.
	— Мадам, мога ли вече да си сваля ръцете?
	— За днес свършихме. — Мадам почисти четките с разредител. Когато девойката тръгна да се разхожда из стаята, без изобщо да се притеснява от голотата си, тя се обади:
	— Хелън, наметни си нещо. Няма защо да притесняваме нашия млад клиент.
	Девойката примигна изумено:
	— Смятате, че го притеснявам? Всеки мъж би дал мило и драго, за да… — Хелън се вторачи в Сорша. Зелените й очи се отвориха широко от изумление. — О!
	Сорша смутено се огледа. Дали беше забравила да си закопчае нещо? После видя как Хелън и Ивлийн си разменят усмивки. Двете сякаш си приказваха без думи, както често правеха сестрите в метоха.
	Но това тук не беше метох.
	— Седни, млади момко. — Мадам се намести в едно огромно кресло и покани Сорша да седне на отсрещния стол. — Вярваш ли в изкуството хиромантия, тоест в това, че бъдещето е изписано на ръката ти?
	— Пълни глупости — решително заяви Сорша, но после се разколеба: — Обаче съм безкрайно любопитна да узная какво ми е готви бъдещето.
	— Тогава си извадил късмет. — Мадам вдигна месестия си показалец. — Аз съм циганка. Не говоря врели-некипели и наистина мога да прочета бъдещето ти, ако чуя звън на сребро. Имаш ли сребро?
	— Да, имам много сребро! — Сорша не можа да устои на изкушението. Просто трябваше отново да се похвали. — Сключих великолепна сделка. Продадох два коня — всъщност един кон и едно пони…
	Мадам й махна да спре.
	— Първо: не казвай на никого, на абсолютно никого, че притежаваш същинско богатство в сребро. Не знаеш кой може да те чуе и да заложи живота ти на карта. Второ: стига ми една дребна монета. Имаш ли дребна сребърна монета?
	Сорша засрамено прерови тежката кесия на колана си, извади най-малката монета, която успя да намери, и я подаде на мадам.
	— Напомняте ми на майка Брижет.
	— На майка Брижет? — Мадам постави монетата на полираната масичка до креслото. — Игуменката на Монмаутския манастир?
	Ивлийн изсумтя, после закри устата си с ръка. Хелън се изкикоти и занесе един свещник на масата. Очичките на Мадам блеснаха весело и хитро. Очевидният присмех на жените нарани Сорша и тя настръхна:
	— Познавате ли майка Брижет?
	— Да. — Смехът на Мадам утихна. — Тя е добра и милостива. Преживяла е голяма трагедия, свързана със семейството й.
	Сорша се поуспокои. Майка Брижет ясно беше дала да си разбере, че малцина знаеха за преживелиците й. Следователно пътеката й някъде се беше пресякла с тази на Мадам. Щом игуменката се беше доверила на грамадната дама, значи хранеше към нея уважение. Това накара Сорша да постави ръката си в дланта на Мадам, която я преобърна, разгледа ноктите и проследи с пръст дланта.
	— Опасността те дебне отвсякъде.
	— Да! — удивено примигна Сорша.
	— Но като по чудо ще оцелееш. Защото тук е написано, че си невероятно упорит!
	Тук Мадам не позна.
	— Не съм упорит. Безволев съм.
	— Това е твоята представа за теб, не действителността. Последните години са калили решимостта в душата ти. — Мадам се усмихна, сякаш много се радваше. — Не се даваш на Онази с косата, въпреки че тя те следва по петите.
	И тогава Мадам се стресна. Пребледня. Повдигна ръката на Сорша нагоре към пламъка.
	— Какво има? — Хелън се приведе към тях. — Какво виждате?
	Погледът на Сорша тревожно се местеше от едната жена към другата.
	— Пръстите ти… те показват знаците… ти си докоснал смъртта! — Мадам се втренчи в лицето й. — Кога? Кога си боледувал? Кога? На дланите ти не пише нищо!
	— Никога не съм боледувал. Не и сериозно. — Колко странно, че Мадам вярваше в подобни нелепици. И все пак…
	_Беше погребана жива._
	_Но това не я интересуваше. Някъде наблизо се стичаше вода и бавното капене, което някога я докарваше до полуда, сега само допринасяше за безразличието и. Нейният свят се състоеше от самота и печал. Тя умираше и приветстваше края на неутешимостта, скръбта, мъката._
	_Пръстите й докоснаха костеливата ръка на смъртта…_
	Онзи сън. Сънят, мисълта, за който не й даваше мира.
	— Тогава си се изправил с някого пред портите на рая — или на ада. — Очите на Мадам сякаш я хипнотизираха, опитвайки се да изтръгнат неохотното й признание за нещо, за което на Сорша не й се говореше. За което дори не искаше да си спомня.
	— Не. Не съм.
	— Доведе ли го? — прошепна Мадам.
	— Не знам за какво говорите, а май и вие не сте много наясно.
	Ивлийн и Хелън ахнаха ужасено и разтревожено погледнаха Мадам.
	Значи хората рядко се изказваха в прав текст пред Мадам. Но тази жена не бива да настоява против волята на Сорша.
	— Какъв темперамент! — възкликна Мадам.
	Сорша си пое дъх, за да се успокои.
	— Извинявайте, не биваше да ви се сопвам така.
	— Не, имам предвид тук. — Мадам разтвори ръката на Сорша, сякаш нищо не се беше случило и посочи възглавничката под кутрето. — Склонен сте към ужасни изблици на гняв.
	— Това не отговаря на истината. — Мадам сигурно говореше за някои друг. — Според всички аз съм много мирен и кротък човек.
	Мадам проследи една линия, която се врязваше дълбоко в палеца на Сорша.
	— Много си прибързан в преценките.
	— И това не е вярно. Премислям нещата.
	— Не си бил подлаган на изпитание — категорично отсече Мадам и я изгледа сурово. — Помни, че единствено ти избираш пътя си на кръстопътищата. Не можеш да виждаш ясно, ако червената мъгла е пред очите ти. Почакай я да се разпръсне, пък после взимай решения и давай преценки.
	— Според всички съм прекалено мекушав. — Сорша изстреля най-тежкия си аргумент: — Баба твърди така!
	Мадам не й обърна внимание.
	— Предстои ти да извършиш велики дела в твоята страна, но първо трябва да преодолееш предизвикателствата.
	Това поне беше вярно.
	— Осланяй се на Господ и дай ръката си на този, който те обича. Ти вече го познаваш.
	— Мъж ли? За мъж ли говориш? — Сорша се взря в дланта си, опитвайки се да види въпросния мъж. Вместо това видя мазолите от мотиката и лопатата и линиите, насичащи бледата, суха кожа. Мъж нямаше. Познаваше единствено Арну, а той не я обичаше. Или поне… не беше дал признаци да я обича.
	— Вземи го! С него те чака голямо щастие. Голямо щастие! — Мадам стисна ръката й.
	Сорша не можеше да вземе Арну, не и в смисъла, който влагаше гледачката. Той беше рибар. Тя беше принцеса.
	— Ще ти се прииска да го нараниш, но не бива. По-добре го превъзпитай. Достатъчно е страдал. — Докато Мадам въртеше пръстите на Сорша и проследяваше линиите на дланта й, тя поклати глава, сякаш съжаляваше този митичен мъж.
	Сорша отново дръпна ръката си. О, но защо въобще си губеше времето с подобни глупости? Хиромантията очевидно беше загубена работа. Абсурд на квадрат.
	Мадам я пусна. Това, което Сорша беше взела за салонна игра, сега се превърна в небесно пророчество и черните очички на Мадам я гледаха съвсем сериозно.
	Другите жени очевидно бяха прочели съмнението, изписано на лицето й, защото Ивлийн я посъветва:
	— Трябва да послушаш Мадам. Чак е страшно как винаги се оказва права.
	— Истина е — добави Хелън.
	— Но този път не е познала — заяви Сорша. — Нещата, които ми каза, просто няма как да станат.
	Мадам се усмихна, по нищо не личеше да е засегната.
	— Накрая ще видим кой е прав — каза тя.
	— Освен това — хитро подхвърли Хелън — бас държа, че Мадам знае нещо за теб, което мислиш, че си скрил.
	— Тук никой няма да се хване на този облог — пошегува се Ивлийн.
	Мадам се засмя — дълбок, топъл смях, от който тялото й се разтресе.
	Сорша погледна жените една по една.
	— Отново ми се присмивате.
	— Ако ти издам твоята най-пазена тайна, ще ми повярваш ли, че съм прочела ръката ти? — попита Мадам.
	Най-пазената й тайна? Сорша уви яката на наметалото около врата си и снижи глас.
	— Да.
	Мадам се наведе и докосна бузата й.
	— Дрехите изобщо не прикриват красотата ви, Ваше височество.
	— Как… — подскочи Сорша и се втренчи в дланта си. Не видя нито корона, нито трон; никакъв белег, който да сочи кралския й произход или пола и. Тя навря ръката си в лицето на Мадам.
	— Тук ли видяхте всичко това?
	— Знаем много за разликата между мъжа и жената. Ивлийн предположи, че си момиче, аз също.
	Сорша беше облечена като момче. Снижаваше гласа си. Очевидно това не беше достатъчно.
	— Добре, разкрили сте маскировката ми. Но защо ме нарекохте „Ваше височество“?
	Ивлийн седна на едно кресло. Хелън се настани на облегалката му.
	— Преди по-малко от две седмици при нас дойде един мъж. Имаше пари. Конят му беше същински вихрогон. Беше грозен като смъртта и се обличаше в черно. От глава до пети.
	Сорша рязко си пое дъх.
	— Човекът, който…
	— … се е опитал да те убие? — довърши Мадам.
	— Откъде знаете? — Сега вече Сорша вярваше в предсказанията на гледачката. И как иначе? Мадам беше изрекла на глас най-пазената й тайна.
	— Той пиеше като смок — обади се Хелън — и ми довери, че бил наемен убиец, изпратен да похити принцесата на Бомонтен. Постарах се да му развържа езика. — Хелън сведе клепачи в знойна покана. — Той каза, че бил един от многото, на които било възложено да убият принцесата, която живеела в метох. Някакъв принц бил изпратен да те заведе у дома и той трябвало само да го проследи, да те посече и да вземе кръста ти като доказателство за извършеното деяние. Бил единственият, поел по пътя. Другите убийци — нарече ги „некадърници“ — дебнели по пътя за Единбург или в самия град. Каза, че непременно щял да те залови и да удвои богатството си.
	— Убиецът ме откри. — Сорша навлажни пресъхналите си устни. — Принцът — не.
	— Но си се отървала жива — отбеляза Ивлийн.
	— Да.
	— Браво на теб. Тоя самохвалко беше ужасен в…
	Мадам се прокашля.
	Хелън си затвори устата.
	— Тук всички си имаме тайни. — Мадам се облегна назад в креслото и скръсти ръце на огромното си шкембе. — Е, Ваше височество, ваш ред е. Ще ви подскажа — това не е метох. Каква е нашата най-пазена тайна?
	От коридора се дочу бърборенето на женски гласове. Синьо-зеленият цвят в тази стая ласкаеше външността на Ивлийн, Хелън, Мадам, а вероятно и на нея самата. Златните свещници сияеха и хвърляха меки, приглушени отблясъци във всяко кътче на стаята. Сорша усети, че тук е пипала майсторска ръка. Диванът и столът образуваха уютно любовно гнезденце и бяха тапицирани изящно и с вкус. Мебелите бяха от дъб, което им придаваше лекота и стил. Стаята беше истинско бижу, а пълна с красиви жени, се превръщаше в еквивалента на безценно съкровище.
	Изведнъж й просветна.
	— Вие сте… жрици на нощта… а това е… дом на греха!
	— Най-добрият дом в Гленмур — похвали се Ивлийн.
	— Единственият дом в Гленмур — уточни Хелън.
	Брей! Сорша не можеше да повярва на страхотния си късмет. Не познаваше жена, която да е имала щастието да се запознае с истинска проститутка. Беше готова да се обзаложи, че дори баба й не е посещавала бордей, а ето я нея — седи в приемната на най-луксозното заведение в Гленмур.
	— Попитах прекупвача къде може да утоля глада си!
	— Ах, тоя Макмъртри! — усмихна се Мадам. — Хитрец е той!
	— Да, тук можеш да утолиш глада си — обясни Ивлийн.
	— Глада на плътта, не на стомаха.
	Сорша поклати невярващо глава.
	— Да. — Хелън сръга Ивлийн. — На лицето й е изписано, че е девица.
	— С това съм съгласна — обади се Мадам.
	На Сорша й се щеше да ги затрупа с питания, да разгадае мистериите за отношенията между мъжа и жената, да стане най-отраканата и обръгнала принцеса в цяла Европа. Всичките й желания изкристализираха във въпроса, който се откъсна от устните й:
	— Какво правите с мъжете?
	Мадам се засмя високо и Сорша реши, че това рядко се случва.
	— Отговорът може да отнеме секунди или дълги дни — отговори тя, после се обърна към своите момичета. — Заведете я в кухнята и я нахранете. Гладна е.
	На входната врата се почука шумно и настоятелно. Мадам се подпря на облегалките и се надигна от креслото.
	— А аз ще видя кой смущава мирния ни дом.
	Момичетата хванаха Сорша за ръцете и я поведоха към вратата.
	— Ще ти приготвим ядене, а ти ще ни разкажеш какво знаеш за мъжете.
	— Слава богу! Умирам от глад. — Обаче Сорша трябваше да каже на Мадам още нещо. Нещо много важно. Тя се обърна и каза: — Името ми е Сорша.
	Мадам притвори мъдрите си стари очи и измърмори:
	— Сорша.
	Сорша знаеше, че името й се е запечатало необратимо в железния ум на Мадам и ако я сполети нещастие в тази негостоприемна страна, ако някой убиец й вземеше живота, мадам Пинчън щеше да знае на кого да съобщи и какво да изпише на самотния й гроб.


>	11

	Рейнджър думкаше по малката, незабележима врата с юмруците, които бяха изтръгнали информацията от Макмъртри и бяха изтрили самодоволната физиономия от лицето му.
	Прекупвачът беше изпратил Сорша в бардак. Бардак! Вече беше престояла там половин час и не беше излязла — юмруците му добре бяха поработили върху Макмъртри.
	Мили боже, какво ли правеше там? Какво й правеха там? Представяше си как тя изрича думи, които карат проститутките да избухват в смях. Как вижда неща, които я потрисат до дъното на душата й. Как от невежество върши работи, които завинаги погубват нейната невинност. Ако някой не му отвореше скоро, щеше да изкърти вратата от пантите.
	Вратата се отвори под носа му и той за малко не падна в тъмното преддверие.
	Възвърна си равновесието и за пръв път в живота си трябваше да вдигне глава, за да погледне жената в очите. Тя наистина беше висока. Освен това беше по-тежка от него с поне трийсет килограма. Вероятно служеше като охрана на бардака и беше физически мощна.
	— Да? — Дълбокият й глас изискваше уважение и респект. Отначало Рейнджър пробва с лъжа.
	— Моят… брат влезе тук неотдавна. Това стана по погрешка, той няма работа тук…
	— Твоя… брат? — изимитира го дебеланата, сграбчи го за врата, преди да е успял да се наведе и го вмъкна вътре.
	Е, значи наистина беше силна.
	— Хайде, какво за брат ти? — подкани го тя и затръшна вратата.
	— Висок е ей толкова — Рейнджър й показа с ръка — с червена коса и черен плащ.
	— Може би съм го виждала. — Жената изгледа надменно Рейнджър от висотата на ръста си. — Какво ще ми кажеш, за да ме убедиш да те пусна при него?
	— Продаде два коня и е много горд от успеха си.
	— Ако това е най-доброто, на което си способен, още сега ще те изхвърля. — Жената го перна с месестите си пръсти.
	По дяволите. Какво ли знаеше тая? Рейнджър импровизира:
	— Никога не е посещавал такова заведение и няма нужната издръжливост, за да се забавлява тук.
	— Друго? — Тя се приведе глава към него.
	— С него пътуваме за Единбург. Вероятно ме е споменал. Аз съм Арну рибаря.
	— И думичка не е казал за теб. — Тя отвори вратата, сграбчи го за врата като мръсно коте и се накани да го изхвърли.
	Рейнджър вероятно можеше да я надвие, но в принципите му беше да не причиняваше болка на жени, особено на жени, които изглежда бранеха Сорша.
	— Той не е това, за което се представя.
	Жената го стисна като в менгеме.
	— Той е тя! — извика Рейнджър.
	Жената затвори вратата… без да го изрита навън. Даже го пусна да влезе.
	— Я кажи, защо ми го рече последното?
	Той оправи дрехите си.
	— Защото прецених, че вече знаеш, иначе нямаше да ме малтретираш така.
	— Знам много неща за девойчето, не знам нищо за теб, така че почвай с тайните си. В противен случай ти гарантирам, че никога няма да я видиш.
	Обзе го собственически гняв. Той пристъпи към дебеланата. Взря се твърдо в очите й.
	— Да не си посмяла да говориш, че никога вече няма да видя Сорша. Тя е моя.
	За един безумно напрегнат миг жената издържа погледа му. После примигна.
	— Ела с мен. — Обърна му гръб и тръгна по коридора, оставяйки го да стиска напразно юмруци.
	Каква ли беше играта й? Не се ли боеше, че ще я нападне изневиделица? Или пък имаше очи на гърба си?
	Докато водеше вътрешна борба, жената изчезна в затъмнения коридор.
	— Ела! — повика го отново тя.
	Рейнджър се подчини. Дебеланата го отведе в елегантно обзаведена приемна, издържана в синьо-зелено и златно, която обаче беше празна. Стаята миришеше на бои, разредител… и парфюм. Сорша я нямаше тук и той застана на прага, а дебеланата се настани на едно крехко кресло, което сякаш щеше да рухне под тежестта й.
	— Къде е тя? — попита Рейнджър.
	— На сигурно място. Доколкото зависи от мен, ще си остане там. — Жената му посочи отсрещния стол. — Седни да си поговорим. Убеди ме, че трябва да те допусна до нея.
	Но той остана прав.
	— Достатъчно е да я попиташ и тя ще ти каже, че съм неин спътник. Това би трябвало да уталожи подозренията ти.
	— Грешиш. Това момиче е самата невинност. Няма си представа кои са враговете й. Не възнамерявам да ти я поверя, без да съм сигурна в теб. Седни. — Гласът й изплющя като камшик.
	Той седна.
	— Дай ми ръката си.
	Рейнджър се зачуди дали не бълнува, но й подаде ръката си.
	Тя проследи формата й, разгледа ноктите, обърна дланта му нагоре и се втренчи в нея, очевидно запленена от… факта, че е чиста? От дълбоко врязаните линии? От резката по пръстите на дясната му ръка? Резката, която граф Дюбел беше оставил с бастуна си?
	Тай зачака нейния коментар, но когато тежките й клепачи се повдигнаха, тя се вторачи в очите му и рече:
	— Пръстите ти са докоснали смъртта.
	На свой ред той се взря в очите й. Мозъкът му възприе невъзможна информация: тази жена знаеше какво му се е случило. Но как така?
	Не бе възможно. Само един човек знаеше какво се случи онази нощ и той никога не говореше за това. Дори и на Рейнджър.
	Но дебеланата не дочака отговора му.
	— Ти си принцът на Сорша.
	Дали тази жена нямаше източници, за които той не подозираше? Дали не беше професионална убийца?
	— Не. Само предполагах. Не знаех със сигурност до този момент. — Тя го гледаше така, сякаш четеше мислите му. — Аз съм мадам Пинчън, съдържателката на това заведение, и дойдох тук преди повече от пет години. Да, ще те убия, но само ако храниш зли помисли към това момиче. Това уталожи ли подозренията ти? — Той не отговори и тя се усмихна. — Не. Разбира се, че не. Подозренията ти са обосновани и са се превърнали в част от съществото ти. Но предупреждавам те, принце: правиш грешка, като не се доверяваш на това момиче.
	— Доверявам й се.
	— Достатъчно, за да й кажеш кой си?
	— Имам си причини да не й се разкрия. — Точно сега беше въоръжен, ако тази жена, мадам Пинчън, се опиташе да го убие, щеше да отговори на удара с удар. Ако беше наранила Сорша, щеше да превърне живота й в ад.
	Тя забарабани с пръсти по облегалката и го загледа така, сякаш той представляваше ребус за решаване.
	— Значи ти си принцът, но още не сте се срещали.
	— Отраснахме заедно. — Силно казано, защото той живееше в палата в Ришарт, а Сорша живееше в Бомонтен, но родителите им си ходеха на гости поне веднъж годишно. Рейнджър познаваше Сорша откакто се помнеше.
	— Но тя пътува с теб. Защо не те помни?
	— Промених се. — _Меко казано._
	Мадам се вгледа в лицето му, скрито наполовина от дрипавата превръзка.
	— Окото ти е здраво.
	— Да. — _Нека знае, че е силен, здрав мъж, способен да защити себе си и Сорша._
	— Ти се маскираш, също както и тя. Но защо? Защо не й кажеш кой си?
	— Не съм уверен, че тя покорно ще се съгласи да стане моя съпруга, а не мога да я загубя сега. Твърде много зависи от съюза ни.
	— Що за мъжка лудост те кара да вярваш, че Сорша ще пристане на човека, който я е излъгал?
	— Когато се върнем в Бомонтен, тя няма да има избор.
	— Ти си идиот. Предполагам, че това се дължи на прекалено много династични бракове. — Мадам стана и се запъти към вратата. — Идвай. Сорша се храни с момичетата долу в кухнята.
	Той тръгна по петите й, а в главата му беше хаос. Може би това беше капан, но…
	— С момичетата?
	— Може би трябва да кажа „засища глада си“? — Тя избухна в смях и го поведе надолу по тясното стълбище, внимавайки да не се спъне.
	Това като нищо беше капан със Сорша за примка. Ето защо Рейнджър поизмъкна ножа и приготви дъбовата пръчка. Вратата на кухнята се виждаше напред. Отвътре се носеше женски смях. Сорша весело разказваше някаква случка.
	Гласът й го накара да се закове на място. Тя звучеше леко и безгрижно, и споменът го върна в онзи ден в градините на Бомонтен…
	Той бродеше неутешимо из палата. Чувстваше се самотен. Възрастните бяха заети с поредните проблеми на кралството и въпреки че Рейнджър беше на шестнайсет, му казваха, че не е достатъчно голям, за да дава мнение. Сега беше твърде голям, за да си играе с принцесите. Те палуваха като кученца, когато трябваше да демонстрират прилично държание. Рейнджър им го каза и те го направиха на нищо. Стъпкаха достойнството му в прахта.
	Обаче гласът на Сорша първо го накара да се закове на място, а после да се плъзна внимателно напред, криейки се зад шубрака.
	След малко видя, че тя се е покатерила на градинската стена и декламира реплика на Беатриче от „Много шум за нищо“ с такъв плам, че той се сви при думите „За мен е по-приятно да слушам как кучето ми лае по гаргите, отколкото един мъж да ми се обяснява в любов.“
	Безупречното фразиране и широките жестове накараха сестрите й да изпопадат на земята от смях. Той ги гледаше от прикритието си. От момичетата го деляха две години и надутото му чувство за превъзходство над тях.
	Но това не го възпря да си отбележи, че въпреки грубоватото си поведение годеницата му е напъпила като прелестен цвят. Закръглените й форми събуждаха копнеж в тялото му. Баща му казваше, че Рейнджър е във възраст, когато всички жени го възбуждат, което бе вярно, но също така беше вярно, че Сорша има възхитителен бюст и тънко кръстче, което той можеше да обгърне с ръце. Косата й още беше рижа като морков, ала нейните вежди и ресници бяха като черно кадифе, на което изпъкваха сапфирените й очи. А усмивката й беше слънце.
	За нещастие това слънце огряваше всички. Тя беше идеалната принцеса, а по всеобщо мнение — на кръстницата му, на приятелите му, на придворните от двете кралства — той не можеше да се мери с нея. Всички го тупаха по рамото, за да му покажат, че се шегуват, но всъщност не се шегуваха.
	Тя учеше съвестно, държеше се добре при посещенията на чуждестранни посланици и омагьосваше баща му.
	Рейнджър страдаше от младежки пъпки, от вечна раздразнителност, типична за юношите, и от огромни ерекции, които избираха да се появят в най-неподходящия момент.
	Единствено графиня Дюбел го разбираше. Усмивката й, нежното й докосване, тайният допир на коляното й бяха причината той все пак да има здраво самочувствие — и постоянна възбуда.
	Но днес, докато гледаше годеницата си — толкова безгрижна и весела, Рейнджър си пожела отново да е дете и да се присъедини към игрите на момичетата, както някога.
	Рейнджър се върна към настоящето и мрачно си помисли, че някогашните дни безвъзвратно са отминали. Мадам Пинчън му посочи един резбован дървен параван срещу стълбището.
	— Скрий се тук. Слушай. Не говори. Не се издавай.
	— Но защо?
	— Защото по това време и на това място командвам аз, Ваше височество. — Тя погледна пръчката, която висеше на колана му. — Тази палка ти стига за защита.
	— Знам как да я използвам — увери я Рейнджър.
	— Не се и съмнявам. — Тя изчезна в кухнята сред хор от поздрави, възклицания и дрънчене на сребърни прибори.
	— Скъпа Сорша, доволна ли си от яденето?
	— Беше много вкусно — отвърна Сорша, — но не можеше да се сравнява с обясненията на Ивлийн как се прави свирка.
	Рейнджър така подскочи, че си фрасна главата в тавана. За щастие никой не го чу сред радостната глъчка.
	Какво бяха надрънкали тези жени на Сорша?
	Той чу как влачат един стол по пода.
	— Всичко ли ти обясниха за мъжете? — попита я Мадам.
	— Всичко. — Сорша звучеше невероятно жизнерадостно за една затворена дълга години в метох девица, която току-що е научила как се правят бебетата. — Вярвам, че какъвто и съпруг да ми предложи съдбата, ще се оправя с него доста добре.
	Рейнджър надникна през една дупчица в паравана, но от този ъгъл не можеше да види кухнята.
	— Помни, че цялата философия на контрола над даден мъж се състои в това да усещаш мислите му преди него самия, което би трябвало да е лесно, предвид на това колко безмозъчни същества са мъжете. — Задоволството в гласа на съдържателката ясно показа на Рейнджър колко е доволна, че може да му натрие носа.
	Той запристъпва от крак на крак с неясната надежда, че ще види Сорша. Щеше да прецени в какво състояние е тя по лицето й. Беше нужно да огледа ситуацията от всички ъгли, да напрани оценка на опасността.
	— Значи си длъжна да се омъжиш? — попита я едно от момичетата.
	— В края на краищата няма как да го избегна. Трябва да дам наследник на Бомонтен. — Сорша въздъхна патетично.
	Рейнджър безшумно се измъкна иззад паравана с цялата гъвкавост, която беше усвоил в последните години, и надзърна в кухнята. Видя високите прозорци и дългата маса затрупана с чинии. Мадам Пинчън се беше разположила на един грамаден стол. Пет-шест леко облечени дами се бяха настанили по пейките. Сорша стоеше между една блондинка и една кестенява красавица и очевидно се чувстваше като у дома си. Нещо повече, изглеждаше щастлива и толкова женствена, че той се зачуди как изобщо е успяла да заблуди някого с маскировката си.
	— Може би ще се омъжиш за принц — предположи прелестната дама с кестенявите коси.
	— Да, Ивлийн, съпругът ми ще бъде принц. — Сорша я сграбчи за ръката и изрече с престорен ужас: — Но ако знаеш на какви принцове съм се нагледала!
	Мадам го изгледа предупредително и Рейнджър се дръпна зад паравана. В кухнята нямаше как да се скрие убиец. Той нямаше да сваля гарда, но вярваше, че сега-засега са в безопасност.
	Сорша продължи:
	— Има принцове с брадавици и с развалени зъби, има стари принцове, които вонят… Най-хубавият принц, когото съм виждала, беше годеникът ми Рейнджър, ала и той не беше стока, бог да го прости.
	Но какви кусури му беше открила! Добре де, беше егоистичен, суетен и си придаваше излишни важности, но в сравнение с другите принцове направо си беше цвете за мирисане. Той долепи ухо до паравана и мълчаливо я подкани да се спре по-подробно на въпроса.
	— Какво не му беше наред на твоя Рейнджър? — попита Мадам.
	— Човек не бива да говори лошо за мъртвите — превзето отвърна Сорша.
	— Откъдето и да го погледнеш, човек не бива да говори лошо и за живите. — Мадам умишлено повиши тон. — Ако този Рейнджър е бил вятър работа, бил е и толкоз. Късно му е да се промени.
	— Беше истински красавец — жално въздъхна Сорша. — И имаше хубави зъби.
	— Добрият външен вид още нищо не значи — каза нечие дръзко гласче.
	— Кажи ни с какво предизвикваше у тебе неприязън — нареди Мадам.
	Да, кажи ни.
	— Докато бяхме малки, Рейнджър беше свястно момче. Все гледаше да ме дразни, но не беше лош по сърце. Обаче си нямаше моята баба да го научи на смирение. Вярваше на всички ласкателства, с които го обсипваха придворните. Смяташе се за дар Божи. Да, ама не!
	Хей, нали не биваше да говорим лошо за мъртвите. По-полека!
	— Въобразяваше си, че е нещо повече от мен, защото е момче, защото е по-голям и защото бяхме сгодени още от люлката.
	— Не му се е наложило да си помръдне пръста, за да те завоюва — обобщи Ивлийн.
	— Точно. Бяха го лепнали за мен — така се изразяваше — и изобщо не ме ценеше. За него стоях по-ниско от кучето или от коня му.
	_Но сега те ценя. Ти си моят ключ за кралството. Ще се погрижа и ти да ме оцениш._
	— Уверявам ви, че от мен щеше да излезе добра владетелка. А той не ставаше за крал. Не знаеше що е такт и не умееше да управлява хората.
	_Но се научих. Точно сега те управлявам като кукла на конци._
	— Вярваше твърдо в собствената си правота. — Сорша се засмя горчиво.
	Презрението й го жегна. Да, бе пожелал да чуе какво не е харесвала у него, но чак пък толкова…
	— Аз щях да свърша черната работа, а той щеше да обере лаврите — завърши Сорша.
	Този болезнен анализ на характера му го остави без дъх.
	— Но всички принцове са един дол дренки. — Сорша като че ли потрепери.
	— Ние тук си изкарваме по-хубаво от нея — обади се блондинката.
	— Горката принцеса. — Мадам преливаше от съчувствие. — Трябва да направим на Сорша подарък.
	— Съвет как се кастрират мъже? — Дързостта в гласчето на дамата смрази Рейнджър.
	— Не, Хелън — търпеливо отвърна Мадам. — Мислех си за нощница, която гарантирано ще я преведе бързо през мъчението на първата брачна нощ.
	— Не, и бездруго бяхте твърде добри към мен.
	Малката глупачка говори сериозно.
	— Ти си най-голямото ни развлечение от седмици насам. Хайде, изправи се и дай да те видим. — При тази заповед столът на Мадам застърга отново. — Тя е приблизително с твоите мерки, Хелън. Дай и онази нова дантелена нощничка.
	Рейнджър погледна вратата. Ако мръднеше паравана съвсем малко, щеше да вижда в кухнята.
	— Ах, не тази! — Гласът на Хелън изразяваше разочарование.
	— Ще ти купя нова. — По тона на Мадам си личеше, че всякакви спорове са излишни.
	Но можеха да го хванат, докато се местеше.
	— Добре. — Хелън излетя нагоре по стълбището, без дори да погледне паравана.
	— По време на пътуването си срещнах двама мъже, които познаха, че съм жена. Монахините ме облякоха, но сигурно са допуснали няколко грешки. Вие познавате женското тяло по-добре от всеки.
	— И мъжкото тяло — засмя се Ивлийн.
	— И мъжкото тяло — съгласи се Сорша. — Можете ли да ми помогнете да добия по-мъжествен вид?
	Принцесата на Рейнджър определено беше практична.
	— Разбира се, че можем. Има мъже, които поставят такива изисквания, ако ме разбираш какво ти казвам.
	Рейнджър чу думата още преди Сорша да я е изрекла:
	— Защо?
	— Понякога мъжете обичат да си играят — каза й едно от момичетата.
	— Виж, това ще го запомня — отвърна Сорша.
	Без съмнение още една точка от плана й как да _„оправи“_ мъжа си през първата брачна нощ.
	— Дай да ти видя косата — бодро и делово заяви Мадам. — Хм, да. Цветът не струва, но на гъстота си я докарала. Я да те видя разплетена.
	Рейнджър си мислеше, че няма да види Сорша с пусната коса преди първата брачна нощ. Сега, когато му се отдаваше тази възможност, от гледката го деляха някакви си двайсет и пет сантиметра.
	Чу мърморене и тътрене на крака. После проститутките ахнаха.
	— Прилича на коприна с неописуема стойност. — Ивлийн се съвзе първа.
	Мадам Пинчън се прокашля.
	— Взимам си назад думите за цвета. А на какви тежки вълни пада само!
	Рейнджър вдигна паравана и започна да се мести полекичка, докато Сорша и кухнята не се появиха в полезрението му. Той дръпна превръзката от окото си и долепи лице до пролуката.
	Озова се точно срещу Сорша. Един кос лъч светлина я осветяваше цялата и шокът му подейства като гръм. Почувства се пречистен.
	Мадам беше разстлала кичурите по раменете й. Сравнението на Ивлийн наистина беше удачно. Цветовете блестяха на светлината на свещите. Златото се разтапяше в бронз, а бронзът преминаваше в бакър. Рейнджър копнееше да зарови пръсти в този течен огън и да изгори в него.
	Сърцето му спря да бие. Дъхът му заседна в гърлото. Той стисна паравана така силно, че резбата се отпечата в плътта му. Изведнъж усети леко докосване по рамото.
	Подскочи и се завъртя с вдигнат юмрук.
	Хелън стоеше със сгънатата дантелена нощница в ръце. Интимен като ласка, погледът й пробягна по тялото му и се спря на издутия му копчелък.
	— Извинете — подсмихна се тя и се промъкна в кухнята, като че всеки ден виждаше мъже, криещи се зад паравани.
	А може би тази гледка наистина не беше нещо ново за нея.
	Тя се закова на място при вида на разпуснатите плитки на Сорша.
	— Можеш да заработиш цяло състояние тук! — възкликна тя.
	На Рейнджър му се прищя да я удуши.
	Сорша прокара пръсти през косата си и се нацупи.
	— Но какво общо има това с маскировката ми като момче?
	— Плитката е основният проблем — трудно е да я прикриеш и мъжете не носят дълга коса. Обаче има с какво да ти помогнем. На първо място ще оцапаме лицето ти. — Ивлийн прокара ръка по покрития със сажди ръжен и пипна лицето на Сорша. — Никоя жена не би тръгнала да се разхожда така.
	— А мъжете пет пари не дават за чистотата си — обади се едно друго момиче.
	Хелън загъна нощницата в кафява хартия и я завърза с канап.
	— Можем да натъпчем ризата й с подплънки от стари дрехи, уж има по-мускулести мишци. Хем така ще й е по-топло.
	Рейнджър трябваше сам да се досети за това.
	Дамите се надигнаха и обкръжиха Сорша като пърхащи пеперуди. Говореха в един глас и дърпаха дрехите й. После се разпръснаха и полетяха в различни посоки.
	Той стоеше зад паравана, вече, без да се крие, но проститутките не му обръщаха внимание. Те идваха и си отиваха, бъбреха си за Сорша. Обсъждаха кралския й сан, принца й, бедите й. От разговорите им ставаше ясно, че дамите в бардака в престъпното градче, което се намираше на четири дни път усилена езда от Единбург, съжаляваха принцесата. Някой ден Рейнджър щеше да поправи този тъжен обрат на съдбата.
	В кухнята летяха дрехи.
	Сорша чуруликаше неспирен поток от възражения.
	Мадам се тресеше от смях.
	Когато дамите се отдръпнаха, позволявайки му да я види, той примигна от изненада.
	Жените бяха сътворили чудо. Раменете на Сорша изглеждаха яки, лицето й беше мръсно. Шапката беше нахлузена над ушите й. Тя приличаше на момче, което е водило суров живот на улицата.
	— Сега никой няма да те познае. — Мадам й връчи огледало. — Дори монахините.
	Сорша се взра в отражението си и избухна в смях.
	— Страхотно! Направили сте ме истинско момче. Така ще преметна всеки!
	Вярно беше. Със Сорша можеха да поемат опасния път към Единбург, без да се боят, че убийците ще ги вземат на мушка.
	— Предвидили сме още едно нещо. — Мадам му махна да влезе.
	Той призна правото й да го подложи на изпитание. Мадам искаше да бъде абсолютно сигурна, че Сорша ще язди на спокойствие с него.
	Той намести парцала над окото си, излезе зад паравана и извика:
	— Сорша!
	Престолонаследницата на Бомонтен стреснато се огледа и го видя. Той стоеше на прага — поумнял и заякнал, различен от суетното момче, което тя беше описала.
	Очите й се отвориха широко, после се присвиха в цепки. За един миг той си помисли, че го е познала. Познала е, че е Рейнджър.
	Той чакаше, чудеше се, искаше…
	После тя заслони очите си с ръка. Отново се взря в него и поклати глава.
	Мигът беше отминал.
	Той още беше странник за Сорша.


>	12

	_Вихър и дъжд._
	На третия ден от пътуването към Единбург Сорша не помнеше да е спряло да вали. А сега към студа и влагата се прибавяше и стържещият глад. Днес провизиите им бяха свършили и голата пустош на шотландските планини не им предлагаше дивеч или подслон. Никакво село, никаква светлинка… само вихър и дъжд.
	Вихър и дъжд.
	Тя не падаше духом и Бог й беше свидетел, че Арну бе непоколебим във вярата си, че ще стигнат безпрепятствено до Единбург. Но каква утеха можеше да й предложи увереността на Арну, когато той многократно бе доказал, че е глупак?
	Тази вечер за пръв път не намериха хижа или обор, в които да се подслонят. Когато се сгушиха под една издадена скала — убежището им не можеше да се нарече пещера — тя се помъчи да измисли тема за разговор. Нещо, което да ги откъсне от мислите за едва пращящия огън, студената земя и влажните одеяла.
	Тя претегли тежката си плитка в ръка и се намръщи.
	— Като стигнем в следващото село, ще си отрежа косата.
	Арну се извъртя рязко и я погледна сърдито.
	— Какво рече?
	— Ще си отрежа косата. Само проблеми ми създава по време на пътуването, а според Ивлийн плитката ме е издавала като жена.
	— Никой не те е разпознал, откакто те преоблякоха. — С тъмната брада, набола по брадичката му, и мърлявата превръзка над окото той изглеждаше по-страшен и от най-отчаяния наемен убиец. Тъмните му очи гледаха сурово, а устните му изстрелваха безмилостно думите. Сигурно наистина му беше студено.
	— Вярно е — съгласи се тя. — Но със сигурност ще е от полза за маскировката ми, ако…
	— Забранявам.
	Този категоричен, заповеден тон изобщо не подхождаше на простия рибар, който Сорша познаваше.
	— Как така ще ми забраняваш? — Тя се засмя, но когато той я погледна със здравото си око, смехът й заглъхна. Арну беше… направо страшен.
	После това впечатление се разсея. Той сведе поглед, отдаде й смирено чест и въздъхна тежко.
	— Ами… косата ти е толкова хубава, като зората, която отмята воала на нощта.
	— Колко поетично. — Не знаеше нито какво да каже, нито какво да мисли. В разстояние на една минута беше видяла две различни лица на Арну, които не познаваше. — Но ти не ми ли беше казал, че косата ми имала цвят на моркови?
	Той се ухили.
	— Морковите са полезни за здравето, тъй ме учеше мама. Не си режи косата. Повярвай ми, ще се грижа за теб. По-скоро бих дал живота си, отколкото да допусна някой да те нарани.
	— Знам. — Тя несигурно пусна плитката си. Студеният въздух ощипа ушите й и тя потрепери. — Просто с къса коса ще ми е по-лесно.
	— Трябва да нагледам конете. — Той излезе от подслона им, после се върна. Затъкна косата й под яката, оправи й палтото и нахлупи шапката над ушите й.
	— Остави ми нещо, за което да мечтая, Сорша.
	Същата нощ, докато лежеше загърната в одеялото, а Арну я притискаше към себе си, за да се топлят, тя не можеше да избие от главата си мисълта за странното му поведение. Не разбираше какво е имал предвид — _„остави ми нещо, за което да мечтая“._
	Той дали мечтаеше за нея?
	Никога не бе събуждала у друг мъж подобни копнежи. Никой не харесваше нейната външност, да не говорим за рижата коса. Рейнджър й го беше заявил в прав текст.
	Обаче Арну изглеждаше запленен от хубостта й и от косата й, даже се беше заклел да умре за нея, което тайничко я развълнува.
	Не че Арну беше подходящ за нея. Но изкъпан и чист, без да се прегърбва и да се хили като идиот, ако забравим за ужасната превръзка и празната очна кухина под нея… той беше доста привлекателен по един първичен начин.
	И толкова харесваше косата й, че даже почна да се държи господарски с нея. На Сорша това определено й харесваше.
	Харесваше Арну.
	И по-важно: доверяваше му се.
	Арну беше честен и неподкупен, без следа от притворство в себе си. От уроците на баба знаеше колко редки са тези качества.
	Но Арну беше прост човек. Сорша беше открила рядък брилянт — рицар, посветил се да й служи. Той никога нямаше да я предаде.
	И още: тя се разтапяше при мисълта за силните му, грубовати ръце, за широките му плещи, за дългите му крака. Не знаеше как да разбира това, но реакцията на тялото й я караше да се чувства жива.
	Тя се усмихна и потъна в дълбок сън.
	На следващото утро Сорша откри, че Арну вече е станал и говори нежно на конете. Тя надзърна изпод одеялата и видя, че в процепите на скалите е навял сняг.
	Изстена. Зимата.
	Зимата ги беше застигнала по пътя.
	Арну дойде и погледна под скалистия навес.
	— Нужно ли е да ставам? — пошегува се тя.
	— Не. — Той й подаде ръка и изрече с убийствена ирония. — Можеш да останеш тук и да умреш от глад.
	— Ако трябва да избирам между двете… — Тя пое ръката му и се удиви на топлината й. Как можеше той да е топъл, докато тя беше премръзнала?
	Лека-полека Сорша се изправи на крака. Докато приглаждаше с ръка намачканите си дрехи, Арну я прихвана.
	— Гледай по-весело на живота! Облаците са се разпръснали и небето е чисто. Виж, слънцето изгрява!
	— Същинско чудо. — Такова чудо можеше да бъде оценено единствено от мокри и гладни пътници. Небето се окъпа в позлата, после се изчерви от удоволствие при вида на Слънчо, който беше останал скрит толкова дни. Лилавите планински хребети засияха рубиненочервени в предчувствие на топлината и Сорша откри, че гледа богатите оттенъци на небето и се чуди с кой ли цвят Арну сравнява косата й.
	Но когато се обърна, откри, че той наблюдава не изгрева, а нея.
	— Всички цветове — отвърна той.
	Сякаш беше прочел мислите й!
	Приливът на неочаквано удоволствие, което Арну бе събудил у нея вчера, отново се надигна. Тя се изчерви и се престори, че е свикнала с подобни ласкателства.
	— Придворните… искам да кажа някои хора ми казваха, че имам очите на баба.
	— Тъй ли? — На тази светлина единственото му око изглеждаше доста интелигентно.
	— Не. — Тя вдигна влажните одеяла от земята и ги сгъна. — Очите на баба са толкова студени, че пронизват като ледения вятър.
	Той се засмя.
	— Баба ти май е някоя страховита вещица.
	— Кученцата и малките деца бягат от нея. — Сорша не се шегуваше.
	— Нямаш ли си друго семейство, освен нея? — Арну беше подсушил конете, бе ги извел от храстите и сега те чакаха на зелената трева.
	— Имам две сестри, Кларис и Ейми. Като се прибера у дома, ще ги видя.
	— Сигурна ли си?
	— Така се надявам. — Сорша си пое дълбоко дъх. — Ейми беше само на дванайсет години, когато я видях за последно. Кларис беше красива и знам, че сега ще я заваря още по-красива. Липсват ми… — Сорша осъзна, че се е размекнала от глада, защото неочакваният прилив на самота я накара да се просълзи. Когато се овладя, тя каза:
	— Аз… ъ-ъ, имах техните писма и те ми правеха компания. Но онзи пожар в манастира изгори писмата и сякаш нещо в мен умря.
	Арну унило сведе поглед и намести парцаливата си превръзка.
	Сорша подсмръкна.
	— На мястото на сърцето ми сякаш има горещо въгленче. Докато не видя сестрите си и не се уверя, че са добре, няма да се почувствам истински жива. Глупаво, нали?
	— Никак даже. Обичта ти е изключителна и говори, че имаш добро сърце. — Думите му бяха мили и изненадващо разумни. — Малко сестри са толкова привързани една към друга.
	— Не можем да се караме, когато сме разделени. — Тя избърса очите си.
	Арну смени темата, сякаш му беше неудобно. Но какво друго да очаква от този мъж — такт ли?
	— Снощи, като си легна, отидох да разузная. Напред има село. Ще го заобиколим, после ще се върна да купя провизии.
	При тази мисъл празният й стомах изкъркори.
	— Ами храна?
	— Най-вече храна. — Топлата му усмивка сега нямаше нищо общо с глупашкото му хилене. — Ти си войник, Сорша. Не се оплакваш, все едно колко си гладна или колко ти е студено.
	— Какъв смисъл има да се жаля? — изненада се Сорша. — Да не би ти да не страдаш от студа и липсата на храна?
	Арну продължи да й се усмихва, сякаш тя беше казала нещо забележително, докато онова томително усещане отново не се разля по тялото й. Сорша сведе поглед, обзета от пристъп на внезапна скромност.
	Той не продума, и когато тя го погледна крадешком, несигурна бръчка прорязваше челото му. Старият Арну се беше завърнал — но не съвсем. Този Арну приличаше по-малко на глупак и повече на… сериозно объркан мъж?
	— Хайде да тръгваме, докато времето е хубаво. — Той й помогна да се качи на седлото.
	Те оставиха пътеката, за да заобиколят селото. После спряха.
	— Ще отида да взема храна. Отвъд тоя хълм има една дълга долина, която върви успоредно на пътя. Иди там, не можеш да се изгубиш, и аз ще те настигна след два часа — гласът му стана строг. — Бъди нащрек. Ако видиш някого — мъж, жена, дете — не спирай, за да си побъбрите. Видиш ли ездач, не бързай да го възприемаш като приятел. Нищо чудно това да е някой друг убиец.
	— Добре — докачи се Сорша. — Не е нужно да си толкова гаден!
	— Гаден? — Той се отдръпна на коня, сякаш тя го беше обидила. — Жено, ти обядва в дом на греха, и когато приключи с хапването, знаеше имената на всичките му труженички!
	— И какво лошо има в това?
	Той се опита да намери отговор, но Сорша доволно си отбеляза, че езикът му май се е вързал. И как иначе, когато разумът беше на нейна страна? Най-накрая Арну я посочи с пръст.
	— Ако обичаш, трай си и се прикривай.
	— Знам, че ме преследват и ще бъда благоразумна — увери го тя.
	— С тебе май имаме различни представи за благоразумието. — Той се отдалечи и на Сорша и се стори, че го чува как промърмори „И слава богу“.
	Но тъй като в думите му нямаше и капка смисъл, тя пое по хълма, борейки се с пристъпите на силния вятър, и се спусна в дългата долина. Тук есенното слънце я сгря, вятърът се укроти и прекрасният ден извика усмивка на лицето й. Земята се бореше с нашествието на зимата и в сивите каменисти дерета още се мяркаха туфи зелена трева. Въздухът беше чист и толкова свеж, че прочисти дробовете й. Тя не бързаше и се наслаждаваше на тези безметежни часове. Малки птичета бяха накацали по скалите — кипреха се и чуруликаха. Бяха толкова сладки и смешни, че Сорша се засмя високо.
	— Кое е толкова забавно? — Изведнъж Арну изскочи иззад един голям валчест камък недалеч от нея и тя подскочи.
	— Хей, изплаши ме!
	— Пътят е равен и по него се пътува бързо.
	Тя погледна издутите му дисаги.
	— Взе ли нещо за ядене?
	— Ще си устроим истинско пиршество. — Той я погледна изпитателно. — Сега пък защо се смееш?
	— Не ти ли се иска да пееш и да танцуваш от радост, че последните няколко дни вече са минали и заминали?
	Той отново се начумери и се вторачи в нея. После усмивката разцъфна на устните му.
	— Хубавото време ми отвори страхотен апетит. — Посочи й малкото възвишение, оградено от кръг грубо издялани камъни. — Ще седнем там. Така ще можем да видим кой влиза в долината дълго преди…
	— Да! Мястото ми се струва прекрасно. — Тя се плъзна от седлото, хвана коня за юздите и го поведе към каменния кръг.
	Камъните бяха огромни — надвишаваха я по височина поне два пъти и повечето от тях стояха побити, изправяйки се към небето като безмълвни свидетели на отминали епохи. Тя се взря в небето, докато минаваше между две каменни колони, мъчейки се да пресметне колко човека са били нужни, за да ги побият, когато Завоевание се уплаши. Конят започна да рие земята, отказвайки да влезе в кръга, и Сорша за малко не се катурна през глава.
	— Какво има, момчето ми? — Тя го поведе назад, галейки го по муцуната, шепнейки му нежни думи. Но въпреки че прие утешенията й, конят отказа да пристъпи в каменното ограждение. Сорша намръщи чело и погледна Арну.
	— Налага се да завържем конете отвън.
	— Но защо?
	— И преди съм виждал подобно нещо. — Той плъзна поглед по камъните: високи, сиви, покрити с оранжеви лишеи и зелен мъх. — Местните хора винаги твърдят, че това е построено от феи, таласъми или жреци на някаква изчезнала религия. Предполагам, че конете надушват магия.
	Сорша удивено се огледа наоколо.
	— Единствената магия е тази на прекрасния ден.
	Той се взря в нея отдолу.
	— Кажи го на конете.
	Арну, да не би да вярваше във феи? Подобно нещо беше безумно, обаче нейният защитник рибар весело завързваше конете на зелената ливада отвъд кръга. Колко странно.
	Тя отново пристъпи сред камъните, този път по-предпазливо.
	Не усети нищо. Не я зашемети някакво свръхестествено чудо и това я устройваше. Когато Арну се присъедини към нея с торба в ръка, тя каза:
	— Баба непрекъснато ми набиваше в главата, че магия не съществува.
	— Баба ти не е компетентна по всички въпроси. — Арну нацупи устни, сякаш беше захапал особено кисел лимон.
	— Наистина ли вярваш, че това място е построено от феи? — Глупав Арну!
	— Според легендите времето спира в страната на феите и там е вечна пролет. — Той махна с ръка към многото жълтурчета, които никнеха в сенките на камъните. — Аз лично се чувствам в безопасност тук. А ти?
	Да, и тя.
	— Разбира се, но защото сме предпазливи и това място ни служи за наблюдателница.
	— Разбира се — повтори той с неприкрита насмешка.
	За пръв път от няколко дни насам й стана достатъчно топло, за да свали наметалото си, шапката си и горните си три ризи. Може би, весело си помисли Сорша, феите наистина бяха причина за това великолепно време.
	Тя се изкатери до най-високата точка в каменния кръг и погледна надолу. За нейна изненада възвишението бе по-високо, отколкото изглеждаше. Оттук докъдето поглед стига се виждаше шотландската пустош. Слънцето хвърляше дълги сенки по земята. Лилавите планини и сините реки изчезваха в стесняващата се линия на хоризонта. Тя почти почувства как ако се напрегне, може да се взре на югоизток и да види Бомонтен. Ветрецът шепнеше нежни слова в ухото й, подтиквайки я да опита и тя се напрегна; повдигна ръце, сякаш можеше да литне. Толкова много й се искаше да види баба си, да чуе гласа й, да узнае истината за баща си, сестрите си, мъжете, които я преследваха…
	Мощният глас на Арну наруши концентрацията й.
	— Ето го обяда ни. Наредих го върху одеялото и ти давам да си вземеш каквото поискаш. Какво ще кажеш за пай с говеждо? Или предпочиташ едно голямо парче от печеното зайче? Има пресен хляб и сирене… — Той замлъкна. — Застанала си на пръсти и гледаш особено.
	Сорша се смути и тупна на земята, после нехайно се запъти към него.
	— Стори ми се, че дочух нещо.
	— Сериозно? — Той разтревожено огледа пейзажа. — А аз не чух нищо. Да не е била някоя фея?
	— Стига си се правил на интересен, Арну. — Миризмата на говежди пай подразни сладко ноздрите и. Тя клекна на одеялото и погледна пиршеството пред себе си. — Мили боже. Какво ли няма тук! Никога няма да го изядем всичкото!
	— Първо хапни, пък после ще говорим. — Той откъсна едно краче от зайчето и й го подаде. — Освен това не знаем какво ни чака по пътя. Ще прибера остатъците и до Единбург ще сме ги омели. А сега яж, Сорша.
	Тя заби зъби в сочното месо и притвори очи, когато богатият вкус изпълни устата й. Лакомо се нахвърли на крачето, за секунди оглозга всичкото месо по кокалчето и отвори очи, за да види как Арну се хили насреща й.
	— Какво?
	— Един мъж би дал мило и драго да види такъв екстаз по лицето на жена си…
	— Ти само трябва да ме нахраниш — весело извика тя и протегна ръка за още.
	Той продължи да се усмихва, сякаш знаеше нещо, което не й беше известно. Отряза й края на погачата, издълба средата и напълни импровизираната купичка с говежди пай за Сорша. Докато тя се хранеше сладко-сладко, той бавно приготви същата купичка за себе си. На Сорша й се видя странно, че той предпочита да я гледа как яде, вместо да напълни стомаха си, но бе толкова гладна, че не й пукаше.
	— Тази вкуснотия е била измислена от някоя добра фея.
	— Твоята добра фея беше жената на хлебаря, а тя е грозна, талантлива и флиртува до спукване. Сега ядем вечерята на хлебаря.
	На Сорша й приседна залъкът.
	— Флиртувал си с жената на хлебаря?
	— Жертвах се, за да утоля апетита ти — увери я Арну.
	На устните му трептеше усмивка, слънцето го огряваше и изведнъж на Сорша й хрумна, че той изглежда почти млад. Дълбоките линии около устата му се бяха отпуснали. В очите му дремеше смях. В каменния кръг, където не ги заплашваше опасност отникъде, той изглеждаше съвсем различен — не идиота Арну, а мъж, който със своя неустоим чар може да си изпроси вечеря, от която и да е жена.
	— На колко си години? — Въпросът й прозвуча не на място и тя изпелтечи: — Ъ-ъ… искам да кажа, помислих, че си по-млад от мен.
	— И защо си го помисли?
	Спомни си несвързаното му бръщолевене в манастира, удивлението му от начина, по който се бе справила с похитителя си; физиономията му, докато се притискаше към стената в дома на греха, а проститутките му се смееха.
	— Ами… като че ли не си кой знае колко опитен в житейско отношение.
	— Имам скрити таланти. — Той си отчупи коричка от погачата, сдъвка я и я преглътна.
	— На колко си години, значи?
	— На двайсет и седем. — Той я фиксира с тъмния си поглед.
	Виж ти. Не би предположила, че е по-голям от нея.
	— Имаш ли семейство?
	— Погребано.
	Тя съжали, че е попитала. Единствената му, неочаквана дума смути покоя, който цареше на това място. Обаче нещо я караше да научи повече за спътника си, който се бе превърнал в неин смел покровител.
	— Извинявай. Имаш ли си някой, който ти е скъп на този свят?
	— Има цяла страна, която ми е скъпа на сърцето. — Той дояде пая си, дояде погачата и се разрови в дисагите, за да измъкна тумбесто кафяво шише. Издърпа тапата със зъби. — И уиски нося. Искаш ли? — Арну й предложи шишето със старата си глупашка усмивка.
	— Да. Благодаря ти. — Сорша не разполагаше с чаша, но очевидно той не намираше за нужно да й даде. Ето защо вдигна шишето и отпи. Уискито опари гърлото й, прочисти синусите й, насълзи очите, замая главата й.
	Когато остави бутилката, откри, че Арну я зяпа с отворена уста.
	— Какво има? — попита тя.
	— Няма ли да се закашляш?
	— След толкова много дни, през които го карах на мръсна вода и пълно със семки вино, уискито ми подейства божествено. — Тя отново отпи и му върна шишето.
	Той предпазливо подуши съдържанието му, после отпи и се закашля.
	Сорша се засмя, изправи се и се завъртя в кръг, обзета от радост — заради храната, заради това специално място, заради слънчевата светлина и прекрасния ветрец. Чу как Арну я вика, но бе преизпълнена от усещането, че е жива. Повдигна се на пръсти и затанцува на музиката на вятъра. И вятърът й отговори, улови я за ръцете и я поведе в ритъма на валса. Той я завъртя, научи я да се накланя и люлее заради чистото удоволствие от движението. Жълтите цветя, зелената трева, древните сиви камъни се завъртяха пред очите й. През цялото време тя знаеше, че Арну я наблюдава, сякаш не може да откъсне поглед от нея, и седи като втрещен на грубото кафяво одеяло.
	Тя не спря, докато вятърът не отшумя, оставяйки след себе си лек повей. Застана до одеялото — задъхана, развълнувана, ободрена.
	— Сорша. — Дълбокият глас на Арну извика името й решително и с авторитет. Когато отвори очи — кога ли ги беше затворила? — видя, че той й подава една прекрасна розова ябълка.
	— О! — Тя се отпусна на колене до него. Пое ябълката, и вдъхна уханието на лятна жега и есенна жътва. Зъбите й се забиха в сочния плод. Вкусът се плъзна по езика й, идеална смес от сладко и кисело. Никога не беше вкусвала нещо толкова божествено като тази ябълка, докато Арну не дръпна кръглия плод от ръката й и не впи устни в нейните.


>	13

	В жегата на обедния час, в мълчанието на каменния кръг, неговата целувка изглеждаше естествена като танца на Сорша с бодрия вятър. Тя не помръдна, погълната от усещанията, които неговите устни събуждаха, чудейки се разсеяно какво беше накарало скромния, глупав Арну да предприеме такива решителни действия. Но после топлината на мига заличи всякаква мисъл от съзнанието й. Устните й се разтвориха под деликатния му натиск и нейният език опита аромата му. Арну беше сладък като мед.
	Навярно той си бе помислил същото за нея, защото измърмори „сладост“ и движението на устните му изпрати томителна тръпка по тялото й.
	Той миришеше на тази долина: див, чист и необуздан. Дори със затворени очи би познала уханието му… а точно сега клепките й бяха спуснати.
	Кога се беше случвало същото? Струваше й се толкова естествено да сподели мига с него, да му позволи интимност, каквато не бе позволявала на никой друг мъж.
	Пръстите му повдигнаха брадичката й. Мазолите, загрубелите му длани красноречиво говореха за живота му на моряк. За битието му на мъж.
	Устните му се вдигнаха от нейните и се преместиха нагоре, по страните й, върху клепките й… после надолу, към чувствителната вдлъбнатинка зад ухото й.
	Когато дъхът му погали шията й, тя потрепери от наслада. Знаеше, че мъжете целуват жените. При изгнанието си в Англия живееше при едни добри хора, съпрузи, които изразяваха обичта си един към друг с някое и друго докосване по устните.
	Но това бе различно. Целувките на Арну бяха богати, пищни; овкусени с каймака на опита и меда на желанието. Щеше й се да пищи от удоволствие всеки път, когато устните му милваха кожата й. Нададе лек стон, докато той обсипваше с целувчици гърлото й, сякаш нейното тяло не можеше да не откликне с най-първични аплодисменти на възхитителните му умения.
	Щом чу стона й, той вдигна глава и се вгледа в лицето й.
	Тя усети топлината на погледа му, но жегата на неговата страст разтапяше костите й. Сорша едва успя да повдигне клепачи. Видя, че зеницата му е отворена толкова широко, че тъмнокафявия ирис почти не се виждаше. Представи си, че сега може да проникне в глъбините на душата му и се усмихна — бавна, чувствена извивка на устните, с която му казваше колко много значат ласките му за нея.
	— Ти, глупаче такова! — Гласът му прозвуча прегракнало. — Да не мислиш, че можеш да си играеш с огъня?
	— С огъня ли? Разбира се. Вярвам ти. — Изведнъж усети ледения повей на съмнението. — Или не бива?
	— Съвсем не. — Той се дръпна на своята част от одеялото, затвори окото си. Остана напълно неподвижен и така скован, сякаш се бореше с разкъсваща болка.
	Сорша не знаеше що за болка може да е това, но излизаше, че сега само тя е на стража. Огледа се. Въздухът беше толкова чист, а каменният кръг — толкова високо, че тя виждаше на няколко мили околовръст. Нищо не се движеше по пътя, нищо не се движеше в долината, нищо не се движеше по хълмовете. Дори конете, които пасяха наблизо, изглеждаха мънички и незначителни. Сякаш феите наистина бяха създали това място, хвърляйки около него защитно заклинание. Ако някой я дебнеше, този някой не се виждаше никъде.
	Сорша въздъхна облекчено и раздигна остатъците от обяда, затъвайки ги в кафява хартия. Ако внимаваха с Арну, провизиите щяха да им стигнат за два дни. Дъждът беше забавил идването им в Единбург, но ако времето се задържеше сухо като днес, за два дни щяха да стигнат. Тя изтръска трохите от одеялото, остави го до дисагите и най-накрая се погрижи за най-належащата си нужда… зазяпа се в Арну.
	Той вече не бе в плен на напрежението. Беше се отпуснал в обятията на съня, изтощен от нощното си разузнаване. Превръзката над окото му й пречеше да види цялото му лице, но сега Арну имаше вид на млад и добродетелен мъж.
	Майка Брижет щеше да изтъкне, че това трябва да й послужи за урок. Сорша слушаше глупавото му бръщолевене, дразнеше се от широката му усмивка и беше пропуснала да види благородните му черти.
	По някаква причина тя искаше да го гледа, да изпие с поглед лицето му, снагата му… да го докосва, да го целува, както той я беше целунал.
	Тя полегна до него на одеялото и се зачуди: всъщност защо я беше целунал? Постъпката му изглеждаше импулсивна. Доколкото познаваше Арну, нямаше основания да предполага друго.
	Но защо? За привлекателна ли я намираше? Възможно ли е някой мъж да я… пожелае? Въпреки нейната бледа, обсипана с лунички кожа и рижата й коса? Съмняваше се.
	Разбира се, това беше само Арну и ако Рейнджър беше жив, щеше да изтъкне, че Арну е малоумник.
	Много добре. Вярно беше. Но Арну беше готин малоумник. Смел малоумник. Може би кръшкаше от действителен бой, но все още пътуваше с нея, макар да знаеше, че някой я преследва.
	И накрая той не изглеждаше чак толкова малоумен. Имаше своите проблясъци на духовитост и остър ум.
	Сорша се ласкаеше, че времето, прекарано с нея, е подобрило мисловната му дейност, а също и обноските му. И хигиената му. Може би за в бъдеще Арну щеше да се издигне…
	Но нищо от това не отговаряше на въпроса защо Арну я е целунал — и кога ще я целуне пак.
	Сорша си свали шапката, нахлупи я над очите си, за да се скрие от ярката слънчева светлина… и се унесе в дрямка, както си мислеше за целувката.
	Рейнджър знаеше къде се намира — заспал на едно одеяло посред каменен кръг в шотландската пустош.
	Знаеше каква е мисията му — да върне принцеса Сорша в Бомонтен, да се ожени за нея и да използва армията на кралица Клаудия, за да спаси Ришарт.
	Познаваше опасностите — разбойници, глад, зима, наемни убийци. Сорша можеше да се разбунтува и да откаже да последва съдбата си — както своите сестри.
	Но той имаше сили да се справи с всяко предизвикателство.
	Единствено собствената му слабост го хвърли в обятията на кошмара.
	Единствено собствената му слабост…
	— Рейнджър, не можеш да отидеш при графинята. — Марлон единствен се осмели да изрази всеобщото мнение. — Твърде е опасно.
	— Трябва. — Седемнайсетгодишният Рейнджър навири нос пред групичката свои приятели: Цезар, Хектор, Емилио, Хардуин и Марлон. Мъже, израснали с него и обучени да му служат и да го пазят на всяка цена. — Обичам я. Тя ми изпрати бележка. Разтревожена е за мен. Трябва да прекарам още една нощ в обятията на прелестната Жулиен. — Рейнджър добре съзнаваше колко романтично изглежда: висеше за решетката под балкона на Жулиен, препасал меч, с изправени рамене и святкащи от страст очи. При мисълта, че е същински Дон Кихот, стремящ се към своята Дулсинея, гърдите му се издуваха от гордост.
	Той беше престолонаследникът на Ришарт, който се отправяше на война, за да спаси страната си от злия узурпатор, и който държеше да прекара последната си нощ в блаженство. Опасността беше голяма, но повече за нея, защото злият узурпатор беше собственият й съпруг граф Дюбел.
	— Пазете стража — нареди той на другарите си и продължи да се катери по балкона към спалнята на граф Дюбел, където геройски щеше да му сложи рога със съпругата му. Рейнджър се улови за натежалите от плод клони на лозата и се набра по-високо и по-близо до любимата си.
	Цезар, Хектар, Емилио, Хардуин и Марлон. Трима бяха по-големи от него. Двама бяха негови връстници. Всички до един пиха сред цвета на младите кавалери в кралството.
	Никой от петимата не одобряваше тази авантюра.
	— Къде е тя? Ако ти е написала бележка, защо не те чака на балкона? Казвам ти, тая работа не ми харесва. — Черната коса и тъмните очи на Цезар много напомняха Рейнджъровите, и нищо чудно: той бе негов трети братовчед, с две години по-голям от него и най-красивият от групата.
	Но Рейнджър бе избраникът на Жулиен.
	— Ревнуваш! — викна му той.
	— За бога, Рейнджър, това не ти е игра! Преследват ни! — Гласът на Цезар плющеше като камшик.
	За един миг хладният разум се възцари в главата на Рейнджър. От смъртта на баща му, краля, бунтовниците бяха станали силни. Твърдяха, че той е млад, разглезен и негоден да поеме управлението. Армията на Ришарт чакаше своя млад принц да я поведе в съдбовна битка и да докаже своята пригодност. До тази битка оставаха няколко часа.
	Вместо да мисли с мозъка си, той се катереше по балкона, за да изпълни повелята на нагона си. Рейнджър погледна надолу и се зачуди дали Цезар е прав, дали да не си тръгне, докато още може, и да остави удоволствието за по-късно.
	И тогава клонът се счупи. Рейнджър загуби опора под краката си, увисна на една ръка, помъчи да се задържи за нещо… почувства се глупаво.
	Естествено приятелите му щяха да го сочат с пръст и да зареват от смях — нали си бяха магарета!
	Вместо това те потънаха в гробовно мълчание, сякаш бяха твърде надути, твърде важни, твърде натоварени със сериозни задачи, за да се държат нормално.
	Това го вбеси.
	Наистина ли си въобразяваха, че са много по-умни и по-зрели от него? Наистина ли си въобразяваха, че той е разглезен и лигав? Щяха да видят те!
	Той възвърна равновесието си и продължи да се катери, само че по-внимателно, с по-малка грижа за външния си вид и позата си и с повече грижа да достигне крайната си цел.
	Радваше се, че Жулиен не го видя как се изложи. Но Цезар имаше право. Къде бе тя? Защо не го чакаше на терасата?
	Сантиметър по сантиметър той си проправи път до мраморната балюстрада. С лекота се преметна на балкона. Взря се в отворената врата и в дръпнатите завеси. Нервите му изпращаха предупредителни сигнали.
	Къде беше Жулиен?
	Той погледна долу към приятелите си. Те стояха на малка групичка и мърмореха отвратено.
	Рейнджър не можеше да слезе долу. Не можеше да признае, че е сгрешил.
	Измъкна меча си от ножницата и пропълзя напред. Раздели завесите.
	Тя го чакаше — изтегната на леглото, великолепна в голотата си, окъпана в сиянието на една-единствена свещ — Жулиен, графиня Дюбел, неговата първа и най-добра любовница.
	— Скъпи. — Дрезгавият й плътен глас му обеща всички удоволствия с тази едничка дума. Тя протегна ръце. — Ела при мен.
	Благоразумие, логика, предпазливост — всичко излетя от мозъка му. Той се втурна в стаята, решен само на едно — да потъне в тялото й, да я яхне като хала, и после пак.
	Вложи цялото си страстно възхищение и желание в прегръдката.
	Тя се изкикоти и се отдръпна.
	— Скъпи, толкова много медали и копчета… Бързо. Бързо! Съблечи се за мен. Покажи ми разкошната си млада плът и ме пронижи с огромното си ненаситно копие!
	Благоразумието му се завърна в миг. Преди тя никога не искаше от него да бърза. Даже се оплакваше, че е прекалено импулсивен и припрян.
	Тогава тя се усмихна… и чувствено облиза пълните си, рубиненочервени устни.
	Не му трябваше втора покана. Разкъса дрехите си, мятайки ги, където му падне. Палтото му, коланът му… мечът, пистолетът, ботушите, панталоните. Изправи се гол пред нея за рекордно време — силен, млад, мъжествен, а пулсиращата му ерекция наистина беше огромна — непосилно огромна и със сигурност надвишаваше размерите на граф Дюбел.
	— Браво, скъпи. Сега почакай минутка. — Тя протегна ръце над главата си и тежките й кръгли гърди се надигнаха съблазнително.
	Похотта бушуваше в него. Рейнджър трепереше от страст, не виждаше и две пред очите си, ушите му бучаха… Докато зад него не звъннаха мечове.
	Той се завъртя и видя срещу себе си седем остриета. Държаха ги седем кавалери, облечени в ливреята на граф Дюбел. Гледаха го нахално и се хилеха.
	Една мисъл пробягна през съзнанието му: „Трябва да защитя Жулиен!“
	— Скрий се зад мен, любима! — изкрещя той.
	Тя се плъзна зад него.
	Той застана между нея и острите мечове.
	Тя започна да се движи ту наляво, ту надясно.
	Рейнджър се движеше с нея, без да изпуска мечовете от поглед. Собственият му меч… лежеше небрежно захвърлен под прозорците. Пистолетът му… беше го оставил на нощното шкафче, но мръднеше ли към него, кавалерите го отпъждаха.
	Копелетата му се присмиваха. На висок глас. Забавляваха се с принца, когото бяха пленили гол и невъоръжен.
	Но той не беше съвсем невъоръжен.
	— При мен! — изкрещя той към прозорците. — При Рейнджър!
	Това беше зов на отчаян човек.
	Войните на Рейнджър скоро щяха да бъдат тук. Щяха да се изкачат по решетката, а после по балкона…
	Точно когато тази ободрителна мисъл прекоси съзнанието му, отдолу се чу писък.
	Писък на предсмъртна агония. Рейнджър се закова на място.
	Кой? Кой беше умрял? Братовчед му Цезар? Хектор, тъй щастлив и весел, тъй щедър? Емилио, негов връстник и най-добър приятел? Хардуин, с пъргав ум и поетична душа? Или Марлон, практичен и твърдоглав?
	Чу се звън на саби. Разнесоха се викове. Засадата за Рейнджър включваше и хората му.
	— Добре дошъл, млади принце.
	Рейнджър рязко извърна глава при звука на този вежлив глас. Граф Дюбел бавно излезе иззад завесите. Според жените узурпаторът бе красив: русокос, синеок, атлетичен, с усет към модата и отличен вкус за дрехи, които да подчертават всички предимства на физиката му. Този трийсет и три годишен мъж беше в разцвета на силите си. Сега той стоеше, плющейки с кожения си камшик, и злорадстваше над новата си придобивка.
	— Вярвам, че взехме най-важната фигура в нашата шахматна игра. — Граф Дюбел се усмихваше. Усмихваше се така, сякаш вече бе спечелил войната.
	Но той не беше наясно с фактите. Рейнджър нямаше да допусне той да се нахвърли на Жулиен с тази рапира в ръката си.
	О, боже. О, боже. Неговата глупост беше убила приятел. Може би… всичките му приятели.
	Грозеше го смърт, а в момента Рейнджър не изглеждаше като романтичен герой. Не беше добродетелен. Не се държеше като герой. Сърцето му препускаше, ръцете му трепереха.
	Но той можеше да бъде храбър. Можеше да защити Жулиен.
	Ала тя се бе дръпнала назад, докато той слушаше звуците от битката долу.
	— Жулиен! — изкрещя той.
	Тя го погледна надменно през рамо и се плъзна към граф Дюбел, който обви ръка около талията й и я притисна към себе си. Двамата погледнаха Рейнджър.
	Усмихваха се.
	Рейнджър не можеше да проумее този нов ужас.
	— Скъпа, не си ме излъгала! — удиви се графът — Сгащи го за топките.
	В гърлото на Рейнджър се надигна горчилка.
	— Не е ли сладък? — Графиня Дюбел постави ръка на кръшното си дупе. — Дори сега не може да свали очи от мен. Още го е вдигнал и иска да ме докопа.
	Тя го беше предала! Жулиен го беше предала. Него и другарите му. Под прозореца се чуваха звуците на утихващата битка. Рейнджър знаеше, че това не е защото момчетата му са удържали блестяща победа. А защото са били разгромени.
	Клопка. Приятелите му се опитаха да го предупредят, но той беше прекалено инатлив и похотлив, за да признае, че имат право.
	Тя му беше заложила капан. А той се беше хванал. Граф Дюбел плъзна поглед по тялото му, по слабините му и се усмихна криво.
	— Младият Рейнджър доказва, че кралското семейство не се е възкачило на трона благодарение на внушителния си размер.
	— Скъпи, казах ти вече. — Графиня Дюбел погали мъжа си по ръката — Той е кръгла нула в сравнение с теб.
	На Рейнджър беше казала абсолютно същото за графа.
	Жулиен стоеше гола пред войниците на Дюбел, а те се държаха така, сякаш са свикнали с гледката. Графът я помилва по бедрото, после плъзна ръка между краката й и започна да я разтрива и мачка. През последните две години тя беше примамила Рейнджър — отначало прикрито, после отявлено — със съблазните си. Беше го прелъстила, беше го научила как да се люби, беше ласкала самолюбието му, беше го вкарала в капан.
	Всичко е било лъжа. Отдавала му е тялото си, защото не е придавала никакво значение на това, с кого е в леглото.
	— Ти си просто една курва — осъзна Рейнджър.
	Смехът й отекна звънко в спалнята.
	— Всички го знаеха, освен теб, скъпи. Всички, освен теб.
	Хората на Дюбел го притиснаха към стената с извадените си мечове. Лицата им бяха ухилени.
	Ако Рейнджър имаше капчица чест, щеше да се наниже на остриетата.
	Обаче не му стигна кураж. Нищо че другарите му бяха мъртви. Нищо че беше стъпкал благородното си име в прахта. Нищо че бе накърнил достойнството на баща си, на дома си — все пак беше на седемнайсет. Беше млад. Целият живот бе пред него. Сигурно щеше да настъпи някакъв обрат. Сигурно някак си щеше да си отмъсти и да спаси потъпканата си чест.
	Граф Дюбел очевидно беше видял прилива на надежда в очите му, защото бавно излезе на балкона.
	— А-а-ах! Май две от приятелчетата ти са мъртви. Един кърви. Или не, взимам си думите назад. Всичките кървят, обаче на тоя червата му просто висят навън.
	Рейнджър скочи към прозореца.
	Остриетата го спряха.
	— Гледай да не се нараниш, скъпи. — Жулиен се изправи пред него и заби нокти в гърдите му, оставяйки пет мънички червени полумесеца. Тя чувствено облиза кръвта по пръстите си.
	— Това е наша работа.
	Граф Дюбел я дръпна настрани.
	— Отведете принц Рейнджър в тъмницата — нареди той на стражите. — Оковете го на стената. Скоро… ще сляза да го навестя.
	Мъжете повлякоха Рейнджър.
	Щом принцът се намираше в тъмницата, армията от благородни войници на Ришарт нямаше друг изход, освен да се подчини на заповедите му.
	Рейнджър — и Ришарт — бяха изправени пред поражение. Изцяло по вина на хлапака.
	Граф Дюбел изплющя с камшика си и се усмихна садистично.
	— Като свърша с теб, ще ми ближеш ботушите и ще ме молиш за пощада.
	Рейнджър се помъчи да се отскубне.
	— Никога няма да те моля, за каквото и да е!
	Но граф Дюбел го опроверга.


>	14

	Сорша се събуди сякаш след часове непробуден сън. Изправи се разтревожено и кожата й настръхна.
	Дали бяха в безопасност? Ами ако убийците ги бяха намерили?
	Вдигна поглед към слънцето и установи, че то още грее високо в небето. Очевидно беше дремнала само няколко минути.
	Обаче Арну го нямаше.
	Съзря го на билото на хълма, на мястото, където беше застанала, за да огледа пейзажа, и където си бе представила как вижда Бомонтен.
	И той като нея бе съблякъл връхните си дрехи. Стоеше по тънката си вълнена риза и поглъщаше слънчевата светлина с протегнати ръце и вдигната глава.
	Не я забеляза и тя се възползва от момента, за да го разгледа: той имаше широки рамене, тънък кръст, дълги и стройни крака. Очевидно беше рибар, а силата му бе резултат от годините, прекарани в повдигане на мрежите с тежкия улов и борбата с морските стихии. Беше смел, силен и юначен. Не точно умен, но принцовете, които познаваше, не бяха непременно смели, камо ли юначни. Беше извадила късмет с Арну.
	Тя отиде при него и плъзна ръката си в неговата.
	— Красиво, нали?
	— Повече от красиво. Съдбоносно. — Пръстите на Арну бяха студени и неподвижни. Гласът му беше пресипнал от силна болка. — Човек трябва да вдигне поглед към хоризонта или целият свят се свива до размерите на ковчег и животът се превръща в жива смърт. Човек може да си разкървави юмруците в непрощаващите стени и да вика за помощ, докато не му остане глас, но без вятъра и светлината, без тревата и птиците никога не ще успее да се освободи.
	Сорша не разбираше думите му. Не разбираше настроението му.
	— Говориш така, сякаш си бил в затвор.
	Той бавно се извърна и я изгледа. Единственото му око приличаше не на прозорец към душата му, а щора, зад която се криеше невероятна болка. Но докато я гледаше, Арну като че ли живна. Гласът му възвърна предишната си плътност.
	— Има затвори от камък и затвори на душата. Човек може да разруши камъка, на само чудо може да събори затвора на душата. — Пръстите му кръжаха на сантиметри от брадичката й. Палецът му погали лицето й и бавното, равномерно движение я възбуди.
	— Какво чудо?
	В отговор той я целуна. Отново.
	Говореше й с устните си, без слова. Говореше й за всички чудеса на плътта, които момичетата на Мадам й бяха обещали, и използваше езика си, за да изрази нюанси, за които Ивлийн и останалите не бяха отворили дума.
	Езикът му… вмъкна се между устните й, отваряйки ги за своя дъх, за своя вкус. Този език я научи на много неща. Показа й как да се дуелира и как да успокоява с него. Тъкмо когато Сорша се почувстваше готова, радостна, че е усвоила нещо ново, той променяше ъгъла на целувката, използваше зъбите си, променяше натиска… и тя повтаряше, сякаш той беше учителят, а тя — ученичката.
	След дълги мигове на напрегната неизвестност и възбуда, Арну се дръпна, очевидно доволен от непълноценния им контакт. Усмихна се, сякаш беше победил някаква много особена лудост. Щипна я по бузката, все едно тя бе любимия му кокер шпаньол.
	Ама той не знаеше ли? Сорша не можеше да спре сега. Целувката на Арну беше самото изкушение, което я притегляше към него като магнит. Тя се притисна към тялото му, търсейки обещаната топлина.
	Ръката му неохотно се плъзна по талията й.
	— Не бива… — промърмори той.
	— Само за малко — придума го тя. — Само ми го покажи още веднъж.
	Той я повдигна и я гушна. Гърдите му се опряха в нейните, слабините им се отъркаха. Деляха ги няколко пласта дрехи, но това като че ли нямаше значение. След толкова години в хладното уединение на метоха допирът на друго човешко същество, истинският допир, беше хем наслада, хем мъчение. Ръцете му уловиха раменете й.
	Тя стоеше на пръсти, за да отвърне на целувката му и това бе достатъчно. Постепенно ръката й се плъзна по бицепса му и го стисна, за да изпита силата му. Стори го не по силата на разума, а поради импулс; внезапен порив, който я караше да опознае тялото му.
	Тя впи пръсти в раменете му, изви се като котка и изстена в сладката пещера на устата му.
	Нещо в него се пречупи, навярно въздържанието, което си беше наложил, защото я притисна здраво към себе си. Задълбочи целувката и размърда хълбоци срещу нейните — бавно триещо движение, изключително животинско и първично, и страшно възбуждащо. Сорша прекъсна целувката.
	— Арну, мисля, че трябва да спрем — прошепна тя.
	— Мисля, че сега не е моментът да мислиш. — Той я зацелува отново и езикът му определи равномерен ритъм в глъбините на устата й, който някак си разпространи сладко напрежение в корема й.
	Тя обви бедро около кръста му, мъчейки се да успокои палещото желание между краката си.
	Той шумно си пое въздух и вдигна глава.
	Погледът му я прониза. Лицето му се беше изопнало. Брадичката му беше вирната решително. Тъмното му око я гледаше съсредоточено. Безмилостно. С намерението да я убие.
	Сорша затаи дъх в пристъп на страх.
	Не, не да я убие. Да я обладае.
	Обаче тялото й изглежда не успяваше да направи разликата. Яростта сякаш сияеше от порите му и Сорша я обхвана страх. Кръвта й забуча във вените, търсейки кислород от бездиханните й дробове.
	Той искаше, възнамеряваше да я обладае. Да нахлуе в нея, да я прониже и да я притежава. Дамите й бяха обяснили процеса. Бяха й описали всичко в големи подробности. Които тя чак сега започваше да разбира. Интимност? Да. По-голяма, отколкото човек може да си представи. Сорша се отдръпна, стисна здраво колене и се опита да го отблъсне… да облекчи напрежението, което се трупаше в нея въпреки страха й.
	Но не се получи. Този Арну властваше над нея, отвеждаше я на пътешествие, без да се интересува дали на нея й се пътува или не. Поглъщаше я с поглед както вълка — Червената шапчица.
	В слабините й се зароди очакване. Още се боеше, но поне веднъж в живота си се изправяше очи в очи със страха си и с предизвикателството, което животът поставяше пред нея.
	Желаеше ли да последва Арну неизвестно къде? Желаеше ли да приеме този мъж в тялото си и в равна мярка да открие и даде удоволствие?
	Да, трябваше да се омъжи за принц. Трябваше да дари престолонаследник на страната си. Трябваше да пожертва остатъка от живота си в името на дълга. Ала обучението й като принцеса включваше и умението да познаваш възможностите и да се възползваш своевременно от тях.
	Това беше уникална възможност. Слънцето грееше. Ветрецът подухваше. Намираше се насред пустошта с един добър, честен мъж, когото харесваше, и който, изглежда, я боготвореше.
	Възможност ли? Щеше да се възползва от нея.
	Или по-скоро той щеше да се възползва от нея. Арну я бутна на земята. В жеста му нямаше никакъв финес; резките му движения не изразяваха загриженост за деликатните й сетива. Когато тя се просна на тревата, той коленичи до нея и свали дрехите й. Две ризи, панталоните, долните гащи, обувките. Сорша беше гола в светлината на яркия ден и не знаеше какво да прави, накъде да гледа, къде да сложи ръцете си.
	Дивото му, сурово изражение омекна. Той докосна сребърния кръст на гърдите й.
	— Сестрите ми също насят такъв. — Тя повдигна несигурно верижката.
	— Значи ти служи да не ги забравяш. — Той клекна на пети и погледна тялото й. Втренчи се в нея, сякаш преди тя живееше в мечтите му, а сега населяваше неговата действителност.
	Стори й се, че в окото му блесна сълза. Надигна се на лакти се взря в него. Да, това бяха сълзи.
	— Какво има? — нежно го попита тя. — Да не би да плачеш?
	— Случвало ли ти се е да плачеш от чисто удоволствие? — Дрезгавият му глас издаваше бушуващите му емоции. — Никога не съм виждал красота като твоята.
	Дали се чувстваше поласкана? Развълнувана? Да, да и да. Той беше толкова добър, толкова внимателен. Страхът й се стопи като лански сняг.
	Той осъществи желанието й, преди тя изобщо да е разбрала за съществуването му.
	Искаше това място и това време, скрити от реалния живот и защитени от побитите камъни. Искаше да е гола, да се препича на слънчевата светлина, да се радва на усещането за кожата си върху хладната трева. Искаше да се покаже на Арну и да види как този корав, прям мъж трие сълзите от лицето си.
	Той беше красив. Измъчен. Отчаян от копнеж по… нея.
	Протегна се и чувствено прокара пръст по зърното й.
	Този бегъл контакт накара всяко косъмче по тялото й да настръхне. Зърното й щръкна. Сорша притвори очи и остро почувства всяка миризма, всеки звук, горещото слънце, хладната земя. Този мъж изостряше възприятията й. Благодарение на неговото докосване тя усещаше въртенето на земята, кръговрата на годишните времена, стареенето на камъните около тях — процес тъй бавен и неуловим.
	Но не и за нея.
	Заради него.
	Изпод тялото й се разнесе миризмата на трева. Тя остави плитката си да падне назад и вдигна лице към слънцето. Чу как Арну си пое дълбоко дъх.
	Сорша повдигна коляно, знаейки, че му предлага неустоима съблазън.
	Той се засмя грубо и болезнено. Сякаш доловил мислите й, побърза да изрече:
	— Не ти се смея на тебе. На мене си се смея. На деня се смея. Божичко, как стигнахме дотук? До този момент?
	— С яздене. — Сорша размърда пръсти в тревата и го зачака. Панталоните му бяха изопнати до пръсване — неоспорим знак за възбуда, поне според Ивлийн. Да, обаче Арну се беше заковал на място, зяпаше в нищото и стискаше юмруци…
	Опитваше се да се овладее! Този прекрасен, простодушен мъж не вярваше, че е в правото си да й посегне.
	Сорша нежно опря длан в гърдите му и попита:
	— Искаш ли да надуя гайдата ти?
	— Да ми надуеш… искаш да… Мили боже! — Под дланта й сърцето му учести ритъма си. — Да!
	Сорша плъзна ръка надолу и я притисна към издутината. Изследва дължината му през слоевете плат. Виж ти, колко голям бил Арну. Не бе предполагала, че един мъж може да е чак толкова… надарен. А над всичкото отгоре нещото се раздвижи при докосването й.
	Арну изстена и се размърда в шепата й. Изглеждаше обладан от сладка лудост. Той се изправи на колене, сграбчи я за раменете, бутна я назад и тя изгуби равновесие. Ръката му се обви около гърлото й.
	Арну спря. Пръстите му стиснаха верижката с кръста и по лицето му се изписа силна болка.
	— Не! — Той разтърка окото си, сякаш се мъчеше да изтрие изкусителната гледка от своя взор. — Спри. Не ми предлагай нищо, без да знаеш какво правиш.
	— Но аз знам какво правя. Момичетата на Мадам ми разказаха всичко и ако така ще те облекча…
	Арну плъзна ръка по гърдите й и я изгледа толкова похотливо, че дъхът й секна.
	— А момичетата обясниха ли ти, че и един мъж може да надуе гайдата на жената?
	Тъкмо беше започнала да смята Арну за по-умен, а той да изръси такава глупост!
	— Виж сега — търпеливо поде тя. — Не бива да се изказваш по въпроси, които не разбираш. Жените си нямат „гайда“.
	— Ще останеш изненадана. — Той зарови пръст между гърдите й и нежно го прокара надолу, между гнездото червеникави косъмчета и по чувствителната плът, скрита по-долу. — Тук има една миниатюрна гайда. Ако мъжът засвири на нея, жената пее.
	— Не мисля, че е редно да ме галиш там. — Устата й внезапно пресъхна.
	— Стой, та гледай. — Той я предизвикваше. Той я подчиняваше.
	Това, което беше започнало като обикновен порив, премина отвъд всички граници на досегашния й опит. Сорша се разтрепери силно. Удивително бе да открие след толкова години в метох, че тялото й още е в плен на плътската нужда. Че тялото й си има своя собствена логика, отделна от ума й. Обзета от неверие, тя видя как Арну раздели коленете й, как грубите му длани се плъзнаха преднамерено бавно по вътрешната част на бедрата й, как лицето му пламна, като че ли от жега.
	Сорша го разбираше, защото допирът му я изгаряше. Кожата й стана невероятно чувствителна. Зърната й бяха щръкнали болезнено. А нейната… гайда тръпнеше от възбуда.
	— Арну, недей. — Гласът й беше толкова тих, че вятърът отнесе думите.
	— Какъв безшумен протест. — Той се плъзна между нозете й. Слънцето грееше ярко и той чудесно виждаше слабините й. — Когато беше сама, ти… правила ли си го някога?
	— Да — припряно отвърна тя.
	Разбира се, че беше. Понякога си мислеше, че това е единственото, което й помогна да запази здравия си разум сред монашеската изолация. Но това не значеше, че е готова да говори по този въпрос.
	За нещастие той беше на противното мнение. Арну милваше бедрата й, дъхът му галеше влажните й къдрици, докосването му беше толкова възбуждащо… никога не беше изпитвала подобно нещо.
	— Значи си се пипала в метоха… Така ли? — Палците му се отъркаха в гънките на влажната й женственост.
	Тя подскочи.
	— Наистина, Арну, трябва да престанеш… стига…
	— С какво да престана? — Докато тя пелтечеше несвързано, той гледаше собствените си пръсти, които милваха, опъваха и разтягаха.
	— Ами с… ъ-ъ, такова… — Дъхът й секна, когато той пъхна в нежния процеп връхчето на палеца си.
	— Какво такова?
	— Какво? А-а… Ами с нещата, които вършех в най-дълбоките и мрачни… — Чувстваше се толкова немощна, толкова прималяла от желание, че не й стигаше въздух.
	— Най-дълбоките и мрачни…?
	— Най-дълбоките и мрачни минути на нощта — довърши тя с огромно усилие. Сетне се съсредоточи върху дишането си. Вдишване издишване. Вдишване. Издишване.
	Той сведе глава и я погали с език. Сорша изскимтя. Всички ласки, които си бе доставяла, бледнееха пред една-единствена милувка от устата му. Неговата топлина, нейната влага, грапавият му, опитен език…
	— Кажи ми какво правеше в манастира — прошепна той срещу интимните й части.
	Сорша вече нямаше сили да се подпира на лакти и морно се отпусна на тревата.
	— Ах… аз… пипах се там, където е сега езикът ти.
	— А натискаше ли тук? — Той демонстрира какво имаше предвид. — А подръпваше ли се на това местенце? — Чувствените му устни я засмукаха деликатно.
	Кръвта незабавно започна да бумти в ушите й. Желанието замъгли погледа й. Тя се изви нагоре и подканващо размърда хълбоци. Той облекчи болката й с едно плавно движение на устата си.
	— Кажи ми. — Дълбокият му дрезгав глас я предизвикваше към откровения, които тя не би помислила да прави пред другиго. — Всичко.
	— Бях сама. Сестрите… те се молеха и служеха Богу, но аз… аз не бях една от тях. Дори не изповядвахме една и съща религия. Обаче… и мирянка не бях. — Тя едва сричаше думите, но изпитваше нужда да му обясни. Арну щеше да я разбере. — През зимата беше толкова тъмно. Никой не говореше и аз… ах, представях си мъж…
	— Принц?
	— Не. — Тя се позасмя, съсредоточена върху нарастващото напрежение между краката си и почти не съзнаваше какво признава. — Просто мъж… който ме докосваше и ми шептеше, че съм хубава…
	— Ти си възхитителна. — Гласът му беше самата съблазън.
	— Който си приказваше с мен, споделяше живота ми, целуваше ме и… ох, Арну, моля те! — Пръстите й сграбчиха тревните стръкчета и ги прекършиха. — Моля те. Трябва да… още мъничко и ще…
	— А трепереше ли от наслада в най-дълбоките и мрачни минути на нощта? Изпитваше ли блаженство?
	— Да!
	— Как, по този начин ли? — Неговите устни и език сътвориха чудеса. Той знаеше колко натиск да приложи, какъв ритъм да поддържа, как да подходи към непорочната й пламенност.
	Тялото й се разтресе. Сорша извика високо и се загърчи върху хладната трева. Целият свят се беше събрал в онзи център, който Арну бе открил тъй лесно, за да го похити с прелъстителна вещина. Той подхранваше оргазма й, дразнеше я с пръсти, докато тя не помисли, че ще умре от радост.
	Най-сетне той я остави на мира.
	Сорша лежеше на земята и дишаше тежко. Всичката натрупана мъка от дългите, самотни години в метоха се изпари в жегата на каменния пръстен.
	Но Арну не отмести ръце. Вместо това той продължи неспирно да кръжи около входа на тялото й и лека-полека Сорша откри, че възбудата отново напира в нея.
	— А пъхаше ли пръст вътре? — Гласът му бе опияняващ като уиски.
	Той щеше да… щеше да… Тя не можеше да понесе подобно нещо. Беше й твърде много: сапфирено синьото небе, нефритената трева, свежият повей на вятъра, този насилник Арну… плашещата й голота, шокиращите й признания, неутолимата й плътска жажда.
	— Арну, моля те, недей…
	Той не я послуша. Сорша знаеше, че е глух за молитвите й.
	Показалецът му прониза тялото й.
	Тя беше влажна, набъбнала и готова. Отворът й се стегна около пръста му и едно току-що утихнало усещане отново се събуди за живот. Арну наложи ритъм, който тялото й инстинктивно разпозна — ритъмът на океанските вълни, на годишните времена, на изтляващите звезди. Тя се надигаше и отпускаше под натиска на показалеца, който ту се мушваше дълбоко в нея, ту по-плитко, ту дразнеше чувствителната й цепка. Обзе я едно чувство за пълнота. Тя потрепери… застина… закръжа на ръба между разочарованието и доволната нега…
	Показалецът му я милваше отвътре, но тя се усети някак изопната, чак до прага на дискомфорта. Дори… до прага на болката.
	Сорша се извъртя, стремейки се отново към насладата.
	— Само два пръста, нищо повече. Любима, нека…
	— Не! — Тя опита да се отскубне.
	Той я задържа на място, повдигна с ръка задничето й и пак започна да я гали с уста.
	В този миг Сорша осъзна: всичко, което Арну беше направил преди, бе само ордьовър. Той проникваше с пръсти и едновременно засмукваше влажните и гънки, създавайки в нея жега и отчаяние. Нараняваше я с ръката си, но езикът му й доставяше блаженство. Тя се бореше с него, бунтуваше се, искаше да се отскубне, искаше да му се подчини. Страстта — неприличната, възхитителната страст — беше победила сдържаната принцеса. Сорша едновременно се противеше на промяната и я приветстваше.
	Но най-хубавото бе, че Арну не й предостави избор. Той определи момента на капитулацията й.
	Когато се предаде, болката и насладата надвишиха всичко до този момент. Сорша достигна великолепния екстаз. Скимтеше и стенеше, гърчеше се и се бореше, разтърсваше се от спазми отново и отново, докато накрая изтощението не я усмири.
	Когато се отпусна задъхано на земята, без да може да помръдне, обляна в пот и изцедена до капка, Арну се изправи и я покри с тялото си.
	Тежестта му я прикова към тревния килим. Копчетата на дрехите му се забиха в кожата й. Той я притисна в обятията си, целуна я по челото, по клепачите, по страните и по устните.
	— Шшшт. Любима, ти беше просто великолепна. Ти си прекрасна, неустоима. Само тебе искам.
	Сорша оцени по достойнство похвалата, но копнееше за него, копнееше да стигнат до край. Не си беше загубила ума чак дотам, че да не съзнава: Арну не я беше взел наистина.
	Обви крака около кръста му и се надигна към него.
	Натискът на нажежените му слабини, скрити под панталона, единствено я накара да подивее. Арну обаче отговори доста сдържано на поканата й.
	— Не ме ли искаш? — прошепна тя, стигнала до на ръба на унижението.
	Ръката, пъхната под главата й, потрепери. Гърдите му шумно се вдигнаха и отпуснаха върху нейните.
	— Дали не те искам? — Великолепният му глас звучеше измъчено от напиращата страст. — Умирам от желание по тебе.
	— Тогава сваляй дрехите и…
	— Не! — Той вдигна глава и я погледна заклинателно. — Не!
	— Но аз искам…
	— Някой от нас двамата трябва да запази известно чувство за отговорност и очевидно този някой трябва да съм аз. — Смехът на Арну отекна грубо. — Сигурно Всевишният ще ме порази с гръм, задето нарекох стореното от мен „отговорно“, обаче се налага да спрем, Сорша. Налага се.
	— Усещам силата на този гръм. — Тя съблазнително разлюля тяло под неговото.
	— Мило момиче, аз отнесох всичката му сила. Ти дори не се опари.
	— Добре. Покажи ми.
	Той се втренчи в нея, сякаш току-що се беше изправил пред много неприятно откритие.
	На Сорша не й хареса да я гледат така, като че ли е първата мравка, която е полазила храната му за пикника.
	— Ако те тревожи фактът, че аз съм принцеса, а ти — прост рибар, не бой се: има прецеденти. Руската императрица Екатерина Велика си е взимала какви ли не любовници…
	Той затисна устата й с ръка и в погледа му тя прочете неподправен ужас.
	— Няма да се справим с целия път без…
	За какво говореше тоя мъж?
	— Без?…
	Устата му се раздвижи безмълвно, сякаш Арну не знаеше какво точно иска да каже. После от гърдите му се отрони дълбока въздишка. Той облиза с език пресъхналите си устни и каза:
	— Ще ни се наложи да направим едно мъничко отклонение. Ти трябва да прекараш нощта в хан.
	— Отклонение? — Тя лежеше гола на тревата, а този облечен мъж я затискаше с тялото си. Ехото на страстта им още не беше замлъкнало. А той говореше за маршрута им. Сорша отчаяно се опита да върне разговора към една по-близка до настоящето тема:
	— Има и една английска кралица от френски произход, Изабо, която също си имала куп любовници.
	— Всяко отклонение би изяло от скъпоценното ни време, но аз ще имам грижата да стигнем навреме.
	Ако реакцията му беше на гняв, интерес или каквото и да е силно чувство, тя щеше да продължи спора. Но Арну говореше разсеяно, някак между другото.
	Какво унижение.
	Тя го избута и той се претърколи настрани. Облече си долната риза с прилежното усърдие на жена, която току-що е изживяла посвещението си в любовната лудост.
	— А какво ще кажеш за мъжа, който ме нападна? Не каза ли, че най-вероятно не е сам? Уверена съм, че нещата стоят така. Отклоним ли се, убийците ще имат повече време да ни хванат.
	— Не и ако ни изгубят дирите. — Арну й връчи останалите фусти, сякаш я караше да побърза с обличането, но същевременно я гледаше с такова мрачно внимание, че тя разбра: предпочиташе да я вижда гола. — Зная точния хан. Държи го един приятел, за когото мисля, че ще ти допадне.
	— Щом казваш.
	— Е, то има ли някой, дето да не харесваш? — Арну поклати глава, сякаш се дразнеше от факта, че след толкова години в усамотен метох тя обичаше да се запознава с нови хора. — Редно е да спреш да се доверяваш на куцо и сакато.
	— И Мадам така ми рече. Но е толкова неудобно да гледаш на всеки като на възможен враг. — А Сорша знаеше от личен опит какво значи да се чувстваш неудобно. Стегнатите панталони се впиха в набъбналата й, влажна женственост и тя се обля в пот. Силното смущение я накара да добави злобно: — Освен това, ако не бива да се доверявам на никого, защо да ти вярвам на теб?
	Той се изправи, наведе се и изтупа полепналите стръкчета трева по дрехите си.
	Сорша се засрами. Беше сигурна, че го е засегнала.
	— Арну? — прошепна тя.
	— Разбира се, че на мен трябва да се доверяваш. — Той се изправи. — На кого друг, ако не на мен?
	Заля я облекчение. Той не й се сърдеше.
	— Знаеш, че ти вярвам повече, отколкото на всеки друг. — Сорша се изправи и яростно размаха ръце в прегръдка към целия свят. — Може да си прост моряк, обаче аз те имам за благороден рицар.
	Той я придърпа в обятията си, сякаш подтикван от неудържимо влечение.
	Сорша се разтопи в прегръдката му.
	После Арну я бутна надалеч, сякаш се боеше от близостта й.
	— Хубаво. Хванала си ми вяра. Щом е така, като съм казал, че ще идем в оня хан, ще идем.
	— Добре, Арну — предаде се тя. — Ще идем.


>	15

	— А твоят петльо необикновено голям ли е? — бодро попита Сорша.
	— Какво? — С всяка крачка на коня остра болка прорязваше Рейнджър в слабините. Топките му бяха посинели. Огромни. Напращели от семе, което напираше да избликне.
	И по-лошо: до него яздеше принцеса Света Вода Ненапита, която го развличаше с весели закачки и ръсеше въпроси относно неджентълменското му поведение в каменния кръг.
	Какво, по дяволите, се беше случило там? Той имаше намерение само да я целуне. Една най-обикновена целувка. Невинно докосване на устните, което да размекне сърцето на Сорша спрямо глупавичкия Арну. Смяташе, че ако тя откликне добре, да задълбочи интимността им… на следващия ден.
	Вместо това я беше вкусил като прегладнял звяр. Едва бе успял да се възпре.
	Очевидно най-големият му страх се беше сбъднал, защото…
	— Я пак?
	— Твоят петльо необикновено голям ли е? — Изглежда, тя изпитваше наслада от подчертаването на думата. — Така се изрази Ивлийн. Петльо.
	Рейнджър за стотен път прокле Макмъртри, който беше изпратил Сорша в бардак. Прокле чара на годеницата си, липсата й на предубеждения, нейната любознателност, но най-вече своето собствено тяло, което жадуваше за незабавно освобождение.
	— Една принцеса не бива да говори с такъв език.
	— Все има отделни правила за принцесите — саркастично възнегодува Сорша. — Писна ми от тия пусти кралски задължения. До гуша ми дойде. Когато стана кралица, ще създам закон: Принцесите могат на воля да наричат оная работа „петльо“ и никой гък не може да им каже.
	— Добре тогаз. Викай му… — Рейнджър се спря навреме. — Викай му както ти харесва. Обаче хайде да не обсъждаме моя… — той отново се спря навреме.
	— „Гайда“ ми се струва прекалено регионално и цветисто, а даже и прекалено инструментално. — Устните на Сорша бяха подпухнали от целувките му. Косият й поглед беше достоен за същинска съблазнителка.
	Момчешките дрехи не възпираха либидото му. Неговата годеница имаше вид на страстно налюбена жена, а той с удоволствие щеше да я люби още… и още… и още…
	— И „гайда“ е неподходящ език за една принцеса.
	— Добре де, как му викат мъжете? — Сорша се ядоса.
	— Това изобщо не е тема, подходяща за ушите на една бъдеща кралица. — Рейнджър упорито зяпаше пътя.
	— Ама че глупост. Как тогава да ти задам въпроса?
	— Недей.
	— Налага се да те питам. В Бомонтен никой нищо няма да ми каже. Една принцеса трябва да бъде чиста, непорочна, невежа; едва ли не светица. Когато се омъжа — в гласа на Сорша звънна отвращение — съпругът ми вероятно ще ме люби през дупка в чаршафа.
	— Не, няма.
	— Не можеш да ми го гарантираш.
	Всъщност Рейнджър можеше. Рискува и хвърли поглед към нея.
	— Хайде, Арну, изплюй камъчето. — Бузите й цъфнаха в очарователни трапчинки. — Щом искаш, ще забравя думата „петльо“. Обаче трябва да ми кажеш: оная ти работа необикновено голяма ли е?
	— Моята… — Защо нямаше стена, в която да си разбие главата? Тази жена беше по-упорита от муле. — Ако обичате, Ваше височество, наричайте го „петльо“.
	— Добре. — Сорша не изглеждаше изненадана. — Е, много голям ли е? Защото на тръгване Ивлийн ме дръпна и ми прошепна, че според нея си изключително надарен. Когато я попитах какво точно има предвид, тя…
	— Да. Огромен е. — Рейнджър беше готов на всичко, за да прекрати дискусията, преди да е поискала нагледно доказателство за размера му. И за формата му. И за това как точно работи неговия… петльо. — Ако всички мъже в Европа наредят петльовците си на една маса, моят ще бъде най-големият.
	— Наистина ли?
	Мили боже, тя му се върза.
	— Не.
	— Може би не, обаче определено ми се ще да мога да сравня с очите си участниците.
	Зашеметен от коментара й, той спря Аланджей.
	Тя спря Завоевание.
	Той се втренчи в нея, прав, здрав и корав.
	Тя се втренчи в него и видя… един Господ знае какво.
	Участниците. Сорша искаше да види как всеки мъж в Европа плясва мъжкото си достойнство на маса, за да сравни с очите си участниците.
	Ама че странно усещане. Смътно познато, все едно го беше преживял преди много време. От стомаха му се разнесе къркорене, като от артезиански извор; шум неуверен, сподавен, накършен. Но затова пък все по-силен и неудържим.
	Това беше смях. Сърдечен, бурен смях, от който седлото му се разтресе и Аланджей се задърпа тревожно. Смях! Рейнджър не се беше смял така от… не помнеше откога.
	Сорша се изкикоти — празничен звук, който накара птичките да запърхат и зайците да подадат глави от хралупите си.
	Той спря, улови развеселения й поглед и отново се задави от смях.
	— Ако някога… всички мъже в Европа… се съберем заедно… ще те оставя да си избереш най-готиния участник — изпелтечи той с усилие на волята.
	— Ще ти напомня даденото обещание.
	— От години не съм се смял така — каза Рейнджър, когато се успокои достатъчно, за да избърше сълзите си.
	— За мен е изненадващо да установя, че имаш чувство за хумор.
	И за него самия беше изненадващо. Изненадата беше двойно по-голяма поради факта, че тя умишлено се беше постарала да го разсмее. Това не беше същата Сорша, която познаваше като момче. Коя бе тогава?
	— Гледай какъв път, Арну! Достатъчно широк е, за да яздим един до друг. — Тя махна с ръка. — Виж пейзажа! Планините остават зад гърба ни. Напредваме към цивилизацията. Стигнем ли Единбург, няма да ни се отдаде друга възможност да бъдем заедно.
	_Ох, не. Не пак. Боже, дано тя повторно не се опитва да го съблазни!_
	Но Сорша правеше точно това.
	Съживеното му за кратко добро настроение отшумя.
	— Ама ти набиеш ли си едно нещо в главата и няма отърване. — Рейнджър пришпори коня си напред.
	Сорша го застигна, яхнала седлото, сякаш беше родена на него, а конят се движеше плавно между бедрата й, също както него, ако той… Мътните го взели. Ако не овладееше порочните си мисли, щеше да експлодира. Трябваше да спре да си представя как я полага на леглото, как я съблича, как пирува с пищната й фигура, сочна и закръглена, скрита сега под момчешките дрехи; как милва белите й гърди, обсипани с лунички почти до прасковено розовите зърна; как се намества между изваяните й хълбоци, докосва огненото валмо косми и се превръща в пепел.
	Ако болката, която изпитваше сега, беше някакъв показател, той вече се беше опарил. Беше я докоснал и двамата се бяха възпламенили. Нейното смутено, объркано, удивено, захласнато изражение го беше тласнало към нови висини на знойната страст — и на безумието.
	Само сребърният кръст на шията й го беше възпрял. Беше прогорил дланта му. Погледнеше ли към него, сещаше се как мисълта за това сияние осветяваше и най-мрачните мигове от неговия живот.
	— Баба все ми казваше, че трябва да използвам момента. — Сорша сви юмрук, сякаш сграбчваше… нещо… и го използваше… за да…
	В движението й имаше похот, жажда и Рейнджър потръпна.
	— Много се съмнявам, че баба ти е имала предвид мен.
	— Не, тя имаше предвид мен и аз знам, че това ще бъде пропиляна възможност. Ако ме беше оставил да ти направя свирка…
	— Ама няма ли да спреш да дрънкаш? — тросна й се той.
	Сорша се отдръпна. Първо издаде напред долната си устна. После очите и се напълниха със сълзи.
	Рейнджър се почувства като долен негодяй и преди да се усети, вече и обясняваше нещо, което преди малко би сметнал за недопустимо:
	— Искам да кажа, че като говориш за тия работи, се втвърдявам там долу.
	Тя проточи врат и впи поглед в издутите му до пръсване панталони.
	— Много твърд ли си?
	— Много. Да. — Не смееше да погледна Сорша. Току-виж не устоял и я награбил върху коня. А въпросът й естествено беше сериозен и невинен. — Толкова съм твърд, че две не виждам.
	Тя подсмръкна презрително.
	— Не е нужно да се мъчиш. Ако аз…
	Той вдигна ръка, за да възпре думите й.
	— Но ако аз го бях направила — настоя тя, — сега щеше да яздиш облекчен.
	— Не, защото само веднъж нямаше да ми стигне.
	— Наистина? — Сорша май беше възхитена от тази перспектива.
	Понеже признанието нямаше да навреди — напротив, тя щеше да остане доволна, Рейнджър каза:
	— Щях да те желая сутрин, обед и вечер. Сутрин, обед, вечер.
	— В такъв случай се радвам, че ще спрем в хан. Тъкмо ще прекараме нощта заедно.
	С някои незначителни поправки това беше и неговият план. Той обаче скръцна със зъби при дръзкото й предложение.
	— Редно е да се възползваме от възможността да се насладим един другиму. — Сорша не даваше вид да се грижи за приличието. Изглеждаше повече от готова да се отдаде на мъж, когото наричаше честен и добър. Очевидно гибелта на Рейнджър не я бе трогнала кой знае колко.
	И защо да я трогне? Вярно, че преди не се интересуваше от мнението й за него, ала сега безразличието й го подразни.
	— Ами твоят принц? — При стреснатия й поглед той осъзна, че едва не е излаял въпроса си. Превъплъщението в глупавия Арну му отнемаше все повече сили, но той успя да си придаде свенлив вид. — Тоест… сигурно имаш някакви чувства към тоя принц.
	— Кой принц? Онзи, за когото трябва да се омъжа? — Тя сви рамене, демонстрирайки вяла липса на интерес. — Дори не знам кой ще бъде той, пък и пет пари не давам. Бас държа, че ще ме направи нещастна.
	— Исках да кажа, принца, за когото си била сгодена. — Рейнджър. Кажи ми какво изпитваш към Рейнджър.
	— А. Той ли! Никога не съм си фантазирала детски глупости за Рейнджър.
	Беше почти напълно сигурен, че като изкопчва информация по такъв непочтен начин, ще чуе някои неприятни неща за себе си, но любопитството го влечеше неудържимо.
	— Отраснала си с него. Не плака ли, когато разбра за смъртта му?
	Тя пришпори коня си напред. Гръбнакът й беше изправен като ръжен, главата й бе гордо вдигната и толкова забави отговора си, та Рейнджър си помисли, че тя отказва да допусне нископоставения Арну до такива интимни сфери на живота си.
	Най-накрая Сорша забави темпото.
	— Изведнъж ми се насъбра толкова много скръб. — Гласът й беше толкова тих и спокоен, че той трябваше да се напряга, за да я чуе. — Заминах в изгнание самичка. Бях отделена от сестрите си. Татко беше убит в битка. Баба почти изпусна юздите на страната и всичките ми връзки с Бомонтен бяха отсечени. Загубата на Рейнджър… Съжалявах го, разбира се. Но цялата ми обич към него беше изветряла и се дължеше на това, че като малки си играехме добре. Когато поотраснахме, вече не го харесвах, а той едва ме търпеше. Загубата на Рейнджър беше просто поредният удар през една година, изпълнена с болка.
	Сорша говореше толкова овладяно, че Рейнджър не й повярва. Баща й, Бомонтен, уединението й в манастира — от нейните уста това звучеше като изпитание, което трябвало да бъде преминато. Но не страдаше ли, не изпитваше ли тъга?
	Тогава тя избърса една сълза от бузата си.
	Ах, да. Кралица Клаудия и нейните безконечни правила. Тя беше обучила Сорша като куче: Една принцеса не циври и не плаче. Една принцеса винаги спазва нормите на благоприличието, защото никога не се знае кой я гледа, за да се поучи от нейното държание. Сорша можеше да зареже някои от бабините си заръки, но не и всичките.
	— Как си издържала през онази година?
	— Запазих достойнство, разбира се, но понякога ми се щеше да… да… да… — Тя не можеше да довърши, затова той й помогна.
	— Да се разпищиш?
	Сорша го погледна с широко отворени очи, в които се четеше потрес.
	— Да. Предполагам, че бих… опищяла целия свят.
	Преди час беше гола в обятията му и се мъчеше да го прелъсти, без да се интересува от произхода му или от благоприличието. Сега се затрудняваше да изрази своята печал.
	Годеницата му изглеждаше открит човек, „тиха вода“, но под кротката фасада се таеше характер, изкован в огньовете на скръбта и самотата.
	Сорша го бе запленила. А това можеше да се окаже опасно, защото последната жена, която му оказа подобно въздействие, за малко не го уби.
	Той постъпваше правилно. Научаваше тайните на Сорша. Щеше да я отведе в леглото си. Не след дълго тя щеше да се превърне просто в поредната жена. И, разбира се, в неговата кралица.
	— Защо да не пробваш да се разпищиш сега?
	— Тук? — Сорша се огледа, сякаш захласната от променящия се пейзаж. — На пътя?
	— Защо? Няма кой да чуе, освен мен, а пък аз ще си държа езика зад зъбите.
	— Не. — Тя решително поклати глава. — Минало му е времето.
	— Редно ли е да оставиш скръбта да си отиде, без да си я отбелязала по някакъв начин?
	— Арну, много си умен! — Тя примигна удивено насреща му.
	Умен ли? Да. Защото знаеше какво е отчаяние. Знаеше какво е тъга.
	— Хайде, давай, разнищи се. Ще ти олекне.
	— И така съм добре.
	Ах, ето го момичето на баба.
	— Духовете на любимите ти покойници ще намерят покой по-лесно. Аз поне съм сигурен, че ще успокоиш духа на тоя Рейнджър. — Трябваше да се срамува от гнусните си манипулации, но той искаше — не, нуждаеше се — от мисълта, че тя скърби за него.
	— Добре. Поне мога да опитам. — Тя изпълни дробовете си с въздух. Отметна глава. Застана така за един дълъг момент. После издиша шумно. — Не мога. Чувствам се тъпо. Ще изчакам подходящата възможност. И бездруго имам поводи за мъка.
	— Да. — И тези поводи щяха да зачестят по-скоро, отколкото тя очакваше.
	Преди да срещне Сорша, възнамеряваше да я заведе обратно в Бомонтен, където да се венчае за нея, да поведе нейната армия срещу Ришарт и да убие граф Дюбел.
	Солиден план, който изискваше да замаже очите на Сорша.
	Но измамата нямаше значение. Важно беше да заведе принцесата у дома й, за да отвоюва страната си.
	Всичко лежеше на неговия гръб. Прекрасни мъже — негови най-добри приятели — пострадаха ужасно, загинаха, за да го измъкнат от тъмницата. Той беше длъжен да освободи народа си от ботуша на тиранина. Стремеше се към короната.
	Стремеше се към отмъщение.
	Сорша, с нейните нежни устни, сочно тяло и големи невинни очи, нямаше да застане на пътя му. Нито пък неговата слабост към нея.
	— Гледаш така намръщено, докато аз съм толкова щастлива. — Веселият й глас стана сериозен. — Знаеш ли, че никога преди не се бях целувала с мъж?
	— Радвам се да го чуя. — Нямаше да му се наложи да убива съперник.
	— Много ми е приятно, че ти бе първият.
	— Приятно. Да. — Тази жена знаеше как да обиди смъртно един мъж. — Все едно да наречеш вилнеещия океан миличък.
	— Прав си — изрече тя след известен размисъл. — Беше ми повече от приятно да се целуваме. Ти беше… фантастичен във великолепието си.
	Той изсумтя, но не сдържа усмивката си. Така е по-добре.
	Но после усмивката му изчезна.
	На седемнайсет вярваше на всяко ласкателство, което галеше жадните му за похвали уши. Сега не беше податлив на комплименти — освен когато думите не излизаха от устните на Сорша. Тогава му звучаха достатъчно искрено.
	Не можеше да се държи далеч от нея. Приемаше този факт. Обаче имаше един начин, по който да заблуди годеницата си, да удовлетвори баба й (макар и не напълно, защото кралица Клаудия винаги и на всичко намираше кусури) и да получи законното право да люби Сорша до полуда.
	Нямаше да обезчести своята принцеса върху тревата. Дефлорирането й беше въпрос на държавна политика. Трябваше да се оженят в официалната катедрала на Бомонтен и Ришарт, Черквата на Планината. Трябваше да се оженят в присъствието на представители на двете държави, хора, които щяха да се закълнат, че церемонията е била редовна и те са мъж и жена в очите на Бога. И накрая трябваше да покажат чаршафи, оцапани с девича кръв, като доказателство, че тя не е принадлежала другиму.
	Утре сутрин щяха да пристигнат в търсеното селце. Селцето на заточениците.
	Утре вечер щеше да притиска Сорша в обятията си.


>	16

	Сорша нещо не можеше да проумее какво му е толкова особеното на това село. Скромните къщи изглеждаха по-различни, отколкото в другите краища на Шотландия. Да, покривите им бяха леко скосени. Прозорците бяха разположени по-ниско и бяха по-широки. На входните врати имаше сребърни кръстове, които и бяха познати. Кръстове, досущ като този около врата й.
	Разбирането я връхлетя със силата на ковашки чук. Това беше Бомонтенско селце, пренесено от Пиринеите в шотландските планини!
	— Това място ми е познато.
	— Била ли си тук преди? — Арну скептично повдигна едната си вежда.
	— Не. Да. — В смущението си не знаеше какво да каже. — Напомня ми за дома.
	— Това се казва съвпадение. — Арну не звучеше кой знае колко изненадано. — Чух, че тука има добър хан. Ето ти шанс да се поизмиеш, преди да пристигнем в Единбург.
	— Дали няма друга причина така да искаш да отседнем тук? — Тя му отправи мамещ поглед.
	— Да.
	— Да. — Тя въздъхна. Защо този мъж беше толкова упорит? Защо отказваше да я люби? Снощи се приютиха в един хамбар и цяла нощ възбудата му не стихна. Огромният му петльо се притискаше в гърба й, докато двамата се гушеха един в друг, за да се топлят.
	И все пак…
	— Идеята ти за баня е чудесна. — Потръпваше от блаженство при мисълта за истинска гореща вана. Е, повече й се щеше да заспи гола в мощните прегръдки на Арну, но нямаше да си отваря устата, за да чопли повече този въпрос. Засега. Една коварна атака можеше да послужи по-добре на целите й. Щеше да се изкъпе и да си облече нощницата, която Мадам й беше подарила. Щеше да се покаже така на Арну и той щеше да се предаде на желанията й, зашеметен от нечуван и невиждан копнеж…
	Завиха по улицата, която водеше към градския площад. Сорша видя, че натам сградите стават по-високи и над вратите висят дървени табели — кръчма „Червената канара“, месарница „Връх глетчер“, хан „Сребърните извори“. До градския кладенец в средата на площада се бе събрала групичка от десетина мъже и жени. Жените носеха малки бродирани шапчици и бели престилки. Мъжете бяха облечени с черни панталони, прихванати с червени тиранти. И най-сетне кладенецът има островръх покрив, което окончателно затвърди подозрението й, че това са група заточеници.
	— Я гледай там!
	— Това е кладенец — прозаично отвърна Арну.
	— Нещо повече. Островърхият покрив прогонва злите сили. Сините стени благославят водата и предпазват от уроки. Тези традиции са разпространени в Ришарт и Бомонтен. — Как копнееше отново да зърне родната страна!
	— Значи Ришарт и Бомонтен споделят общи обичаи? — Арну май знаеше отговора и само я бъзикаше.
	— Споделят обща граница. Споделят еднакви традиции. Споделят един и същ език. И вероизповедание. Съперничат си за всичко. — Сорша се ухили, защото най-здраво вкоренената традиция беше двата народа да се оплакват един от друг. — Знаеш ли дали тукашните хора са чужденци?
	— Чужденци? — Арну я удостои с озадачен поглед. — Искаш да кажеш от страна, която не е Шотландия?
	— Няма значение. И сама ще разбера. — Тя пришпори коня си нататък.
	Една жена с цял куп ситни бръчици около устните и очите седеше на пейката до кладенеца. Селският свещеник в традиционното черно расо и трима пълнички господа си пийваха вино. Пет млади жени — Сорша помисли, че са сестри — се кикотеха на Сорша и я зяпаха неприкрито, сякаш я намираха за страшно забавна. Една от тях, бременна, галеше изпъкналия си корем. И две жени на средна възраст се караха коя първа да си наточи вода от кладенеца.
	Когато Сорша се доближи до тях, те спряха да говорят и я загледаха предпазливо. На устните й цъфна усмивка, защото лицата им бяха с остри носове, високи скули, жълтеникав загар и пъстри очи. За пръв път виждаше тези хора, но вече ги познаваше. Те бяха част от най-красивата нация на света.
	— Вие бомонтенци ли сте? — радостно избухна тя.
	Хората се свиха, сякаш нейният възторг ги уплаши.
	Рейнджър се усмихна. Тук не я грозеше опасност. Селяните бяха предпазливи, но скоро щяха да разберат коя е. После щяха да схванат с каква чест са били удостоени. Засега Сорша щеше да ги залее с многословната си радост и, ако Рейнджър не се лъжеше, щеше да ги покори дори преди да им е казала името си.
	— Защото аз съм оттам! Да не сте бежанци от Революцията? — извика тя.
	— Някои сме от Бомонтен, други от Ришарт. — Една от двете жени до кладенеца — с ъглесто, кокалесто тяло, тънки устни, проницателен поглед — заряза спора за кофата и се отправи към Сорша. — А ти как позна, че сме бомонтенци?
	Сорша премина на родния си език:
	— Далеч съм от родното гнездо, но винаги съм добре дошла край огнищата на моите земляци.
	Думите и нежният девичи глас галеха ухото. Възрастната жена постави ръка над сърцето си. През групичката премина шепот.
	— Добре дошла. Добре дошла. — Лицето на жената грейна в усмивка. — Прощавай за сдържаността, ама не сме виждали никои от родината, откак сме тук. Сигурността ни изискваше да избягаме в Нова Проспера. Но не ни беше лесно с недружелюбните шотландци и още ни е страх от чуждоземните.
	Един як мъж си проправи път до жената.
	— Аз съм мистър Монтеро, ханджията. Това е жена ми Тулия. Влезте да пийнете малко вино. Настанете се удобно, хапнете и ни разправете новините от Ришарт.
	— И от Бомонтен — добави Тулия.
	— Нищичко не знам. Не съм си била вкъщи от десет години, обаче сега ще се завърна. — Сорша сияеше цялата.
	Рейнджър се зачуди не е ли разбрала, че ако всичко мине като по вода, имат поне няколко седмици път.
	— Ами той? — Мистър Монтеро го посочи.
	— Той е от Нормандия.
	— Прилича ми на бомонтенец — заяви Тулия.
	— Не, ришартец е — решително я поправи ханджията. — Не всеки млад красавец е от Бомонтен.
	— Всеки отракан млад красавец е оттам.
	Една от петте по-млади жени преднамерено улови погледа на Рейнджър. Хубава и кокетна, тя не бе на повече от двайсет години. Пръстът й многозначително посочи първо ханджията, после неговата жена. Рейнджър незабавно схвана, че те двамата се дърпат като куче и котка, както всички бомонтенци и ришартианци. Когато още три млади дами, приличащи силно на мистър Монтеро и Тулия, пристъпиха напред, той си помисли, че ханджията и жена му проявяват не по-малко страст в леглото, отколкото в караниците.
	Сорша се усмихна непринудено.
	— Всъщност това е спътникът ми Арну. Надявахме се да отседнем в достопочтения ви хан, преди да продължим към Единбург и оттам към дома.
	— Положението в Бомонтен май е добро — каза мистър Монтеро, — обаче се носят слухове, че Ришарт е в безизходица под ботуша на граф Дюбел.
	Като чу името Дюбел, старицата се изплю на земята, а по-младите жени зажужаха като кошер бесни пчели.
	— Аз се връщам в Бомонтен — заяви Сорша. — Време ми е.
	— Мисля, че и ние трябва да се приберем — обърна се Тулия към мъжа си. — Можем да живеем при майка ми и баща ми…
	— Не — отсече мистър Монтеро. — Когато принцът си възвърне престола, а аз — собствеността, тогава ще се върнем. Но не и преди това.
	— Принц Рейнджър? Но той… е мъртъв! — Сорша ги погледна, търсейки потвърждение на думите си.
	— Носят се слухове, че е успял да избяга от тъмницата на графа и сега събира армия, за да отвоюва страната си. — Лешниковите очи на мистър Монтеро запламтяха в зелено.
	Рейнджър видя как изражението на Сорша се промени от удивление в удоволствие, а после в ужас.
	Сорша гледаше ту Рейнджър, ту мистър Монтеро.
	— Не… не мога да… да повярвам — измрънка тя. — Джефри ми каза, че граф Дюбел е пленил Рейнджър и го е убил.
	— Не знам кой е тоя Джефри, обаче има грешка, ще ме прощава. Онзи млад мъж е креел в тъмница години наред и с Божията милост е успял да избяга.
	— Кога? — попита Сорша.
	— Вестта ни застигна още преди три години. — В гласа на Тулия звънна безнадеждност. — Прочетохме я в един английски вестник. Обаче пресата е известна с това, че мъти главите на хората и ги кара да вярват на измислици.
	Три от момичетата заобиколиха майка си. Едно я прегърна.
	Свещеникът заговори тихичко в ухото й.
	Тулия избърса една сълза, кимна и изправи гръб.
	— И така! — Мистър Монтеро плесна с ръце. — Колко стаи ще искате?
	— Една — отвърна Рейнджър.
	Всички се обърнаха и го зяпнаха, сякаш той беше дресирана мечка, която току-що е проговорила с човешки глас.
	— Една? Какви ги говориш? Нали каза, че с теб няма да… — Сорша замлъкна.
	— Няма да те оставя. — Той взе ръката й и я стисна. — Твърде опасно е.
	Тя изпърха с мигли под напрегнатия му взор. Във вълнението си бе забравила да модулира своя глас. Зоркото око несъмнено би забелязало, че тя се държи както женска — с мъжкаря си.
	А високият, широкоплещест свещеник определено имаше орлов поглед. Той дойде при тях и ги изгледа сурово.
	— Женени ли сте?
	— Женени? — изхъмка мистър Монтеро. — Отче Терънс, май трябва да си сложите очила. Това са мъже.
	— Малкият е жена, нещастнико! — Тулия заби лакът в ребрата му.
	— Не е вярно! — рече той, но на секундата огледа Сорша от глава до пети. — Боже! — невярващо възкликна той.
	— Веднага го разбрах — заяви Тулия.
	— Жено! Лъжеш! — Очите му се оцъклиха страшно и той впи поглед в съпругата си.
	— Напротив. Бомонтенките имат усет за тези неща — надменно изрече тя.
	Рейнджър ги слушаше и им гледаше сеира. Бременната жена застана близо до него, погледна го развеселено и подхвърли:
	— Мама и татко вечно се дърпат за нещо.
	Тогава съпрузите заявиха в един глас:
	— Не можете да останете в една стая, ако не сте женени.
	— Има и изключения от правилото — допълни младата булка.
	Рейнджър я озари с усмивката си.
	— Млада госпожице, останахте ли вярна на църквата ни? — попита отец Терънс.
	— Да — отмаляло отвърна Сорша.
	— Знаеш колко сме строги в това отношение — намеси се Тулия. — Не сме като англичаните или шотландците. Разпуснати хора без капчица нравственост!
	— Налага се да нощуваме в една и съща стая — Рейнджър използваше създалата се ситуация за свои цели, но не говореше празни приказки. Не би оставил Сорша сама. Групичката беше прераснала в тълпа от двайсетина зяпачи и той обяви на всеослушание: — Има такива, дето искат да я пратят на оня свят.
	— Арну! — Сорша го изгледа яростно. — Стига си правил сцени!
	— Няма да те оставя сама.
	— Очевидно е, че сте спътници. Познавате се… много добре. Ако ни убедите и че сте женени, няма проблем да ви дадем една и съща стая. — Кафявите очи на отец Терънс ги заковаха на място.
	Рейнджър зачака да види дали Сорша ще излъже свещеника.
	— Ъ-ъ, ами то ние определено сме… — Както и да го въртеше, тя си оставаше прекалено близко до истината. — Ако приемем, че клетвите за вярност, които си разменихме, са един вид съюз, тогава бихме могли да кажем, че…
	— Не сме женени — равнодушно я пресече Рейнджър.
	— Трай, Арну! — разгневено изсъска Сорша.
	— Значи имаме налице разногласие — обобщи отец Терънс.
	— Отче, има ли къде да поговорим насаме със Сорша? — Рейнджър скочи от коня и протегна ръце, за да й помогне да слезе от седлото.
	— Църквата е нататък по улицата — посочи с ръка свещеникът. — Там може да си поговорите необезпокоявано.
	Сорша се плъзна в обятията му с непринудеността на жена, която е свикнала на интимност с него. Той я задържа малко повече от нужното, взря се в очите й и с удоволствие видя как клепачите й трепнаха, а страните й се изпълниха с цвят.
	Може би не го съзнаваше, но за всички присъстващи беше очевидно: тя беше неговата жена. Той положи ръце на кръста й и меко изрече:
	— Помниш ли какво каза мадам Пинчън за убийците? Победила си първия, обаче по пътя ни чакат още, по-умни от този. Те са умели. Може би дори са тук, сред тази тълпа.
	— Тези хора са добри — заяви тя след един кратък поглед.
	Той обърна лицето й към своето с пръст на брадичката.
	— Откакто излязохме от каменния кръг, непрестанно съм нервен — за жалост това беше истината — и се доверявам на инстинктите си повече, отколкото на тези хора тук. Хайде. — Той я поведе към параклиса, в чийто двор имаше малко гробище, заслонено от мощен дъб. Картината поразително наподобяваше черквите в Бомонтен и Ришарт.
	Рейнджър бутна тежката врата и силата на спомена едва не го преви на две. Устоя единствено заради измамата, която трябваше да извърши. Но миризмата на свещи, видът на дървения олтар със златотканата покривка, сребърният кръст и статуята на Девата тъй силно му напомниха за всички черквици в Ришарт, които беше обиколил като малък принц.
	Тогава тяхната красота и спокойствие не го трогваше; гледаше на това като на досаден дълг.
	А сега му се струваше, че си е у дома.
	Не можеше да проумее разностранните си чувства. В непрогледната тъмница на граф Дюбел беше започнал да се съмнява в Бога. Така усърдно се молеше — първо за отмъщение, после за бягство и накрая за смърт. Беше се измъкнал от зандана чак когато се беше отрекъл от Господ.
	Ако божието присъствие осеняваше тази земя, Рейнджър още не беше видял доказателството.
	Погледна Сорша. Тя беше коленичила смирено, устремявайки поглед към олтара. Устните й шептяха молитва, пръстите й стискаха сребърния кръст, който още висеше на шията й.
	Кръст, досущ като този на сестрите й.
	Кръстът беше единственият предмет, който я свързваше с Кларис и Ейми. Беше чул с какъв копнеж говори за сестрите си и ако беше по-друг тип човек, щеше да изпита вина за писмата, които носеше в дисагите си. Писмата, написани с любов от Кларис и Ейми до сестра им Сорша.
	Вината нямаше място в кроежите му.
	Но ето че усети как в гърдите му напира молитва. Не благочестива, но за сметка на това пък искрена. _„Нуждая се от Сорша, Боже мой. Нека бъде моя. Не позволявай да загине.“_ Защото, ако попаднеше в ръцете на похитителите, плановете му пропадаха.
	Ако я нямаше да го дразни и закача, да му додява с неприлични въпроси, светлината щеше да изчезне, реките щяха да спрат да текат и той щеше завинаги да заживее в сянка.
	Уф — ама че глупави, лигави чувства. Временна слабост, резултат от твърде малкото храна и твърде многото тревоги.
	Сорша изящно се изправи на крака и му се усмихна.
	— Не е ли прекрасно тук?
	— Да. Чудесно място за сватба.
	— Какви ги дрънкаш? — Тя още не разбираше. Още не беше проумяла намеренията му — и ако нещата протечаха по план, нямаше да се усети, преди да е изправена пред свършен факт.
	— Трябва да се венчаем в тази черква, защото няма да те оставя самичка. — Рейнджър успя да го каже, все едно че ставаше дума за нещо прозаично.
	— Не мога да се оженя за теб. Не е необходимо.
	— Необходимо е, ако смятат да ни разделят за през нощта. — Той внимателно започна да излага доводите си. — Все тая. Ние сме към различни църкви.
	— Да, вярно. — Тя му се усмихна мило. — Мой сладък, глупав Арну, какво значение има това?
	— Според католическите обреди — Рейнджър подбираше внимателно думите си, за да не излезе по-късно, че се е представил за католик — бракът е недействителен, ако и двамата младоженци не са се причестили. Така ли е във вашата църква?
	— Не. Много отдавна Бомонтен и Ришарт са били католически страни. Обаче ние сме две малки царства, сгушени в планината. Зимите са тежки и в края на петнайсети век сме имали свой кардинал и сме движели нещата по собствен почин. Обаче често се случвало двата народа да се женят за католици — привърженици на старото време или чужди поданици. Ето защо в особени случаи като нашия отец Терънс има разрешително да ни венчае незабавно, без да се интересува от каква религия сме, без трикратно известяване на годежа и други ритуали, крепящи благоприличието.
	— Какво ще рече „особени случаи“? — Сякаш Рейнджър не знаеше!
	— Цялото село мисли, че сме споделяли благословията на брачното ложе, а и ти настоя да ни дадат една стая. Всички останаха с впечатлението, че вече сме консумирали връзката си. — Тя въздъхна горестно. — За съжаление нещата не стоят така.
	_Само почакай!_
	— Такива _„бракове“_ официално се признават от църквата за действително сключени. Обикновените хора им викат „от пързалката в леглото“.
	Той се захили. Отдавна не беше чувал този идиоматичен израз.
	— По-добре да идем в друго село, в друг хан. — Обаче копнежният й взор опровергаваше монотонния тон, с който изрече думите. Ясно беше, че желанието й е да остане при своите сънародници.
	Малко усилие от негова страна, и тя щеше да се навие.
	— Наблизо няма нито друго село, нито друг хан.
	— Тогава се налага да пренощуваме в някоя ферма или на полето. Няма да ни е за пръв път.
	— Още убийци ме чакат там, където знаят, че трябва да сме по пътя за Единбург. И мадам Пинчън ти го каза същото.
	Сорша кимна с нещастно изражение.
	— Ако парите, които задигнах от първия убиец, са някакъв показател, граф Дюбел плаща добре.
	— Ти пък откъде знаеш за граф Дюбел? — настръхна тя.
	— Мистър Монтеро го спомена. — Рейнджър трябваше да внимава. Сорша беше доверчива, прекалено доверчива, но не беше глупава. Трябваше да я придума ласкаво, не да я изплаши. — Няма да те оставя да нощуваш сама. Знаеш, че няма да си позволя повече, отколкото ти ми позволиш. Разбирам къде ми е мястото в живота ти. — Преди много време щеше да се бои да дрънка такива крещящи лъжи в църква, но сега даже не трепна. Важно бе единствено да спечели Сорша и да си върне кралството.
	— Брак между мен и мой нисшестоящ е забранен.
	— Нали каза, че свещеникът може да ни венчае.
	— Можеше да ни венчае, ако не бях принцеса…
	— Нали уж каза, че вероизповеданието няма значение! — Рейнджър я погледна уж смутено с огромните си, прелъстителни очи.
	— Простолюдието може да се жени както си иска, но ние, владетелите на Ришарт и Бомонтен, сме като английските крале — водачи на църквата. Като член на кралското семейство годеникът ми трябва да се числи към Църквата на Планината.
	— Защото ти стоиш начело на църквата. — Той сви рамене. — На никого няма да кажем.
	— Не е толкова просто.
	— Ако се оженим, не можем да прекараме нощта в едно легло. Схващаш ли?
	Той схващаше, тя — не.
	— Защото твоят принц е жив.
	— Това е само мълва. — Тя постави пръст на устните му.
	— Но може да е вярна.
	— Може би. — Не звучеше убедено.
	— Няма ли да си по-щастлива да се омъжиш за него, отколкото за някой друг?
	— По всяка вероятност Рейнджър ще е най-малкото зло.
	Рейнджър потрепери. Не на този отговор се надяваше.
	— Но аз няма да прекарам живота си с мисълта, че слухът може да е верен. Не, Рейнджър не е проблемът. Проблемът е, че ако вляза в моята църква и изрека брачните обети, за да се обвържа с теб, после не мога да изконсумирам тази женитба.
	Той отвори широко очи, уж в недоумение. Сорша въздъхна и се помъчи да обясни:
	— Щом е имало свидетели от моя народ, ще се наложи да кажа на баба, на кардинала и на епископа. Те ще поискат анулиране и ще се наложи да се закълна, че между нас не е се е случило нищо. Не ще съм способна на такова нещо, ако действително прекараме нощта заедно.
	— Че ти наистина ли щеше да ми се отдадеш? — За пръв път Рейнджър осъзна колко малко се интересува годеницата му от кралския разкош и изпита опасно топло чувство на гордост. Сорша го харесваше такъв, какъвто е — беден, невеж, прост.
	— Разбира се, че щях да ти се отдам.
	— Но ти си принцеса.
	— Екстазът няма да навреди на нито един от двама ни. — Тя прокара гладкия си пръст по брадясалото му лице. — Лаская се от мисълта, че аз съм жената, която може да те докара до върха.
	— Да. — Той инатливо се върна на безспирния си рефрен. — Но аз няма да те оставя сама, а ние няма да мърдаме оттук.
	— Ох. — Тя устреми взор към тавана, сякаш молеше за Божествена намеса. — Ти си невъзможен!
	— Ако те закарам жива в Бомонтен, сигурно ще получа голяма награда. Като труп не струваш нищо.
	— Някой мисли другояче — озъби му се тя, после прехапа устни.
	— Не е кой знае колко трудно да те убие човек, нали? — За първи път той позволи на глупашката си фасада да се пропука и й позволи да зърне колко опасен може да бъде.
	— Не, не е. — Тя отстъпи назад.
	— При тези обстоятелства, Ваше височество, — той умишлено използва титлата й, за да й напомни коя е, — трябва да се възползвате от всяка хитрина, която ще ви заведе жива до родината. Важно е да останете жива.
	Сорша се отдръпна от него. Показа му гръб. Плъзна пръсти по полираната дървена пейка.
	— Майка Брижет ми каза почти същото — изрече тя толкова тихо, че Рейнджър трябваше да се напрегне, за да я чуе. — Добре. — Тя кимна бавно. — Ще се оженим.
	— Обещавам, че с мен ще си в безопасност.
	— Никога не съм се съмнявала в това, Арну — усмихна се тя.
	Сладко смело момиче. Колко добре прие поражението си!
	Когато истината излезеше на бял свят, сто на сто щеше да признае пълния си разгром със също толкова достойно.


>	17

	Рейнджър отвори вратата. Привлечена от клюката, групичката от двайсетина човека се беше превърнала в тълпа от сто. Жуженето на разговорите замря, когато Рейнджър се обърна към множеството.
	— Мили боже! — Сорша надзърна иззад рамото му. — Защо са тук?
	— Може би се вълнуват при мисълта за първия си посетител от Бомонтен — рече той, но не си вярваше, а тълпата го накара да застане нащрек. — Ще уредя нещата със свещеника, а ти чакай тук, докато не ти кажа да излезеш. — Затвори вратата пред разтревоженото й лице и обгърна човешкото гъмжило с поглед, търсейки евентуални убийци.
	Не откри следи от такива. Всички тук бяха напуснали родината си от лоялност към него или към баща й, а трудностите, преживени в чужбина, ги бяха сплотили.
	Но защо бе това вълнение? Защо хората си шепнеха трескаво? Защо се бяха насъбрали пред църквата. Усещаше някакво подводно течение. Тук имаше нещо повече от обикновената радост около всяка сватба.
	Рейнджър махна повелително на свещеника, който повдигна въпросително вежди при този дързък жест. Тълпата се раздели, за да го пропусне и всички ги зяпнаха, сякаш животът им зависеше от това.
	— Какво се е случило? — попита Рейнджър.
	— Мълвата обиколи селото със светкавична скорост. — Отец Терънс сключи ръце и изгледа Рейнджър нетърпеливо.
	— Мълва ли? За една бомонтенка, преоблечена като мъж, и нейния телохранител? — Той опита да се усмихне весело като Арну, но това не му се удаде. — Щеше да е чудо, ако слухът не беше плъзнал.
	— Ти назова младата госпожица „Сорша“.
	Едничка дума. Рейнджър беше унищожил тяхната анонимност с едничка дума. Той обаче продължи да се прави на тъп и разпери ръце в израз на добре изиграно удивление.
	— Ами така й е името.
	— Сорша е рядко срещано име, а по една случайност най-голямата принцеса на Бомонтен се нарича така.
	— Че ще тръгне ли една принцеса да се облича като момче? — Аргументът беше съшит с бели конци и свещеникът не се остави да го заблудят.
	— Да, ако е застрашена, а както ти сам каза: _„Има такива, дето искат да я пратят на оня свят.“_
	Тези преднамерено изпуснати думи трябваше ловко да окажат натиск на Сорша. Защо сега рикошираха толкова лошо върху него самия?
	— В такъв случай, отче, по-добре на секундата да потушите мълвата — меко изрече Рейнджър.
	— Вероятно щеше да е възможност, ако по една случайност нашият ханджия не беше живял близо до кралския дворец в Ришарт. Той често виждал как младия принц Рейнджър язди на коня си. — Проницателният взор на отец Терънс се спря върху него. — Според мистър Монтеро принцът би изглеждал точно като теб… след няколко години в зандан.
	Рейнджър намери кръглото, изпълнено с надежда лице на мистър Монтеро сред тълпата. Как бе станало така, че Монтеро го бе познал, а Сорша — не? Може би беглият поглед в някои случаи е по-остър от взора на детството, прекарано в безгрижни игри.
	Хората се взираха напрегнато в него с мълчалив копнеж, с горестно очакване най-после да научат, че верността им е била възнаградена.
	По-рано Рейнджър беше преценил, че в действията му няма място за вина.
	Оказа се, че греши.
	В младостта най-важното за него бе да се хвърли в леглото с изкусителната графиня Дюбел. Беше изменил на своята страна и своя народ заради безумната авантюра с Жулиен.
	Хората в Нова Проспера още изплащаха последиците от глупостта му.
	До деня, в който не станеше крал и не превърнеше Ришарт в рай за народа си, вината щеше да го гризе… а дори и тогава нищо не можеше да върне погубените животи или нарушаването на многовековните традиции.
	Но днес той можеше да изцели болката. Рейнджър отговори на погледа на свещеника.
	— Предстои ви да бракосъчетаете кралска двойка.
	— Хвала на Господа! — Отец Терънс понечи да падне на колене.
	— Не! — възпря го Рейнджър. — Чуйте. Сорша не знае кой съм. Още ме смята за мъртъв, а на мен ми е изгодно да поддържам това й убеждение. Моля ви, не издавайте тайната ми.
	Бе очевидно, че на отец Терънс му се щеше да задава въпроси, но Рейнджър го гледаше твърдо и най-сетне свещеникът преклони глава.
	— Както повелите, сър.
	— Сега съм Арну. Има ли други пътници в селото?
	— Днес не е пристигал никой, освен вас. Пътуването е мъчна работа по това време на годината.
	— Наистина. Със Сорша бяхме единствените хора по пътя към Единбург. — Рейнджър внимателно изрече най-страшното. — Ние… и убийците на граф Дюбел.
	Радостта на отец Терънс помръкна и лицето му застина в ужасна маска.
	— И като заговорихме за това… — Рейнджър свали тежката си кесия от пояса и я напъха в ръцете на свещенослужителя — нека отпразнуваме сватбата, обаче се погрижете слухът за нея да не напусне пределите на селото. Вашата дискретност, дискретността на всички ви е нужна, защото нашата безопасност е нещо крехко, а от нея зависи завръщането ви в родината.
	— Ще поставим стражи на пътя, които да отпращат пътниците. Ще се погрижа всички да са наясно. — Отец Терънс положи рамене върху Рейнджъровите плещи и го погледна в очите. — Довери ми се, синко. Шотландия е красива страна и повечето от местните люде са добри, но ние жадуваме за дома. — Той се върна сред тълпата и събра водачите на селото в кръг около себе си.
	Рейнджър се накани да влезе обратно в църквата, но въздишката на Тулия го възпря. Той се обърна и видя как ръката й се устреми към сърцето, а устните й се раздвижиха, но от тях не се отрони звук. Обзелите я чувства бяха твърде силни. Мистър Монтеро я повдигна в здравата си прегръдка. Най-възрастната жена, старица, която едва стоеше изправена, започна да подскача радостно.
	Може би съдбата го беше довела тук. Може би тази сватба, на това място, в този ден, беше предопределена свише.
	А с опасността, която ги грозеше… може би довечера беше единственият им шанс да се любят. Рейнджър трябваше да се възползва от него. Не можеше да протака повече.
	— Добре. Всичко е уредено. Отец Терънс ще ни венчае днес следобед. — Арну бодро прекрачи прага на черквата.
	Сорша го зяпна. Някак си този мъж беше успял да я убеди в правотата си, напук на собствените й аргументи. Откога Арну беше станал толкова разумен — и такъв инат?
	Нейните мисли навярно се бяха изписали по лицето й, защото изражението му омекна.
	— Какво ти става, миличко? Да не би да размисляш? — Преди да успее да му отговори, той я притегли в обятията си. — Я да видим дали мога да те убедя.
	Топлината на тялото му я сгря и напрежението й се разсея. Целувката му беше лека и сладка, като белтъци, разбити на сняг със захар; разтопи се върху езика й и тя измърка от наслада.
	Той се отдръпна и се усмихна на прехласнатото й лице.
	— Е, така май е по-добре?
	Тя кимна.
	— Помни, че всичко е заради твоята сигурност. Ще набиеш това в главата на баба си, нали?
	Сорша кимна отново.
	Арну я хвана под ръка и я поведе към вратата.
	— Иди при ханджийката да й кажеш добрите новини. Ще се оженим днес следобед и ще се нуждаем от сватбена вечеря.
	— Да. Тази жена ми се струва много приятна. — Но упоителният ефект от целувката на Арну се разсея. Сорша предполагаше, че разбира причините, които налагат венчавката, но не знаеше как ще издържи церемонията и празнуването след това. Всичко й се струваше тъй… измамно. Тя неохотно се помъкна към вратата.
	Арну я отвори и галантно й направи път да мине първа. Сорша спря, заби поглед в пода и промърмори:
	— Понякога, Арну, не отстъпваш по характер на баба.
	— Горе главата, славей мой. Обещавам ти, че всичко ще бъде наред. — Обаче той звучеше разсеяно, сякаш вече я беше забравил и мислеше само за предстоящите приготовления.
	Сорша тихичко затръшна вратата след себе си и погледна тълпящото се множество.
	Всички разговори замряха. Всички погледи се устремиха към нея.
	Тишината рани слуха й. Дощя й се да се свие под орляка от питащи погледи.
	Не можеше да се ожени тук. Трябваше да се върне и да каже на Арну да откаже церемонията.
	Площадът избухна в овации.
	Сорша ужасено се втренчи в тълпата, но възпитанието на баба й я накара да застане на място: една принцеса не се извръща от приветстващите я поданици.
	Дечица с надве-натри измити лица бързо се строиха в редичка. Всеки малчуган държеше в ръцете си китка изсъхнали цветя. Едно по едно децата идваха и ги подаряваха на Сорша. Тя се усмихваше. Благодареше на всяко от тях. Обаче, когато процесията се изреди, тя държеше цял наръч благоуханни аромати, но в душата й се затаи ужасяващо подозрение.
	— Много сте мили, но се боя, че не разбирам. Всички изглеждате толкова… доволни. — Всъщност цялата церемония приличаше на тези, с които навремето я приветстваха като принцеса.
	Да не би нейните сънародници да я бяха разпознали?
	— Тук обожаваме сватбите, а това е твоят ден. — Тулия излезе пред множеството. — Нали знаеш, че всяка жена само веднъж става невеста.
	И таз добра. Сорша нямаше причини да не се довери на Тулия, защото за пръв път щеше да е булка. Никога не беше посещавала селска сватба. Предполагаше, че хората се веселят много по време на обреда.
	Пък и наистина: как можеха да познаят в нейно лице престолонаследницата на Бомонтен? Беше напуснала родината си преди десет години. За толкова време доста се беше променила.
	— Хайде. — Тулия разпери символично ръце, за да опише пътя, който й предстои. — Да вървим в хана и да те нагласим. Мъжете ще приготвят младоженеца. Отец Терънс ще ги придружи, за да е сигурен, че няма да се натаралянкат преди церемонията и да се изпонатръшкат под масите, преди да са казани обетите. — Тя погледна сърдито мъжа си. — Както някои женихи, които познавам.
	Мистър Монтеро така се изчерви, че чак ушите му пламнаха. Тълпата задюдюка.
	Сорша се засмя и се отпусна. Това беше по-лесно, отколкото венчавка в катедрала. Много по-малко пищност и показност. Стисна цветята и тръгна подир Тулия. Всички жени от селото се бяха събрали около хана и бъбреха весело. Най-възрастната сред тях свали шапката на Сорша.
	— Днес отново ще те направим девойка.
	— За да те направи онзи юнак жена довечера — смигна й една по-млада невяста.
	— Роксана! — Тулия размаха укорително пръст. — Хич не проявяваш уважение.
	— Голямата работа, какво пък — започна да я оправдава Сорша, но гласът й се изгуби сред хора от порицания, насочен срещу Роксана. После стигнаха до хана и всяка жена от селото се опита да влезе вътре, за да участва в приготовленията.
	Тулия първо ги изкомандва като генерал да се настанят на пейките, а после да свършат някои работи. Волята на ханджийката беше толкова силна и безпрекословна, че за нула време всички завеси бяха дръпнати, на огнището бе сложена огромна кафеварка, водата се подгряваше за баня и всички седяха като на тръни.
	Тулия накара Сорша да застане пред масивната зидана камина и Сорша, безупречно възпитана принцеса, положи усилия да запамети името на всяка жена. Финис беше бременната. Роксана беше нахалната. Рея беше умна и винаги се усмихваше. Салвиния имаше кафяви очи. Пия беше хубава, стройна, тънка като топола.
	— Младата госпожица няма булчинска рокля — обобщи ситуацията Тулия.
	— Наричайте ме Сорша.
	Разговорите замряха. Жените се спогледаха несигурно.
	— Не зная дали е редно — отвърна Тулия.
	— Разбира се, че е. Нали все някак трябва да ме наричате? — помъчи се да ги вразуми Сорша.
	— Да. Че как иначе? — Но макар че Тулия склони, тя се обърна към масата с по-възрастните жени, като че ли търсеше подкрепата им.
	Една сбръчкана старица, сгърчена от ревматизъм, махна на другите да се съберат около нея и бабичките се посъветваха с треперещи гласове. Бавно и със значителна помощ старицата се изправи.
	— На това място и по това време ние сме нейното семейство. Ще й викаме Сорша — тържествено обяви тя с немощен глас.
	Възрастните жени кимнаха. И по-младите също.
	— Сорша, името ми е Санчия. — Древната старица почука с прегънат пръст гърдите си. — Аз ще ти бъда nonna, баба.
	Всички глави кимнаха за пореден път.
	— За мен ще бъде чест да сте ми баба — затрогна се Сорша.
	— Не, честта ще е за мен. — Тулия избърса очи в престилката си. — Ти ще ни донесеш късмет.
	Баба Санчия докуцука до Сорша, улови лицето й в ръцете си и показа беззъбата си усмивка.
	— Ще превърнем този ден в голям празник за теб.
	Всички бяха така мили, а сватбата дори не беше истинска.
	Още веднъж Сорша се опита да им обясни:
	— Неприятно ми е да ви гледам колко много труд си давате. Всъщност женитбата ще бъде чиста формалност. Арну просто се тревожи за сигурността ми и настоява…
	— Знам. — Баба Санчия притисна челото на Сорша до своето. — Той е добър момък.
	Никой не я слушаше.
	Баба Санчия и Тулия я накараха да си свали наметката и тя се подчини. Тулия вдигна дрехата и я запрати настрана.
	— Ора, я ела тук и застани до Сорша.
	Ора се дотътри тежко до тях. Тя беше горе-долу на годините на Сорша и имаше ръст, сходен с нейния, но на тегло я надвишаваше поне с петдесет килограма.
	Сорша се усмихна.
	Бузите на Ора грейнаха в трапчинки.
	— Да, твоята сватбена премяна ще свърши работа — каза Тулия и всички жени кимнаха одобрително.
	Сорша впери поглед в широката талия на Ора и поясни:
	— Навлечена съм с много ризи.
	— Досетихме се. — Баба Санчия прегърна Ора. — Тя наддаде малко, откакто роди близнаците.
	Ора отново разцъфна в усмивка и се разбърза да донесе булчинската си премяна.
	Е, добре. Голямата работа като не й стане роклята, и бездруго се женеше само на ужким.
	— Свалете ваната отгоре — извика Тулия.
	В този момент на Сорша й се стори, че губи контрол върху действията си. По-късно си даде сметка, че това е станало още когато срещна Арну.
	Жените я разсъблякоха, изкъпаха, измиха косата й, подсушиха я и я облякоха в сватбената премяна на Ора — дълга червена пола, широк черен сукман, елек, избродиран с пъстри цветя и венче от изсушени цветя. Сукманът й беше стегнат в гърдите и хлабав в кръста, но й стоеше по-добре, отколкото Сорша бе очаквала.
	Баба Санчия й връчи китка свежи цветя: малки, изкривени от зимата и очевидно отскубнати от саксиите на селянките, но ги придържаше хубава копринена панделка и жените се усмихнаха лъчезарно, оглеждайки резултата от творението си.
	— Колко си хубава! — От очите на Тулия бликнаха горди сълзи. — Хубава! Като принцеса!
	Сорша се втренчи ужасено в нея, но после реши, че сравнението е било случайно.
	По залез-слънце жените я обкръжиха, изведоха я навън, преведоха я през площада и тръгнаха към църквата.
	Оттук нататък всичко се разви с бясна скорост. Мъжете се бяха наредили край пътя, но поради замъгленото й зрение й се струваше, че те се развяват като водорасли в бурно море. Чу смях и шеги, които не разбра.
	Обаче едно нещо чу доста добре: възклицанието на Тулия колко е ведра булката.
	Сорша се усмихна. Това не беше ведрина или спокойствие, а чиста проба недоумение.
	Когато жените влязоха в черквата, тя стисна букета толкова силно, че се убоде на скритата в него роза. Една червена капчица кръв бликна от пръста й. Сорша се вгледа в нея, намръщи се от болка и се притесни, че ще изцапа костюма на Ора. Баба Санчия я поведе в дъното на църквата, точно срещу олтара. Сорша впери поглед в трепкащите пламъчета на свещите.
	Някой я улови под ръка.
	Беше Арну.
	Той изглеждаше… възторжен. Превръзката на окото му беше чиста. Той беше чист. Косата му бе влажна, брадичката — избръсната. Беше облечен в нечий сватбен костюм. Широките му рамене опъваха сетрето. Той я поведе към олтара, сякаш страховете, които я връхлитаха, никога не го бяха спохождали. Като се има предвид простодушието му, по всяка вероятност така и беше.
	Той я целуна по бузата.
	— Стига си се мръщила. Всичко е наред. Вярвай ми.
	— Вярвам ти — промърмори тя. Не биваше да забравя, че се е доверила всецяло на Арну. Досега не се бе осланяла на никой мъж както на него.
	Той я поведе към отец Терънс.
	Службата започна с литургия и за пръв път от години насам Сорша взе участие в обредите на своята собствена църква. Отец Терънс говореше на английски, но дори това не й попречи да потъне в познатото молитвено съзерцание.
	После свещеникът започна венчавката и когато Сорша изрече обетите си, силата на чувствата й към Арну я порази: откога този рибар се превърна в човека, на когото тя охотно се врече да го обича и уважава?
	Ами той? Откъде се беше научил да говори с такъв дълбок, разкошен, културен глас; да я гледа с разтапящ поглед, все едно само от нея имаше нужда на света, с такова почитание и възхита? Целуна я по устата пред всички. Вкусът му беше свеж, топъл и толкова интимен, че тя потъна в свят, който се състоеше само от тях двамата, от спомена за вчерашния следобед, прекаран в кръга на феите, и утрешното обещание…
	— Ура!
	Радостният изблик на хората от Нова Проспера я накара да подскочи от изненада. Съвсем беше забравила за присъствието им.
	Арну се обърна с лице към паството, което скачаше и крещеше щастливо. Сорша не се удържа и на устните й грейна усмивка.
	Двамата заедно излязоха на площада.
	Селяните ги настаниха на сложената там трапеза. Поднесоха им бира и вино, агнешко с подправки и гарнитура от картофи. Цигулар и барабанчик свиреха, а новобрачните танцуваха. После всички се присъединиха към тях.
	Сорша за пръв път беше на такъв празник: в него отсъстваха помпозността на дворцовите забави и строгостта на ритуалите в метоха. Забавляваше се както никога досега, поне докато жените не я вдигнаха със стола от трапезата и не я отнесоха в спалнята за първата брачна нощ.
	Тя хвърли поглед на Арну.
	Той стоеше с ръце на кръста и я гледаше. Изобщо не приличаше на милия, покорния, симпатичен, вбесяващ Арну, когото познаваше.
	Приличаше на хищник, на непознат.
	Този мъж бе неин съпруг.


>	18

	Мъжете, зачервени от виното и веселбата, изкачиха стълбището до втория етаж на хана и избутаха Рейнджър напред. Той трепна от сръчкванията на острите лакти, но всички в селото искаха да могат да се похвалят, че са му помогнали да осъществи дълга си.
	Мъжете започнаха да си шъткат и след поредната сложна пантомима почукаха силно на вратата на спалнята.
	— Кой е? — изчурулика женски глас отвътре.
	— Женихът — прогърмя гласът на мистър Монтеро. Вратата се отвори. Жените вътре се кикотеха, грейнали от радостта на празненството, поласкани от честта, която съдбата, в съюз с техния принц, им беше отредила.
	— Булката е готова — извести Тулия.
	Мъжете нададоха рев, досущ стотина гладни мечки, и изблъскаха Рейнджър вътре.
	Свещите от пчелен восък блещукаха в поставките край резбованото дървено легло, отрупано с одеяла. На прозорците имаше бели колосани перденца. Огънят оцветяваше в стаята с червена светлина, съчетана с черни сенки.
	Сорша стоеше до дюшека, облечена в прозирната дантелена нощница, подарък от проститутките — нощницата, която владееше спомените му. Рейнджър съзря онова, за което мечтаеше, което желаеше, за което си фантазираше — нейната блестяща буйна грива, разпиляна по гърба и гърдите, обсипана щедро с бели цветчета.
	Тялото му откликна незабавно с огромна възбуда.
	По дяволите! Щом се втвърдяваше само от един бегъл поглед, как щеше да издържи цялото прелъстяване? Беше си съставил план — щеше ли да успее да го осъществи?
	Налагаше се. Тя бе девица. Тя бе принцеса. Тя вярваше, че брачната церемония е била фиктивна. Тя знаеше, че е длъжна да се омъжи за принц — а всичките му действия я бяха уверили, че той не е никакъв принц. По-скоро дворцов шут.
	— Трябва да съблечем младоженеца — разкрещяха се мъжете, — за да види невестата какъв жребец за чудо и приказ си е взела, и за да сме сигурни, че той ще изпълни брачните си задължения.
	— Ще ги изпълни! Брачните си задължения. — Мистър Монтеро, пиян като кирка, се строполи на пода с кискане. — Това се вика слово! Мале, как го каза! Ще ги изпълни!
	Всички се засмяха фриволно, но въпреки това с почит и искрена радост. Мъжете и жените от Нова Проспера виждаха в този съюз край на заточението си. Всички жадуваха този брак да даде плод и да осигури бъдещето им.
	Рейнджър оценяваше тяхната загриженост, но бе твърдо решен да ги изпъди, за да проведе съблазняването както го беше намислил.
	Той се обърна с лице към тълпата и закри Сорша от очите им. Щеше му се да им каже, че когато отвоюва Ришарт от злите ръце на граф Дюбел, ще ги приветства с почести в столицата. Но знаеше, че върви по тънък лед и не смееше да говори много, за да не се издаде пред Сорша. Щеше да й се разкрие, когато той прецени за уместно.
	— Благодаря ви, добри хора, за проявената топлота и щедрост. Със Сорша никога няма да ви забравим.
	Те заръкопляскаха, превъзбудени от вълненията и виното.
	— Вървете да се веселите и ни оставете да празнуваме както ние си знаем. — Той им отправи многозначителна, безсрамна усмивка, която накара жените да се изкикотят, а мъжете да се ухилят широко. После затвори вратата с леко, но силно движение, превъртя ключа отчетливо, така че звукът да отекне, и зачака, докато не чу шума на много оттеглящи се крака надолу по стълбите. Смехът и разговорите постепенно заглъхнаха.
	Той се обърна и видя, че Сорша е застанала с гръб към него. Ръцете й бяха повдигнати, нежните извивки на снагата й блестяха примамливо под прозирния плат на нощницата.
	Тя беше уловила разкошните си коси и ги свиваше на плитка; пръстите й се движеха нервно.
	— Толкова съжалявам. — Говореше смутено, задъхано. Това го накара да забрави малкото разум, който беше останал в главата му. — Опитах се да обясня на жените, че всичко това не е необходимо, но те откриха нощницата и нямаха спиране. Според тях сме законно женени, което е напълно естествено, и искаха да разпалят желанието ти към мен. Но повярвай ми, аз не исках подобно нещо. Откакто ми сподели колко е болезнено да си неудовлетворен, сторих всичко по силите си да не ти причинявам излишни страдания. Направило ли ти е впечатление?
	Той изръмжа, защото нейните пръсти мачкаха цветчетата в косите и, и един див, сладък аромат замая сетивата му. Ароматът на цветчетата… или на Сорша?
	— Ако ми отпуснеш една минута — продължи тя, — ще се облека и можем да се приготвим за спане. Може би трябва да се обърнеш, за да не те дразня с голотата си.
	Страстта и копнежът го опустошиха. В миг той се озова край нея. Зърна сълзите на притеснението, които блестяха в големите й сини очи. Улови ръцете й, за да ги възпре.
	— Не си въобразявай, че не искам да те гледам. Без значение каква болезнена възбуда ми причинява голотата ти, винаги ще искам да те гледам. Ти си създадена за мен и точно сега искам да заровя пръсти в косите ти. — Това и направи. Възхити се на коприненото усещане, докато освобождаваше кичурите от затвора на плитката. — Искам езикът ми да пирува с устните ти. — Това и направи, вкусвайки дъха на джоджен и объркана, неопитна страст… мириса на Сорша. — Искам да се заровя дълбоко в теб. — Той улови дупето й, притисна я към слабините си и се размърда, триейки я в ерекцията си, което само засили страстта му, но не спомогна за утоляване на желанието му.
	От устните й се изтръгна ужасен стон и той си спомни — никога не беше виждала гол мъж, камо ли мъж, възбуден като бик.
	Беше прекалено честен! Прекалено груб! Друг беше планът му!
	Пръстите му трепереха, докато той един по един ги принуждаваше да я пуснат.
	Кръвта, която обикновено оросяваше мозъка му, сега се беше оттекла другаде; ето защо не му беше трудно да падне на колене. Нито пък да сведе глава, защото надолу виждаше босите й нозе, които тя се опитваше да стопли с търкане. Какви глезени — изящни и стройни. Той повдигна полата й до устните си — мимолетно зърна прелестните й прасци — и каза:
	— Ваше височество, не биваше да ви наговарям онези неща. Изобщо не биваше да ви докосвам. Смирено падам в нозете ви. Ала красотата ви пее като сирена и аз никога не съм искал така някоя жена… — Думите, които беше репетирал, се изливаха твърде искрено от сърцето му, но Рейнджър не можеше да се сдържи. Забрави стъпалата й, глезените й, прасците й. Забрави, че можеше да вдигне поглед и безизкусно да изпие с поглед нейното тяло под ефирната нощница.
	Вместо това устреми поглед към нейния и съвсем прямо изрече:
	— Никога не съм желал друга като теб, от дъното на душата си. Всяка дума от брачните клетви я мислех наистина.
	Очите й потъмняха до тъмносиньо, до цвета на бурното море, развилняло се от подводните течения, в които човек можеше да се удави. Тя си пое дълбоко дъх. Изправи гърба си. Ръката й бавно се протегна; Рейнджър никога не я беше виждал толкова величествена.
	— Няма причина да падаш в нозете ми. Ти си тъй добър и юначен. Не се поколеба и за миг, когато ти съобщих, че се намирам в опасност. Знам, че изрече обетите напълно сериозно. Усетих чувствата ти, защото те са и мои чувства. — Сорша закри очите си с длан.
	Проклятие. Тя предпочиташе да се скрие от погледа му. Не искаше да го изкушава с това, което за него беше забранена територия. Налагаше се да прибегне до втория си план за прелъстяване, а при настоящата си отчаяна възбуда дори не можеше да се сети какъв бе вторият му план.
	Тогава нощницата й се плъзна в ръцете му.
	Той недоумяваше.
	Сорша отмести дланта си и той се втренчи в ръцете си като някой тъпак. Те стискаха нощницата. Цялата нощница. Тя се изправяше пред него… гола.
	Той изпусна прозирното одеяние, сякаш допирът до ефирната тъкан го изгаряше.
	Тя стъпи назад и се измъкна докрай от нея.
	Да не би да искаше погледа му? Защото той не можеше да се удържи. Нея искаше да вижда до края на живота си — стройните бедра, заобленото дупе, разкошния рижав мъх между краката й, тъничкото кръстче, кръглите, налети гърди; гъвкавите й ръце, заякнали от работата в градината и ездата, лицето й… обожаваше лицето й. Усмихваше му се свенливо, сякаш не бе сигурна в реакцията му. Той трябваше да й говори, че е хубава, но дъхът му беше заседнал някъде в гърдите му и Рейнджър не намираше гласа си.
	Ето защо колебливо протегна ръка — жестът не биваше да я уплаши — и леко я погали по бедрото.
	Тя въздъхна. От удоволствие.
	Повече насърчение не му беше нужно. Рейнджър спря да се двоуми. Надигна се, обви ръка около талията й и я целуна отново.
	Чудеше се защо някога е целувал други. Защо изобщо беше мислил за други жени, когато на света съществуваше Сорша!
	Тя откъсна устни от неговите, потри носле в гърлото му и дълбоко си пое дъх.
	— Харесва ми как миришеш. Харесва ми как се целуваш… Дори да не можехме да правим нищо друго, освен да се целуваме, щях да съм доволна.
	Той потрепери. Почувства я как се усмихва, притиснала буза до гърдите му.
	— Засега. Щях да се чувствам доволна засега. Но все едно колко ме притискаш до себе си, не ми е достатъчно. Искам те по-близо. Искам да бъда част от теб, но не знам как. — Тя вдигна глава и го погледна внимателно с големите си сини очи. Черните й клепки изпърхаха. — Ще ми покажеш ли?
	Той я вдигна на ръце и нежно я положи върху пухените завивки. Тя потъна в дюшека, сякаш омаяна от мекотата им. Обгърна ги мирис на цветя. Сорша му се усмихна — без страх, без преднамереност.
	В тази усмивка се съдържаше най-сладката и прелъстителна покана, която Рейнджър някога бе получавал. Годеницата му бе живяла сред монахини. Беше прекарала по-малко от два часа в публичен дом. Откъде беше научила тези изкусителни женски номерца?
	А как можеше той да им устои?
	Тя раздвижи крака, повдигна коляно, размърда пръсти. Той зърна блестящата от влага женска сърцевина и разбра: не можеше да чака.
	Трябваше да се съблече. Трябваше да бъде гол и освободен като нея.
	Изхлузи ризата си през глава.
	Сорша ахна ужасено и се изправи.
	— Арну, какво се е случило с гърба ти?
	Мътните го взели. Не беше възнамерявал да й покаже белезите, които насичаха плътта му.
	— Морето е суров господар. — Което не беше лъжа, но нямаше нищо общо в случая.
	— Ела. — Тя го накара да седне с гръб към нея и внимателно проследи с пръсти белезите, които камшикът на граф Дюбел беше оставил. — Това е жестоко! — Тя целуна краищата, където се срещаха набръчканата и здравата кожа. — Това е зверско!
	— Сега не ме боли. — Той се обърна и улови ръцете й. — Това е вече минало. Дори не си го спомням. — Удивително: не беше лъжа! Точно сега можеше да мисли за едно-единствено нещо, и това не беше пострадалият му гръб!
	Тя се усмихна. Ах, каква усмивка! Дръзка, изкусителна, примамлива, многозначителна. Съпругата му имаше вид на жена, която знае как да му достави удоволствие.
	По дяволите, беше сигурен, че видът й не лъже.
	Тя протегна ръце над главата си.
	Той си свали обувките и панталона.
	Тя зарови пръсти в косата си, вдигна два сатенени кичура и внимателно ги нагласи така, че да покриват гърдите й.
	Лицето му замръзна, все едно беше изсечено от камък.
	Очевидно и тя забеляза това, защото първо го погледна закачливо, а после с престорен ужас.
	— Приличаш на най-строгият ми учител, когато разбереше, че си играя, вместо да уча алгебра.
	Рейнджър се надвеси над нея и се опря на юмруци отстрани на раменете й.
	— Той пляскаше ли те за непослушанието?
	— Не. — Устните й бяха плътни, розови и влажни. — Игрички ли ще си играем?
	— Какво искаш да кажеш?
	— Дамите на мадам Пинчън ми казаха, че мъжете обичали да си играят в леглото. Ще се престориш ли на учителя ми, който ме пляска за непослушанието?
	По дяволите! Думите й извикаха представата за голото й тяло в скута му. Ръката му щеше да я шляпне един път, но само толкова, и после щеше да започне същинското наказание. Щеше да я обърне с гръб към себе си и да влезе в нея. Щеше да я накара да го язди, докато…
	Тя го върна към настоящето с дланта си, която стисна бицепса му.
	— Мога да бъда много, много лоша. Ще ме напляскаш ли?
	Притокът на кръв в слабините му едва не го подлуди.
	Пребори се с импулса да я прикове на леглото и да я обладае. По челото му изби пот. Нямаше да я вземе прибързано. Беше я хванал в брачния капан. Сега трябваше да я улови в капана на страстта, за да бъде дълбоко влюбена в него, когато истината излезе наяве. Нуждаеше от подкрепата й, за да си върне царството.
	Бавно и мъчително той надмогна отчаянието.
	— Не. — Рейнджър отметна кичурите коса от гърдите й. — Няма. — Устните му се сключиха около едното зърно и го засмукаха силно. Езикът му се включи с ласки.
	Сорша ахна шумно и се вкопчи в раменете му. Ноктите й се забиха в кожата му.
	Той ликуваше, защото това бе знак, че тя се е унесла във вихъра на страстта. Леко я захапа, после духна върху влагата, оставена от езика му. Кожата й настръхна. Гърдите й се зачервиха. Зърното й се втвърди като пъпка.
	Откликът й беше толкова бурен, че той бе едновременно поласкана и затрогнат. Това беше така, защото Сорша му вярваше, отдавайки му се безрезервно. Колко пъти го беше повторила. Вярваше на Арну и, без да знае, се доверяваше на Рейнджър. И толкова по-добре, защото Рейнджър възнамеряваше да се грижи добре за нея.
	Той засмука второто зърно и същевременно ръката му се промъкна между бедрата и. Средният му пръст притискаше сърцевината й в протяжен ритъм, който постепенно я докара до лудост. Тя се загърчи и опита да му се изплъзне.
	Рейнджър не я пусна. Сорша трябваше да научи отчаянието на безответната страст. Това щеше да я накара да се завърне при него. А може би му беше и приятно да я мъчи, както желанието измъчваше него: до точка, отвъд която човек губи контрол.
	Но и невестата му знаеше как да му го върне тъпкано. Тя го погали по гръбнака, стигна до гащите му и плъзна ръка надолу. Стисна дупето му и бавно започна да го мачка. На Рейнджър отчаяно му се прииска да се зарови в нея. Другата й ръка започна да изследва корема му, преброи ребрата му и описа кръгче около пъпа му, преди да продължи нататък.
	Тя имитираше сношение.
	Откъде знаеше?… Но разбира се. Дамите от онзи публичен дом й бяха казали. Добре де, все пак откъде Сорша знаеше как точно да го подлуди? Тя беше принцеса, отгледана в метох, обаче, когато хвана члена му и го освободи от тесния затвор на долните гащи, в действията й нямаше капчица свян. Сорша не го гледаше. Всъщност беше притворила очи, ала само за да изследва по-добре формата му и копринената му мекота. Главичката на петльото му очевидно я очарова. Тя не спря да я милва и да прокарва кутрето си по мъничкия отвор. Най-накрая наплюнчи пръсти и ги прокара по дебелия ствол.
	Щеше му се да се просне по гръб и да се остави на ръцете й, докато не издъхне от блаженство. Когато тя повдигна топките му, за да ги проучи, той волю-неволю скочи на крака и се съблече докрай.
	Всички дрехи му пречеха. Бельото направо го тормозеше.
	Най-сетне той се изтегна до нея. Гледаше я в очите, когато вкара два пръста в нея и я разтегна, докато тя не изхленчи от болка, после незабавно прогони неприятното усещане с устните си върху нейните, с гърдите си върху нейните, със слабините си върху нейните. Причини й страдание, докара я до върха. Тя приемаше милувките му с нескрита радост. Той я учеше, подготвяше я за мига, в който щеше да я направи своя.
	Когато най-сетне се плъзна в нея, догарящите свещи пръскаха последните си искри. Мъжделивата светлина огряваше щастливото й, доволно тяло. Докато проникваше вътре, Рейнджър видя как лицето й, отпуснато на възглавницата, внезапно живна… после по него се изписа болка… после болката отшумя… после той я поведе към оргазъм, заби се дълбоко в нея, изля семето си, видя шокираното й изражение и разбра — беше я направил своя.
	После свещите угаснаха и всичко потъна в мрак.

	Арну.
	Сорша не можеше да повярва до какво степен му се доверява.
	Арну.
	Не разбираше как мъж с неговия произход може да бъде толкова опитен в любовното изкуство.
	Арну.
	Той беше Шекспиров сонет, самото олицетворение на любовта. Той беше първокачествен коняк, изпит на глътки в креслото пред камината, в която пращят весели пламъци. Той беше могъщ връх, окъпан в първата пролетна зеленина; пухкав кекс с глазура от яйчен крем; великолепен парфюм, създаден специално за нея.
	Не вярваше ли преди време, че трябва да потърси съдбата си? Каква глупачка е била! Съдбата сама я беше намерила. Той беше нейната съдба.
	В обятията му тя преоткри топлината, сигурността, магията на каменния кръг. Обещанието за вълшебство там се беше осъществило в техния съюз тук.
	Тя беше влюбена жена.
	Дължеше на Арну… всичко.
	— Скъпи? — Тя положи ръка върху голите му гърди. Заслуша се в равномерното биене на сърцето му. Погали бедрото му.
	— Да? — Той я притисна в обятията си.
	— Ти си принц.
	— Какво говориш? — Арну настръхна и изрече думите почти заплашително.
	Естествено. Вероятно се опасяваше, че тя го взима на подбив.
	— Искам да кажа, че ти си принцът на моите мечти. Моят принц. — Тя си пое дълбоко дъх и разкри целта си. — Възнамерявам да обявя брака ни за действителен. Няма да лъжа баба относно случилото се тази нощ. Ще й призная истината. Ще те направя принц консорт.
	— Консорт?
	— Да. — Може би Арну не разбираше термина. — Консорт е съпругът на кралицата, мъжът, който стои зад нея, докато тя управлява, който я придружава навсякъде и е баща на децата й.
	Гърдите му се вдигнаха развълнувано.
	— Ти би ли искал да бъдеш баща на децата ми?
	— Нищо друго не искам по-силно.
	— Тогава ще те направя консорт. Но даваш ли си сметка какво значи това? Схващаш ли подтекста?
	— Ти ме обичаш? — Той се отпусна.
	— Да. Обичам те. Ти си мой съпруг в най-пълния смисъл на думата.
	— Добре. Добре.
	Равнодушното задоволство в гласа му я изненада. Сякаш едва ли не очакваше да чуе изпълненото й с обожание обяснение в любов, сякаш някакъв негов сложен план беше дал плод.
	После Арну се изправи, катурна я по гръб, надвеси се отгоре й и я накара да забрави всичко, освен всепоглъщащата страст помежду им.
	Когато Рейнджър налюби Сорша втори път, тя незабавно потъна в дрямка.
	Той подпъхна възглавница под главата й и се загледа в лицето й на заглъхващото сияние на огъня. Не можа да се стърпи и прокара ръка по издадената брадичка, нежната страна, морното чело. Положи една лека, сладка малка целувчица върху устните й.
	Тя се усмихна в съня си.
	Кръстът около шията й хвърляше синкави отблясъци в тъмнината.
	Тя каза, че ще се изправи срещу баба си, за да го направи консорт.
	Колко щеше да се опрости живота й, когато разбереше, че обича не Арну, едноок и грубоват нормандски моряк, а Рейнджър — принц и неин годеник.
	Беше толкова лесно да я прелъсти, да я накара да го обикне. Беше се надявал, разбира се, че Сорша ще заяви любовта си към Арну, но не го бе очаквал. Животът го бе приучил да очаква трънливи пътеки.
	Сега знаеше, че може да я владее посредством страстта си. Можеше да получи каквото иска от нея, като я изнудва с любовното си майсторство. За в бъдеще трябваше да запомни това.
	Добре. Рейнджър дръпна проклетия парцал и разтърка окото, което беше толкова уморено от преструване, че не е здраво.
	Колко ли щеше да се развълнува Сорша, когато открие, че ще заведе при баба си не Арну, а своя отдавна изчезнал годеник Рейнджър.
	Не можеше да дочака радостните й излияния.

>	19

	Слънчевата светлина нахлуваше в спалнята през прозорците. На перваза бяха накацали птички, които чуруликаха весело. Сорша не биваше да става, все пак беше будувала цяла нощ, ала мозъкът й беше превъзбуден от неподправена радост. Тя лежеше със затворени очи и се наслаждаваше на блаженото, бляскаво утро.
	Обичаше Арну.
	Снощи беше обявила намерението си да го направи свой консорт, а светлината на деня само засили твърдостта й. Надяваше се, че кралица Клаудия няма да припадне и да умре, като чуе нейното решение, макар че подобна възможност й се струваше направо невероятна. Баба й беше замесена от яко тесто и подобен край за нея би бил абсолютно поражение. Сорша даже би могла да гарантира, че баба й напук ще остане жива, за да й трие сол на главата и да вгорчава живота на Арну.
	Горкичкият. Налагаше му се да се обучава за принц. Но той вече имаше най-важното: щедрост, доброта, и най-вече почтеност.
	Отвори очи. Протегна се, за да прогони болката от тялото си. Не можеше да чака повече, за да зърне лицето на своя възлюбен.
	Той лежеше тихо. Навярно още спеше.
	Сорша полекичка се извъртя към него.
	Парцалът, който покриваше окото му през цялото време, беше изчезнал.
	Когато виждаше цялото му лице… ефектът беше различен. Всъщност — Сорша се подпря на лакът и се втренчи в него — окото му изглеждаше нормално. Определено нямаше белези и беше като непокътнато. Мислеше си — той й беше казал — че очната му кухина е празна.
	Е, не беше, защото той се събуди и я погледна. Окото му беше кафяво и изглеждаше съвсем наред. Той я загледа втренчено с двете си очи, сякаш чакаше нещо.
	Може би заради това й е струваше…
	Тя се изправи. От известно разстояние Арну й се струваше познат. Невъзможно. Никой мъж от миналото й не би могъл да…
	Тя извика толкова ужасено, че обидените птички разпериха криле и отлетяха другаде.
	— Не! — Тя сграбчи чаршафа и го притисна към гърдите си. Не, това не можеше да е Рейнджър. Някой бе споменал името му вчера. Нейното въображение й погаждаше номера.
	Той бавно се изправи в леглото.
	— Сорша? — Гласът му беше като на Рейнджър. Преди не го забелязваше. Как така? Глуха ли е била?
	— Не. — Нейната половина от леглото беше разположена до стената; ето защо тя се хвърли към долния край. Чаршафът беше здраво затъкнат и тя го заряза като непотребен за бягството й.
	— Сорша, сърце мое. — Мъжът протегна ръка, за да я приласкае.
	Тя се взря в пръстите, в дланта — твърде загрубели, с мазоли, неподобаващи на принц. Това бе ръка на моряк.
	Чисто гола, Сорша прескочи долната табла на леглото. Нозете й докоснаха студения под. Ръцете й посегнаха към най-близкия жакет и тя наметна раменете си. Ръкавите висяха над ръцете й, полите висяха над бедрата й. Това не беше нейният жакет.
	Не искаше неговия.
	Мъжът стана от леглото. Беше много висок, с изключително широки рамене, с изпъкнали, големи мускули — и с огромен, дебел, лъщящ от лепкава влага член. Снощи невероятната му сила и изключителната му мъжественост бяха предизвикали у нея радостен порив.
	Сега той я плашеше. Изпълваше я с гняв.
	Защото не приличаше на Арну. Приличаше на Рейнджър.
	Не може да бъде. Този мъж имаше белег на гърдите. Когато се наведе, за да си обуе панталоните, тя видя белезите по гърба му. Животът на моряците беше известен със своята жестокост и бруталност.
	И този на затворниците.
	Сорша за малко не се преви под силата на болката и гнева, които я връхлетяха.
	Беше… мили Боже, вярно беше. Този мъж… човекът, когото мислеше за мъртъв, човекът, на когото бе казала, че го обича, човекът, на когото се доверяваше…
	— Ти си Рейнджър! — Думите й прозвучаха като обида.
	Като обвинение.
	— Значи най-сетне ме позна. — Той се поклони с усмивка на устните — дворцов поклон, нелеп поради голотата му и поради усмивката, интимна като шепот.
	Дощя й се да зашлеви ухилената му физиономия.
	— Обуй си панталоните — изсъска тя.
	— Сорша, всичко е наред. — Той като че ли беше изненадан от злобата й. — Ние сме женени.
	— Не, не сме. — В паниката си да изчезне оттук тя затърси сватбената премяна, заета й от жените. — Не се омъжих за теб. Омъжих се за човек, който беше добър и почтен, щедър и достоен за доверие. Човек, който ме пазеше.
	— Това бях аз.
	— Не, повярвай ми, не беше ти. — Тя откри каквото търсеше: фина блузка, старомодна пола и елече от светлосиня вълна, тъмносиня наметка с дължина до глезените, топъл черен панталон, сламено боне. Сватбени дарове от селото. Най-доброто, което жените бяха успели да съберат от булчинските си одежди.
	До тях беше захвърлена друга премяна: черни панталони, черен жакет, бяла риза, долни гащи, яка и ръкавели. Селяните се бяха показали не по-малко щедри към него, отколкото към нея.
	— Не бъди неразбрана: Арну и аз сме един и същи човек. — За пръв път Рейнджър показа някакво раздразнение.
	— О, много съм разбрана даже. — Тя захвърли жакета. — Сега всичко ми е ясно.
	Той погледна голото й тяло. Погледна го с наченките на желанието и остатъците от страстта.
	Сорша го намрази. Намрази го с цялата пламенност на предадена жена.
	Запрати жакета с всичка сила в лицето му.
	Той го улови, метна го на един стол и я загледа жадно, като вълк, който дебне вечерята си.
	Уместно описание на Рейнджър.
	Тя грабна блузката и я навлече. Намъкна фустата и така яростно я завърза около кръста си, че се прещипа.
	— Известна съм със здравия си разум, въпреки че се проявих като невероятна глупачка. Но може би съм по-умна само от другите жени. Определено не мога да се меря с теб, нали? Но не по ум, а по коварство. Не съм гнусна, потайна… всички долу ли знаят кои сме? — попита тя. При спомена за вчера — децата, букетите, радостта, с която селото отпразнува сватбата им — разбра колко абсурден е въпросът й.
	— Те се радват много за своите суверени. — Той си обу панталоните, сякаш се примиряваше с временното си въздържание.
	Тя потърка пламналото си лице. Унижена. Чувстваше се унижена. В очите на това китно селце тя не беше кралица, а глупачка.
	_Облечи се._ Трябваше да се облече и да се махне, преди така да се вбеси, че да му се нахвърли.
	Намъкна се в роклята, която беше със задно закопчаване. Сорша трябваше да се пресегне неудобно. Горе-долу се справи, но средата зееше. Бе натясно, но няма него да моли за помощ.
	Защото колкото повече мислеше за събитията, които я бяха довели до тук, толкова повече растеше унижението й. И мъката й.
	— Боже мили, ти си подпалил метоха. Ти си изгорил писмата на сестрите ми.
	— Всичко е наред — успокои я той. — Нося ти други. В дисагите.
	— Какво? — Не можеше да е чула правилно.
	— Имам нови писма от Кларис и Ейми. Дай ми минутка и ще ти ги донеса. — Той излезе.
	Тя се втурна подире му.
	Сграбчи го за гърба, завъртя го и сграбчи ризата му:
	— Кларис и Ейми? Видял си сестрите ми?
	Той изглеждаше смаян от нападението й. Не наранен, а смаян.
	— Да. С радост мога да ти съобщя, че те са в цветущо здраве. Задомиха се добре…
	— Сестрите ми са женени? — Кларис беше омъжена? Ейми, малкото й сестриче, си имаше мъж!
	— А Кларис има бебе.
	— Сестра ми е била трудна? — Щом Кларис беше майка, значи тя беше леля. Беше изпуснала раждането. Не бе държала ръката на сестра си. Не я бе утешавала.
	— Кларис се омъжи за един шотландски благородник, а именно Робърт Маккензи, граф Хепбърн. Ейми взе англичанин от знатно потекло, Джърмин Едмъндсън, маркиз Нортклиф. И двамата съм ги виждал. — Рейнджър говореше толкова спокойно и сериозно, сякаш си мислеше, че й вдъхва увереност. — Можеш да си сигурна, че те са достойни съпрузи.
	— За разлика от мен. — Тя му обърна гръб.
	— Ти си гневна, много повече, отколкото очаквах, но не проявяваш усилие да проумееш. — Той тръгне по петите й. — Докато обяснявам, нека те закопчая…
	— Разбирам всичко прекрасно и не искам ти да ми закопчаваш роклята. Знаел си колко страдам от факта, че загубих и последната си връзка с Кларис и Ейми. Всъщност точно ти си я унищожил. — Наметката. Искаше си наметката. Искаше от Рейнджър да я делят възможно най-много слоеве плат. Искаше да ги дели много голямо разстояние. Измерено в години, а не в мили. — Но според теб деянието ти е маловажно, защото си имал по-нова кореспонденция, която лесно е щяла да замени писмата, които съм чела, препрочитала и притискала до сърцето си; които бяха най-ценните ми притежания в самотата и заточението на манастира?
	— Знаех, че скръбта ти ще бъде мимолетна. Знаех, че след като ти разкрия кой съм, ще ги получиш.
	Точно сега идеята на Сорша за здрав разум се състоеше в това да му избоде очите.
	— Как смееш да ми говориш така! Остави ме да яздя дни наред през шотландската пустош, където можехме да измръзнем от студ, да бъдем убити от разбойници или от хората на Дюбел, и твърдиш, че е приемливо да не ми ги дадеш? — Тя размаха наметката си, очертавайки невидимата граница, която той нямаше да прекрачи, ако имаше капка мозък в главата си. — Бил си твърде дълго в тъмница, за да ми излизаш с тази логика.
	Той си пое дълбоко дъх, сякаш се мъчеше да прояви търпение.
	Имаше наглостта да се държи така, сякаш тя е виновната!
	— Прекарах много години в тъмницата, но повярвай, Сорша, трудностите ме закалиха. Всичко, което каза, важи за стария Рейнджър. Бях вятърничав, капризен, егоистичен, груб. Поемам пълна отговорност за състоянието на Ришарт и ще направя всичко по силите си да възмездя моя народ за преживяното. Този народ. — Той махна с ръка към долния етаж.
	— Да не би да ми казваш, че сега си се поправил? Излъга ме, измами ме, предаде доверието ми, накара ме да мисля, че сама се спасих от убиеца… — Сорша замлъкна.
	Той кимна утвърдително, сякаш тя трябваше да му е благодарна, задето й се е притекъл на помощ.
	— Насърчи ме да си въобразявам, че съм в състояние сама да се грижа за себе си, когато това очевидно не е вярно. — Тя го посочи обвинително с пръст и изведнъж й хрумна нещо. — Ти стоеше и зад сделката с конете, нали? Някак си накарал Макмъртри да плати справедлива цена.
	— Ами да. — Рейнджър имаше приличието да се засрами леко. Леко. — Не можех да допусна да ни преметне с парите.
	— Направи ме за посмешище пред всички и според твоята извратена логика трябва да съм благодарна, че преживените несгоди са те направили различен! — Тази наглост я остави без дъх. — Е, аз не искам нито да те виждам, нито да те чувам.
	Той не й обърна внимание.
	Може би смяташе, че като си прави оглушки, гневът й ще премине? Може би. Но по-вероятно смяташе, че гнусната му шарада е напълно оправдана.
	— Ти, непоносима змийо! Ти, кръвожадна хрътко! — Проблемът, когато живееш в замъци и манастири, е, че не научаваш достатъчно обидни псувни. От дълбините на съзнанието си Сорша изрови най-мръсната дума, която знаеше. — Ти, негодяй грозен!
	Той дори не мигна, което значеше, че речникът й наистина е доста оскъден.
	— Не го направих нарочно. Измамата беше необходима, защото не знаех насоката на мислите ти относно твоето обещание да се омъжиш за мен.
	— Затова ме излъга и запази писмата на сестрите ми в тайна? — Обувки. Трябваха й обувки, за да излезе оттук. — Не откриваш ли противоречие?
	— Нека обясня.
	— Чакам. — Думата едва се отрони през стиснатите й зъби.
	— Твоята баба ми каза, че трябва да открия изгубените принцеси и щом се оженя за една от тях, ще ми осигури армия да победя граф Дюбел и да отвоювам страната си. Когато открих Кларис и Ейми, те вече бяха срещнали бъдещите си съпрузи и всъщност — той махна с ръка към леглото и направи опит за усмивка — топлеха постелите им.
	Да не би Рейнджър да се имаше за остроумен? Или пък за чаровен?
	— Знаех, че ти си последната ми възможност. Когато те открих, помислих, че е най-добре да спечеля обичта ти, като…
	— Като ме излъжеш? — Тя грабна панталона и ботушите и се намести на един стол.
	— Като не се представям за мъжа, когото презираш от все сърце.
	Сорша млъкна, докато си навличаше панталона, и го удостои с убийствен поглед.
	— Не ти ли хрумна, че ще изпълня дълга си към своя народ независимо дали те презирам или не?
	— Реших, че ще изпълниш този дълг по-лесно, тласкана от обич към мен.
	— И ти извика тази обич за живот, като се представяше за прост, но благороден мъж. — Тя завърза жартиерите си, после се наложи да ги отпусне, за да не си пресече кръвообращението.
	— Признавам, че не съм прост. Арну не е умен колкото мен. — Той наклони глава в изкусна имитация на ролята, която бе играл толкова много седмици. — Но никой не би те охранявал по пътя през Шотландия с по-голяма всеотдайност.
	— Според мен не само си прост, но и малоумен. — Горките й износени ботуши бяха сухи, топли и лъснати. Тя напъха крака вътре и ги завърза със същата енергия, която беше проявила спрямо фустата и жартиерите. — Току-що си призна, че си ме заблуждавал и си се оженил за мен единствено защото съм била последната ти възможност да си отвоюваш Ришарт, и си ме защитавал, защото умра ли, шансовете ти да станеш крал се изпаряват.
	Рейнджър отиде при нея, изгледа я отвисоко, сякаш това доказваше превъзходството му и заяви:
	— Пожела да чуеш истината.
	Тя се отдръпна, скръсти ръце пред гърдите си и го погледна с изфабрикувано безочие.
	— Пожелах да чуя всичките ти лъжи. Арну ме защитаваше и ме взе за жена заради мен самата. За пръв път в живота ми някой беше добър и всеотдаен към мен. Не заради статуса ми на принцеса. Не заради облагите, с които можеше да се сдобие чрез мен. Не за да уважи традицията или заради някаква изгода. Сега излиза, че съм безмозъчна гъска, задето реших, че съм хубава, достойна за обич жена. Приех, че един мъж е готов да даде живота си за мен. Ти наистина си прост, щом вярваш, че някога бих могла да ти простя подобно нещо.
	Лицето му застина в студена гримаса, а в убийствения му поглед Сорша зърна частица от истинското му аз — безмилостен принц, който би пожертвал всичко, за да си възвърне трона и да постигне отмъщение.
	— Снощи ти се закле да ме направиш свой консорт. Закле се да пребориш баба си и министър-председателя заради мен. Закле се, че ме обичаш.
	— Заклех се, че обичам Арну. — Тя стисна юмрук. — Арну е мъртъв. — _И Боже Господи, колко скърбеше за него!_
	Сорша скочи на крака и блъсна Рейнджър. Вдигна необичайно тежките му и обемисти кожени дисаги и изтръска съдържанието им. На пода се изсипаха навито въже, пистолет, куршуми, шише с коркова тапа и едно одеяло.
	А също и две подпечатани писма.
	— Чакай. Дисагите са прекалено тежки. — Рейнджър се втурна при нея. — Дай на мен…
	Сорша заби лакът в гърдите му.
	Той се преви на две, останал без въздух.
	— Момичетата на Мадам не ме научиха единствено как се правят свирки — удоволствие, което ти никога няма да получиш, поне не и от моите талантливи устни. — Тя вдигна писмата от пода и се взря в познатия, драг на сърцето й почерк на Кларис и Ейми. В очите й плувнаха сълзи и Сорша осъзна колко несигурно е душевното й равновесие в момента. — Но нали сега ме хвана и си опече работата: баба ще ти осигури армия и ще си върнеш короната — уверена съм, че ще се нароят много кандидатки длъжността кралска свирачка. Ако обичаш, не позволявай на някакви глупави задръжки, че сме женени, да те спрат. — Тя закрачи към вратата. — Разбира се, че клетва, направена по необходимост, не обвързва. Кралете го доказват от поколения насам. Затова има революции, мръснико гаден. — Сорша затръшна вратата след себе си.
	Рейнджър разтърка удареното място и се опита да възстанови нормалното си дишане. Финалните думи на Сорша си ги биваше, но той се беше зарекъл, че никой мъж няма да му говори с подобен език, камо ли жената, която бе направил своя съпруга. Камо ли жената, която бе ухажвал, целувал, милвал.
	Нямаше да се отърве от него току-така.
	Той отиде до вратата, отвори я с трясък и чу как Сорша тича надолу по стълбите, ридаейки така, сякаш сърцето й беше разбито.
	Рейнджър тихичко затвори вратата.
	Потърка очите си. Двете си очи.
	Разговорът не беше оправдал очакванията му.
	Но на кого му пукаше: та нали Сорша изглеждаше фантастично в рокля!


>	20

	Стискайки скъпоценните си писма, Сорша се препъваше надолу по стълбите. Влезе в долното помещение, където снощи цареше такова веселие, и се огледа. Видя мъже. Мъже, които си шепнеха с ниски, измъчени гласове. Мъже, наредени около дългите маси, притиснали влажни кърпи към челата си. Мъже с кървясали очи и треперещи ръце.
	Сорша спря да хълца, колкото да ги изгледа яростно. Мразеше всички мъже, всички до един. Глупаци. Отвратителни, тъпи, груби, ужасни, ужасни, ужасни мъже…
	Завъртя се на пети и тръгна към кухнята. Надяваше се там да намери усамотение.
	Но не би. В кухнята бе пълно с жени. Жени, препили като мъжете. Жени, които шетаха с бавни движения. Тулия пържеше шунка и наденици. Баба Санчия разбъркваше тенджера с овесена каша.
	Никой не ядеше.
	Всички погледи се обърнаха към Сорша. Всички забелязаха разрошената й коса, умореното й изражение, треперещите й устни.
	— Ох, миличка! — извика Тулия. — Толкова зле ли беше?
	Съчувствието на ханджийката беше последната капка.
	Сорша престана да се интересува кой я гледа или кой я слуша — пороят от сълзи бе неудържим. Без да изпуска писмата, тя седна на масата, зарови лице в ръцете си и се разрева силно. Плачеше за баща си. Плачеше за сестрите си. Плачеше за годините, прекарани в самота. Плачеше за себе си, защото от все сърце беше повярвала, че хората са благородни и добри, че ако търси искрицата доброта у тях, те ще й отговорят с обич. Плачеше, защото тази вяра бе разбита по най-жесток начин.
	Когато риданията й най-после почнаха да замират, тя усети как някой я подхвана. Крехка ръка със сгърчени пръсти и деликатна кожа. Сорша вдигна глава и се взря в мъдрите, тъжни очи на баба Санчия.
	— Хайде, стига си плакала. Ще се поболееш — каза й старата жена.
	— Чакай да ти закопчея роклята. — Роксана махна наметката й и закопча копчетата, които Сорша не бе успяла да достигне.
	Тулия й подаде огромна бяла кърпичка.
	— Издухайте си носа, Ваше височество.
	— Фразите „издухайте си носа“ и „Ваше височество“ са несъвместими. — Сорша се изсекна. — Не ме наричайте „Ваше височество“. Поне не още. Викайте ми Сорша. Просто Сорша.
	— Всяка жена плаче след първата брачна нощ. — Баба Санчия стисна насърчително пръстите й. — Ще стане по-добре.
	Сорша се огледа наоколо си. Жените кимнаха вкупом.
	— Отначало е болезнено и страшно, а той захърква веднага след това, но с течение на времето наистина става по-добре. — Рея й се усмихна окуражително.
	— О! — _Те говореха за…_ — О!
	— Пък и да не стане по-добре, нали трае само няколко секунди. — Пия въздъхна жалостиво.
	Жените закимаха още по-усърдно.
	— Остава ти да се тревожиш единствено за влажното петно на чаршафите — добави Ора.
	— На твоята половина от леглото. — Заядливата забележка на Роксана предизвика всеобщ кикот. Смехът обаче заглъхна бързо, защото всички искаха да видят какво ще каже Сорша.
	— Проблемът не е там. — Но устните й потрепериха и тя изпита трудност да им обясни.
	Не биваше да се оплаква. Жените знаеха коя е. Знаеха кой е Рейнджър. Но и те, подобно на Рейнджър, не се интересуваха от чувствата й. Интересуваха се единствено от себе си.
	Сорша дори не можеше да ги вини. Хората тук се осланяха на нея и Рейнджър да прекратят изгнанието им. Искаха тя да е щастлива, защото това им гарантираше по-бързо завръщане в родината. Предпочитаха да се заблуждават, че не е харесала любенето му, вместо да видят, че не харесва самия него.
	— Той не беше бърз. Отне му часове. — Тя си пое пресекливо дъх.
	— Аха. Един бавен непохватен мъж е по-лош вариант в сравнение с един бърз непохватен мъж. Хорас, бог да го прости, живя достатъчно дълго, за да изпитам и двете. — Баба Санчия отправи красноречив жест към Тулия. Ханджийката завъртя канелката на бъчвата с вино, наточи една калаена чаша и я тресна пред Сорша.
	Сорша се взря в запечатаните писма, които стискаше здраво. Видя колко са измачкани от дългото пътуване в дисагите на Рейнджър. И пи. Пресуши чашата до дъно.
	Тулия й наля още.
	Баба Санчия почука с пръст по масата. Тулия наточи една чаша и за нея. После хвърли поглед към останалите жени и рече:
	— Май всички трябва да пийнем.
	Когато чашите бяха напълнени и раздадени, Сорша внимателно разчупи печата върху писмото на Кларис.
	Със своя елегантен почерк сестра й описваше всички неща, които самата Сорша би искала да й каже. Казваше, че Сорша й липсва невероятно, че непрекъснато се тревожи за нея. Пишеше как двете с Ейми са преживявали, продавайки кралските кремове на баба им. Сорша четеше между редовете и разпозна отчаянието, което ги беше довело до подобна стъпка.
	Кларис деликатно й съобщаваше новината, че Ейми е избягала, но я уверяваше, че двете поддържат връзка и Ейми е добре. Говореше за бебето, което ще си имат с Робърт и завършваше с молитвата скоро да се видят.
	Сорша заплака и притисна хартията, сякаш така можеше да предаде на Кларис обичта си.
	После, с повече нетърпение и по-малко внимание, отвори и писмото на Ейми. Докато разчиташе силно наклонения почерк, тя почти усещаше ентусиазма на сестра си. Ейми беше преживяла приключение, в което се включваха похищение от маркиз и залавяне на злосторник. Не се впускаше в подробности — Сорша се зарече един ден да научи всичко за приключенията на сестричката си — но едно беше ясно. Ейми обожаваше своя маркиз… и носеше неговото дете в утробата си.
	Ейми щеше да си има бебе. Сорша преброи месеците на пръстите си. И то скоро щеше да се роди.
	Сорша още веднъж оброни глава на масата и зарида горко.
	Беше пропуснала толкова много от живота на сестрите си — живот, прекаран в трудности и лишения. Не ги беше спасила от глада, нито от похитителите. Не беше подложила на кръстосан разпит съпрузите им. Не ги беше видяла като булки.
	Но най-вече плачеше от облекчение, че са живи и здрави.
	Сестрите й бяха добре. За пръв път от години насам Сорша почувства как бремето на страховете й олеква. Радостта й беше огромна, направо сърцераздирателна. Кларис и Ейми не бяха бездомни, гладни или мъртви.
	Сълзите й напоиха носната кърпа. После Тулия й подаде студен компрес и Сорша го притисна към подпухналите си очи.
	Масата беше отрупана с чаши. Жените бяха изпонасядали по пейките и се взираха навъсено Сорша. Тя сви рамене, усмихна се с треперещи устни и положи усилия да дойде на себе си.
	— Ето ти го доказателството, че на света няма свестни мъже — опечалено заяви Пия. — Щом принцът не може да ощастливи съпругата си, значи за никоя от нас няма надежда.
	— Проблемът при мене не е, че мъжът ми е бърз. — Салвиния ядно буташе чашата си напред-назад. — Просто не усещам кога ми го вкарва.
	Това изказване беше посрещнато със силен изблик на смях.
	— Наистина ли му е толкова малък? — ококори се Роксана.
	— Като прясно картофче — увери ги Салвиния. Нищо чудно, че кафявите й очи гледаха толкова тъжно.
	Сорша подсмръкна в кърпичката.
	— Проблемът на Рейнджър е друг. Всъщност една от проститутките на мадам Пинчън каза, че той е изключително надарен.
	— Още не сте се оженили, а той ходи по курви? — възмути се Тулия.
	— Не, аз отидох при тях. — Сорша обви чашата с длани, загледа се в червеното вино и си пожела да изтрие образа на Рейнджър от съзнанието си. — Той дойде да ми каже, че е време за тръгване, а Ивлийн го огледа и ми прошепна, че имал грамаден петльо.
	Всички жени отпиха от чашите. Тулия облиза горната си устна и промълви:
	— Бил се е надървил.
	— В това състояние е, откакто ме прогони от метоха.
	Жените ахнаха ужасено.
	Реакцията им определено й достави задоволство.
	— Вярно е. Той е подлец. Подпали килията ми. Налагаше се да си тръгна, за да не застрашавам безопасността на манастира.
	— Действал е съобразително — прецени Рея.
	Баба Санчия се закашля и посочи с глава към Сорша.
	— За мъж, де — побърза да добави Рея.
	— Ваше височество, не ми го побира главата — объркано и гневно се изрепчи Роксана. — Щом не му е малък и той не е бързал, значи стенанията ви снощи не са били от болка…
	Ора заби лакът в мършавите ребра на Роксана.
	— Така де, какво не му е наред? — настоя Роксана. — Сорша, защо си му толкова бясна?
	— Това се опитвам да ви кажа — нетърпеливо обясни Сорша. — Той ме прогони от метоха. Подведе ме да го взема за мой придружител през цяла Шотландия. Излъга ме кой е и какво иска. По-лошо: при пожара в килията ми изгоряха писмата на моите сестри.
	— Другите принцеси? — Баба Санчия се дръпна в непресторен ужас. — Изгорил е писмата на принцеса Кларис и принцеса Ейми?
	— Да. — Сорша с удоволствие петнеше името на Рейнджър. — Не знаех дали сестрите ми са живи или мъртви. Живи са — додаде тя, след като видя разтревожените лица на жените.
	Жените погледнаха с благодарност кръста, който висеше на стената.
	— Мислех, че последната ми връзка с Кларис и Ейми е изгоряла безвъзвратно. Плаках за писмата. — Сорша подсмръкна при спомена за пролетите сълзи. — И знаете ли какво?
	Всяка жена в кухнята поклати глава.
	— Той имал нови писма в дисагите си, но до тази сутрин изобщо не благоволи да ми каже. — Сорша посочи писмата на масата, облегна се назад в стола и зачака.
	— Мъже! — Баба Санчия размаха костеливия си юмрук към съседното помещение.
	— Надарен или не, заслужава да иде на бесилото — с известно съжаление рече Салвиния.
	— Всички слухове в Ришарт, че принцът бил разглезен и лигав, са верни — заключи Тулия и напълни чашата на Сорша догоре.
	— Той е… безбожник. — В погледа, който Сорша отправи към рубиненочервеното вино имаше толкова плам, че бе цяло чудо как напитката не кипна. — Той е… нещастник. Той е негодяй. Той е…
	— Коцкар — добави Роксана.
	Тулия й изшътка. Обаче се оказа, че Сорша е търсела точно тази дума.
	— Да. Коцкар мръсен! Гаден, гнусен, подъл коцкар.
	— Мухльо! — беше приносът на Ора.
	— Да. Мухльо. — Сорша за пръв път чуваше думата, но предполагаше, че е нещо ужасно, ако съдеше по корена „мухъл“. — Отвратителен, небогоугоден мухльо.
	— Дяволски задник — намеси се баба Санчия.
	— Разбира се, че е дяволски задник. — Сорша изрече с наслаждение фразата. — Вонящ, горящ дяволски задник.
	— Сланинест разгонен шопар — подметна Финис.
	— Да, той е най-лошият сланинест разгонен шопар, който съм виждала. — Сорша предъвка думите с ревностно усърдие.
	Роксана остави чашата си.
	— Всъщност мисля, че той е изключително красив и нежен мъж с много власт.
	Всички в кухнята се обърнаха и я изгледаха яростно.
	— Сланинест разгонен шопар — набързо се поправи Роксана. — Не зная как ми е убягнало.
	— И аз не знам. — Сорша им показа писмото на Кларис. — Кларис се е омъжила за Робърт, лорд Хепбърн от имението Маккензи, тук, в Шотландия. Известно ли ви е къде се намира?
	— Имението Маккензи се намира точно до градчето Фрея Крегс. — Тулия се обърна към Ора. — Мъжът ти язди натам, за да купува овнешко. Колко далеч казваш, че е?
	— С добър кон пътят от Нова Проспера до Фрея Крегс е само един ден.
	— Искате да кажете, че ако тръгна сега, ще се видя с Кларис довечера?
	— Да, Ваше височество, но не може да заминете самичка. — Тревогата на Финис се предаде на останалите жени, които закимаха с глава. — Принц Рейнджър може да е сланинест разгонен шопар, но в случая има право. Убийците на граф Дюбел…
	Баба Санчия се изплю на пода. Тулия се втурна да го почисти.
	— Убийците на граф Дюбел — продължи Финис — ще ви дебнат. Самичка ще бъдете лесна мишена. Не можем да ви изгубим точно сега.
	— Няма — успокои я Сорша. — Не възнамерявам да изложа живота си на риск. Дайте ми добре въоръжена охрана и незабавно потеглям към Фрея Крегс.

	Веднага щом Рейнджър се преоблече — колко хубаво бе да носиш дрехи, които ти стават, — побърза да слезе долу.
	Откри мъжете да си шушукат тревожно на малки групички. Отец Терънс. Монтеро ханджията. Върнън касапина. Чонсъри шивача. Алрой, Савил, Пол, Октавий. В помещението се бяха наблъскали двайсетина мъже и хвърляха погледи ту към кухнята, ту към стълбището. Когато Рейнджър застана на прага, Монтеро го приветства с неискрена сърдечност:
	— Заповядайте, Ваше височество.
	— Къде е Сорша? — Рейнджър държеше да изясни въпроса с неразумното и поведение на секундата.
	— В кухнята при жените.
	Рейнджър се запъти натам.
	Отец Терънс го спря с мощно дръпване за ръкава.
	— Тя ще се оправи. Там ще се погрижат за нея.
	— Трябва да й обясня някои нещица. Всъщност не „някои“ а „доста“.
	— Не, не трябва — намеси се Монтеро.
	— Ние трябва да ти обясним някои нещица. — Алрой го дръпна за другия ръкав. — Я ела тук.
	Алрой беше ковачът. Гърдите му бяха мощни като на бик, а мускулите играеха под ризата му. Говореше ли Алрой, останалите слушаха.
	Ето как настаниха Рейнджър пред огъня. Столът там беше най-удобният в цялата стая, но отец Терънс придърпа една табуретка и седна до него, а Алрой застана от другата му страна с ръце, скръстени пред гърдите. Рейнджър разбра, че не може да мръдне наникъде.
	Монтеро напъха канче бира в едната му ръка и препечена филийка с тънки резенчета бекон в другата.
	Рейнджър първо погледна храната и пиенето, после — суровите лица на мъжете.
	— За какво е всичко това?
	— Пийте, Ваше височество. Няма да си тръгнете, преди да сме довършили разговора си. — Отец Терънс зачака Рейнджър да хапне и да пийне, после премести столчето си точно срещу него. — Ако нещата се бяха развили нормално, щяхте да се венчаете в присъствието на вашите семейства, които да празнуват с вас.
	— Да. — Рейнджър чакаше напрегнато.
	— Празненствата щяха да траят няколко дни. Щеше да има обеди, вечери, възможности да опознаете новите си роднини, да разговаряте с булката си и може би да си откраднете целувка. — Отец Терънс взе собственото си канче от Монтеро, пресуши го и избърса устата си с ръка. — В сватбеното утро баща ви и вашите чичовци щяха да ви дръпнат настрана и да ви дадат наставления какво да правите с невестата си през първата брачна нощ.
	Рейнджър не можеше да повярва на ушите си.
	— Знам какво да правя с една жена.
	— Да, Ваше височество, но жените от миналото ви не са били принцеси. По всяка вероятност не са били и девици. — Свещеникът неистово извиси глас. — Определено не са изскачали от леглото ви с писъци и крясъци, сякаш някой е тръгнал да ги коли.
	Монтеро се намеси колебливо:
	— Отец Терънс се опитва да ви каже, че е било нужно да се отнасяте по-нежно с принцесата.
	— Ощастливих я!
	— Разбира се! — Гласът на свещеника беше пропит със сарказъм. — Никога не съм виждал по-щастлива младоженка от принцеса Сорша, когато тя нахълта тук, изгледа ни, сякаш сме зверове и изтича в кухнята.
	— В края на краищата тя ще свикне с леглото. Тогава вече можеш да я яздиш като кобилка. — Гласът на Алрой резонираше в масивния му гръден кош.
	Рейнджър се накани да ги изпрати всички по дяволите.
	— А и да не свикне, какво — нали трае само няколко секунди! — обади се Върнън.
	Рейнджър застина на място с отворена уста.
	— Много търпение — повтори Алрой и се запъти към бъчвата, за да си налее бира.
	Всички мъже последваха примера му. Чонсъри се облегна на бара и заговори:
	— Жена ми вика, че ми бил малък, но дори най-големият орган изглежда мъничък в катедралата.
	Рейнджър изяде филийката с бекон и допи канчето си. Нуждаеше се от подкрепление, ако мъжете щяха да го тормозят с откровенията си.
	— Не съм я наранил — обяви той на всеослушание.
	Всички го погледнаха вкупом.
	— Не бързах. Яздих я половината нощ. Тя ми пееше толкова сладко, та се боях, че ще я чуете.
	— Чухме я — призна си Монтеро. — Но когато я видяхме тази сутрин, помислихме, че…
	— Не плачеше заради това. — Рейнджър отказа второ канче бира, което му предложи ханджията. Със Сорша трябваше да си тръгват колкото се може по-скоро и той имаше нужда от непокътнати умствени сили. — Гневна ми е, защото я направих на глупачка.
	— А, това ли било? — Отец Терънс поглади брадичката си. — Права е. Така не разбрах защо не си й разкрил кой си.
	— Или защо носеше тоя шал около окото си — присъедини се Чонсъри.
	— Имаше защо. — Рейнджър не възнамеряваше да се впуска в обяснения пред тези мъже.
	— Е, и така да е, не мисля, че оправданията ти ще я впечатлят — отсече отец Терънс. — Никой ли не те е правил на глупак? Неприятно е, да знаеш.
	Рейнджър чудесно знаеше колко неприятно и болезнено може да бъде. Жулиен го беше направила за посмешище и той още потръпваше при спомена за това как я защитаваше чисто гол.
	Отец Терънс го погледна благо и мъдро.
	— Да, прошката ще отнеме известно време.
	Добре. Рейнджър щеше да приеме, че тя усеща жилото на унижението. Но реакцията й по другия въпрос беше нелепа и крайна.
	— Тя май ми е по-сърдита, че изгорих писмата на сестрите й — призна той, като очакваше мъжете да се засмеят.
	— Изгорил си писмата на сестрите й? — викнаха мъжете в един глас, сварвайки го неподготвен.
	— Да. — Той се поколеба дали да им разкаже всичко докрай, но те май знаеха нещо. — Носех нови писма, но не й ги показах.
	Последва всеобща въздишка и скръбно клатене на глави.
	— Не че жена ми и сестрите й се разбират, обаче направих грешката да им се набъркам. — Алрой преглътна и очите му се разшириха от спомена за преживяния страх. — Белезите още ми напомнят за моето неблагоразумие.
	— Нападнали са те? — На Рейнджър му се щеше да избухне в смях при мисълта за този здравеняк, натикан в миша дупка от някакви си жени.
	— Като глутница вълци. Не се траем помежду си…
	— Освен когато не трябва да се обединят срещу някой мъж — прекъсна го Октавий и се потупа по гърдите. — Аз съм баджанакът на Алрой.
	— Мъдрият мъж никога не се меси в караниците на сестрите — заключи Алрой.
	Рейнджър разтърка челото си. Главата го болеше. Не от твърде много пиене, а от объркващи и непонятни съвети.
	— Значи принцесите са живи? — Очите на Върнън грейнаха.
	— Съвсем живи — потвърди Рейнджър.
	Мъжете започнаха да се тупат един друг по гърба и да се поздравяват, сякаш току-що бяха станали татковци за пръв път.
	Радостта им сгря Рейнджър, подсказвайки му до каква степен Сорша е грабнала техните сърца.
	— Ейми живее в Южна Англия. Кларис е омъжена недалеч оттук.
	— Ъх — ох! — затюхка се Монтеро.
	Мъжете поклати глави.
	На Рейнджър започваше да му писва от това нямо общуване.
	— Принцеса Сорша ще поиска да се види със сестра си — обясни Върнън.
	— Не може. — Рейнджър вече беше обмислил въпроса и имаше становище. — Трябва да вземем кораб от Единбург колкото се може по-бързо. Когато съдбата на кралствата е подсигурена, сестрите й могат да дойдат, но дотогава…
	Алрой изсумтя.
	— Ако си въобразяваш, че незначителна подробност като наемните убийци ще спре Нейно височество в устрема й да види сестра си след дългогодишна раздяла, ти си по-голям наивник, отколкото си представях.
	— Нужно е да проявиш търпение, синко — каза свещеника на Алрой. — Той е преживял осем години в тъмница.
	— Това е единственият начин човек да остане невеж относно женската природа. — Алрой изсумтя повторно. — Това и животът в манастир.
	Рейнджър скочи на крака и застана очи в очи с много по-високия, много по-силния Алрой:
	— Проявяваш незачитане.
	— Преди да слезеш при нас, отец Терънс каза, че ние сме твоето семейство. Е, аз ти наливам мозък в главата, както ако ми беше по-малък брат. Принцеса Сорша ти е бясна. Признай си вината, измоли нейната прошка, заведи я при сестра й, пълзи в краката й като червей, докато не ти прости.
	— Абсурд. За пръв път чувам подобни глупости. — Нещо повече: когато беше избягал от тъмницата, бе дал два обета. Първо, да се завърне, да срита задника на граф Дюбел и да спаси царството си. Второ, никога да не пълзи в ничии крака.
	Определено нямаше намерение да играе ролята на покаяник пред собствената си жена.
	— Рано или късно ще се завърнеш в постелята й. Не ти препоръчвам ледена кралица да те топли през нощта — каза Алрой.
	— Тя не е ледена. — Това беше нещо, което Рейнджър знаеше със сигурност. — Уверих се лично.
	— Кажете ми същото утре сутрин, Ваше височество. — По всички лица проблеснаха усмивки и Алрой повтори: — Кажете ми го утре сутринта.


>	21

	Рейнджър се облегна на вратата на спалнята и видя как Сорша наглася бутилка вино и кафяви хартиени пакети в дисагите си.
	— Какво правиш?
	— Стягам си багажа.
	Значи още му се сърдеше.
	— Добра идея. Трябва да стигнем до Единбург, преди убийците да са открили къде сме.
	— Не съм се запътила към Единбург. Или поне не още.
	— Какво искаш да кажеш? — Той изпъчи гърди.
	— Искам да кажа, че отивам да се видя със сестра си. Помниш ли я? Кларис, тая, дето се е омъжила за шотландски граф? Графът, чието имение е само на един ден езда от Единбург? — Сорша извиси глас. — Да не си въобразяваше, че ще стигна толкова бързо до сестра си и няма да отида да я видя? — Тонът й отново стана нормален. — Пък и веднъж добера ли се до Фрея Крегс, Робърт ще ме изпрати под охрана до кораба за Франция.
	— Ти първо иди там. — Рейнджър насити гласа си с презрение.
	— Ще ида, а после ще се добера безопасно и до Единбург, защото ще се движа в посока, противоположна на очакваната от убийците.
	Беше права. Не му беше приятно да го признае, но в това отношение тя беше права.
	— Да не би да си въобразяваш, че ще те пусна самичка?
	Тя положи ръце на кръста си и го погледна право в очите.
	— Не. Напълно съм уверена, че лесно ще си намеря стражи от това село. О! — Тя се направи на изненадана. — Предполагам, че и ти ще искаш да дойдеш, за да защитиш капиталовложението си. В края на краищата, преживял си толкова трудности, за да откриеш принцесата, която не е топлила ничия постеля.
	Рейнджър беше дошъл тук с намерението да се изясни със Сорша. Да се вслуша в съвета на мъжете и да й се извини, въпреки че беше прав. Да я убеди в правотата на своята гледна точка.
	Но когато тя му се изрепчи — толкова дръзка и цапната в устата — гневът му пламна. Къде се беше дянала веселата му спътничка? Кога беше станала свадлива и вироглава?
	Мъжете от Нова Проспера бъркаха. Рейнджър трябваше да вярва на собствените си инстинкти. Снощи беше доказал, че може да я подчини с любенето си.
	Сега тръгна към нея, стараейки се да излъчва мрачна решителност.
	Тя не помръдна.
	Той се извиси над нея.
	Тя не промени войнствената си поза.
	Рейнджър обви ръце около кръста й, притегли я към себе си и впи устни в нейните. Целуна я, влагайки цялата си опитност, подклаждана от страстта, която Сорша събуждаше у него.
	Първоначално тя не откликна. Тялото й висеше като безжизнено, ръцете й се полюшваха отстрани, студените й устни не трепваха.
	Постепенно Сорша се съживи. Пръстите й стиснаха мускулестите му ръце, плъзнаха се по бицепсите му и го притеглиха към тялото й. Устните й омекнаха под настоятелния му език. Тя го допусна в сладката пещера на устата си, отговори на нежните му ласки и дори започна да изследва устата му с неутолимо любопитство.
	Допирът на заоблените й форми накара кръвта му да кипне. Споменът за страстната нощ, която бяха споделили, се завърна. Рейнджър си представи всички огнени любовни дуели, които ги чакаха в бъдеще. Пожела я толкова силно, та си помисли, че никога няма да й се насити. Сорша се превръщаше в негова мания. Той понечи да я бутне на леглото…
	И в главата му звънна предупреждение.
	Трябваше да тръгват сега.
	Но тя отвръщаше на желанието му.
	Трябваше да избягат от Шотландия.
	Но целувките й бяха сладки като мед.
	Лешоядите се сбираха за пир. Със Сорша нямаха много време, за да спасят себе си и своите царства.
	За пръв път в неговия живот дългът и страната му можеха да се пръждосват. Нужна му беше цяла вечност, за да се налюби с жена си.
	Рейнджър не разполагаше с цяла вечност и затова строго си припомни защо е започнал това — да й покаже колко силно е привързана към него. Беше постигнал целта си. И то напълно.
	Постепенно се отдръпна. Целуна я по челото, по клепачите. После отново се отдръпна.
	Най-накрая тя възвърна равновесието си. За миг се поколеба какво да прави, после си оправи полата и корсажа.
	Той беше отбелязал важна победа — тя не можеше да му устои. Но когато Сорша вдигна глава, лицето й беше безизразно.
	— Ако си свършил да ме лигавиш, предлагам и ти да си стегнеш багажа. Потеглям след час и няма да те чакам.
	Рейнджър се надяваше, че изумлението му не си е проличало.
	— Заминаваме за Единбург — отвърна той в отчаян опит да възвърне нещо от авторитета си.
	— Аз отивам при сестра си. Ти можеш да ме придружиш до Фрея Крегс или да отидеш в Единбург — прав ти път.

	Криволичещият път до Фрея Крегс беше по-добър от всички досегашни пътища в Шотландия, но това изобщо не оправи настроението на Рейнджър. Най-малкото, защото убийците можеха да дебнат отвсякъде. Имаше премного места за засада: хамбари, камари камънаци, самотни прави отсечки. Отдавна чакаше опасността и се чувстваше схванат от напрежение, въпреки факта, че всички селяни с коне от Нова Проспера яздеха с тях. Рейнджър обаче чувстваше надвисналата катастрофа.
	Мъжете биха му казали, че катастрофата е станала още когато е излъгал съпругата си, принцеса Сорша.
	Рейнджър се взря в нея. Тя яздеше дръзко изправена. Панталоните се виждаха под заметнатите и фусти. Свитата селяни я обграждаше плътно, не само за да я пази, но и за да се наслаждава на вниманието й.
	Мъжете, разбира се, бяха изтощени от сватбената веселба, която бе продължила до късно, но храбро следваха Сорша. Тя ги омагьосваше, тя ги водеше напред с усмивките си, подкупваше ги със сладките си песни, а те бяха готови на всичко за нея.
	Жена му не си даваше труд да оплете мрежите си около него. Даже не го поглеждаше.
	Рейнджър откри, че ревнува от другите мъже. От стария Монтеро, румения млад Адриан, набития Чонсъри, нежния като момиче Савил, якия Алрой и зет му Върнън, и от още шестима други. Нямаше значение, че никой от тях не може да се мери с него по младост и сила на характера, да не говорим за благороден произход. Всяка усмивка, която Сорша им отправяше, всяка тяхна добродетел, която тя превъзнасяше, всяка песен, която им пееше, го вбесяваха.
	След като това продължи три часа, той вече не издържаше. Конете трябваше да си поемат дъх. Мъжете също имаха нужда да си починат. А той беше длъжен да си върне вниманието на Сорша.
	Пред тях се извисяваше дълбока клисура. Пътят се виеше през стръмни скали и Рейнджър трябваше да знае на какво са способни тези хора.
	Поне така се залъгваше.
	— Спрете!
	Мъжете дръпнаха юздите и го погледнаха въпросително. Сорша го изгледа яростно, казвайки му безмълвно какво мисли за него.
	Тъжно: Рейнджър предпочиташе това пред пълното й пренебрежение. Обаче игнорира злобата й и посочи пътя.
	— Това място ми напомня за клисурата Сперанса в Ришарт.
	Старите мъже погледнаха надолу и кимнаха.
	— Много кражби и убийства ставаха там — добави Монтеро.
	— Точно така. Преди да влезем, искам да знам на какво сте способни с оръжията. — Ако предполагаше правилно, селяните от Нова Проспера имаха безпогрешен мерник като всички мъже от Ришарт и Бомонтен, особено при стрелба с лък. Мъжете в двете планински царства знаеха как да бранят семейство и имот.
	Селяните се ухилиха от ухо до ухо и наизвадиха оръжията от дисагите си — пищови, мускети, лъкове.
	Една скална плоча се простираше далеч на поляната, близо до едно ударено от мълния дърво.
	— Вие с мускетите, целете се в центъра на камъка. Вие с лъковете — в центъра на ствола. — Рейнджър извади собствения си лък. — Давам пет гвинеи на човека с най-точен мерник.
	— Кой ще определи победителя, Ваше височество? — попита Алрой.
	— Аз — изхили се Рейнджър.
	Мъжете погледнаха лъка в ръцете му, изстенаха и после се засмяха. Рейнджър прихна заедно с тях.
	Строиха се в редица и започнаха да стрелят. Правеха го заради удоволствието от играта, не заради наградата.
	— Ти се оглеждай за нападатели — нареди Рейнджър на Сорша, мислейки, че така ще я постави на място.
	Но тя не изглеждаше сплашена. Всъщност изглеждаше нетърпелива.
	— Колко ще трае това? Искам да стигнем до имението Маккензи час по-скоро. Искам да видя Кларис още тази вечер.
	— Това е за твоята собствена безопасност — обясни Рейнджър.
	— Мислех, че искаш да се изфукаш с уменията си в стрелбата — гласеше отговорът й.
	— Аз съм принцът. Не ми е нужно да се фукам. — Макар че му беше минала мисълта как тя може би ще се възхити на неговото майсторство.
	Същата мисъл определено беше хрумнала и на селяните, защото те се дразнеха един друг, докато стреляха.
	— Откажи се, Монтеро. Толкова си одъртял, че ръката ти трепери и вместо дървото ще улучиш скалата.
	— Хей, Октавий! Ще улучиш само ако целиш тъща си!
	— Всички да залегнат! Савил държи зареден мускет!
	Обаче изстрелите бяха добри и точни, и Рейнджър щеше да се затрудни с определянето на победителя. Но първо трябваше сам да си опита късмета. Приближи коня си и вдигна лъка.
	— Рейнджър! — Гласът на Сорша бе сподавен и настоятелен. Сега, когато я пренебрегваше, тя търсеше вниманието му.
	— Чакай малко? — Замижа и се прицели.
	— Рейнджър, идват някакви мъже!
	Той прецени ситуацията за по-малко от секунда. Врагът ги причакваше, точно както се беше опасявал. За противника щеше да е много по-лесно да ги нападне в клисурата, но чувайки изстрелите, бяха решили, че някой се опитва да им отмъкне плячката. Сега се спускаха към тях, движейки се бързо и ловко, плъзгайки се от едно прикритие към друго, мъчейки се да оползотворят всеки изстрел. Бяха професионалисти; наемници, назначени с една цел — да убият Сорша, Рейнджър, или и двамата.
	Обаче мъжете от Нова Проспера дадоха незабавен отбой, обърнаха конете и с боен вик направиха кръг около Сорша. А тя, каквото умно момиче си беше, се прилепи към врата на коня и започна да обикаля в кръга. Някои вражески изстрели можеха да улучат месо, но не лесно и не това на желаната мишена.
	— Бягайте, Ваши височества! — кресна Монтеро. — Бягайте към Единбург. — Ние ще им попречим!
	Рейнджър видя бунтовния поглед на жена си, но когато й махна с ръка да тръгва, тя се подчини.
	— Искат нас! — изкрещя той. — Заминем ли си, ще се опитат да ни последват, и нашите хора ще ги задържат!
	Тя кимна и продължи да препуска бясно. Преминаха едно село, после отново излязоха на равното. На пътя пред тях имаше хамбар от едната страна и горичка от другата, сред които Рейнджър зърна движение и моментално разбра къде е втората засада. Поизмъкна пистолета от пояса си, така че да му е под ръка. Лъкът вече беше в ръцете му.
	Двама конници ги атакуваха от хамбара, един — от горичката.
	— Към дърветата! — заповяда на Сорша.
	Но тя изпълняваше командата му още преди да я е чула. Втурна се в горичката, като ловко избягваше клоните и използваше дърветата за прикритие.
	Един от конниците се впусна подире й.
	Двама препуснаха към Рейнджър, един от ляво и един от дясно.
	Той опъна лъка си. Не видя къде е попаднала стрелата, но чу внезапно секнал вик. Приведе се ниско на седлото и хукна в посоката на звука. Един куршум профуча край него, близвайки врата на коня. Аланджей потрепери, изправи се на задните си крака и затанцува в кръг.
	— Кротко, момче, кротко! — занарежда Рейнджър и успя да се задържи на седлото. — Кротко, момче. Добро момче! — Тъкмо си възвърна контрол, и за миг зърна как сред дърветата се разнесе облаче барут.
	Когато покрай него префуча още един куршум, той използва юзди, колене и обичта на Аланджей към него, за да се насочи към горичката.
	— Сорша!
	— Сорша! При мен!
	При звука на своето име и думите, извикани на родния й език, Сорша застина на място. Но въпреки че гласът й беше познат, това не беше дълбокото ръмжене на Рейнджър.
	Кой ли бе?
	Около нея дърветата се сляха в едно. Тя се запромъква между клоните, знаейки, че така е по-трудна мишена. Листата я шибаха в лицето. Дъхът й гореше в дробовете. Обаче ръцете й здраво стискаха юздите и Завоевание се водеше лесно през гъсталака. Още бяха живи, но вече наближаваха края на горичката. Преследвачът й искаше да я изкара на ливадата, където щеше да бъде лесна мишена.
	Трябваше да остане жива.
	— Сорша! — Отново я повика странникът. — Нека ти помогна!
	Кой ли беше?
	— Нека ти помогна отново!
	Дърветата свършиха. Тя чу пращенето зад себе си и ездачът излезе от гъсталака.
	Да остане жива.
	Сорша видя един огромен плешив мъж на грамаден кон. Лицето му беше изподрано и подпухнало. Бледите му очи бяха присвити. Мъжът носеше кинжал и сабя.
	— Джефри! — Сега го позна.
	Джефри беше довереният телохранител и посланик на баба й, човекът, който беше завел Сорша в шотландския метох от убежището й в Англия; човекът, който уж я защитаваше от беди — човекът, който бе насочил пистолет към нея.
	— Мръсник! — изпищя гневно тя и очите й се свиха в цепки. Как смееше! Как смееше да й насочва пистолет!? Как смееше да й мисли злото!
	Оръжието в ръката му трепна. Той стреля. Но не улучи. Тя профуча край него обратно сред дърветата. Видя как един — не, двама ездачи препускат към нея.
	Рейнджър, който яздеше с всичка сила. И втори мръсник, който го следваше по петите.
	Щом я зърна да се насочва към него, вторият мръсник се ухили, показвайки черните си зъби. Повдигна мускет, прицели се…
	И Рейнджър се обърна, за да забие куршум в гърдите му. Кръвта рукна. Мъжът се олюля и се катурна от коня си.
	Рейнджър отново се втурна към нея. Твърде късно.
	Джефри се носеше към него с вдигната сабя. Рейнджър зърна проблясъка на стомана тъкмо навреме. Скочи от седлото и падна по гръб на земята. Ударът на Джефри изсвистя там, където допреди малко беше тялото му.
	Аланджей побягна в галоп. Джефри обърна коня си към Рейнджър, решен да не изпусне плячката си.
	Принцът лежеше неподвижен. Замаян? Или мъртъв?
	Боже, дано не е мъртъв!
	Погледът на Джефри не се отклоняваше от проснатото тяло.
	Сорша видя протегнатия клон.
	Джефри — не.
	— Джефри! — изпищя тя.
	При звука на гласа й той се обърна и дебелият клон го помете от седлото, като същевременно изпука при силния сблъсък. Сорша с облекчение си пое дъх и се замоли Рейнджър да стане.
	Дори повален на земята, Джефри изглеждаше страшен, но Сорша и Завоевание нямаше да се поколебаят да го стъпчат, ако от това зависеше животът на Рейнджър.
	И тогава, слава богу, Рейнджър се размърда. Бе жив. Поклати глава и криво-ляво се изправи. Прецени ситуацията с един безмълвен поглед и нападна запъхтяния Джефри. Направо скочи върху него. Заби юмрук под брадичката му.
	Главата на Джефри се килна назад и той се завъртя като дервиш. Сорша зърна блясъка на нож в ръката му.
	— Рейнджър, внимавай! — Глупаво бе да му крещи предупреждения, но вече бе доказала, че е глупачка.
	Рейнджър сграбчи ръката на Джефри. Мъжете се сбориха. Мускулите им се издуваха от напрежение.
	Баба й беше избрала Джефри заради силата му. Той беше човек канара, много по-огромен от Рейнджър.
	Сорша не можеше да си седи на Завоевание и да гледа схватката. Затова си потърси оръжие.
	Клонът. Тя улови провисналия му край, увеси се на него с цялата си тежест и го скърши. Понесе се към биещите се мъже, вдигна клона над главата на Джефри… и двамата се претърколиха. Сега Рейнджър беше отгоре. Сорша беше безсилна.
	Ножът изчезна без предупреждение. Чу се хъркане и тя осъзна: някой беше намушкан.
	Тя скочи от седлото и хукна към тях.
	Рейнджър се изправи несигурно; ръцете и ризата му бяха оцапани с кръв. Той погледна Джефри.
	Острието беше забито в гърдите на изменника.
	Сорша спря. Облекчението й беше толкова голямо, че тя се олюля замаяно. Рейнджър бе жив. Единствено това имаше значение. Рейнджър бе жив.
	Той я погледна.
	— Добре ли си?
	— Да. Само… да.
	Рейнджър се надвеси над гърчещия се Джефри.
	— Граф Дюбел ли те нае?
	Джефри се засмя глухо.
	— Преди много години.
	— Защо? — Сорша коленичи до него. — Защо предаде баба?
	— За пари. Вечната причина, нали, Джефри? — Рейнджър се изправи и подсвирна на конете да дойдат.
	— Той каза… той каза… защо да работя за една жена, когато мога да работя за него? — Джефри се сви от болка.
	— Няма мъж, по-корав от баба ми. — Сорша докосна рамото му.
	— Не. — Дъхът на Джефри излизаше със свистене. Рейнджър уви юздите на Аланджей и Завоевание около един клон. Огледа се предпазливо наоколо и Сорша разбра, че той е готов всеки миг да я грабне и да побегне с нея.
	Но мисълта да остави някого да умре сам, пък бил той и Джефри, й бе противна.
	— Вие… вие, принцесите, бяхте толкова мили момичета, хубави и нежни — измърмори той. — Бяхте добри с мен.
	— Да. — Сорша и нейните сестри действително се бяха отнасяли добре с Джефри.
	— Не можех да ви убия. — Джефри се опита да си поеме въздух, но вместо това се закашля. — Затова ви изпратих надалеч… та да не може никой да ви открие. А той разбра…
	Рейнджър погледна опустошенията, които бяха нанесени на малката горичка.
	— Джефри! — силно извика той. — Колко убийци има още?
	Джефри като че ли не го чу. Очите му се бяха оцъклили и той се взираше в Сорша, сякаш не можеше да откъсне поглед от нея.
	— Ти ми беше сърдита, когато стрелях по тебе!
	— Ръката ти трепна.
	— След толкова много години… пак ми беше непосилно да те убия. — Кръвта се стичаше от устните му. — Когато си сърдита, приличаш… на баба си.
	Гръмовният тропот на копита разтресе земята. Рейнджър се взря в пътя и извика настоятелно:
	— Джефри! Какво е възнаграждението за главите ни?
	Джефри блуждаеше в друг свят и имаше очи само за Сорша.
	— Когато разбра, че си… жива… ми даде последен шанс. Реши, че щом ме познаваш, ще тръгнеш с мен, но аз още не можех да го направя.
	Рейнджър дръпна Сорша и я изправи на крака. После чуха вика и той се отпусна.
	— Това са мъжете от Нова Проспера. Засега сме в безопасност… Ще яздим до Единбург и си отиваме у дома възможно най-бързо.
	— Без значение колко щеше да ми струва, не можех… да те убия — продължи Джефри със същия унесен глас. — Виж, него можех да утрепя. — Погледът му се плъзна към Рейнджър. Внезапно в замъглените му очи проблесна искрица разсъдък. — Наградата за главите ви беше хиляда златни гвинеи, Ваше височество. Сметнете сами колко ловци са по дирите ви.
	Рейнджър хукна към пътя и замаха на селяните.
	— Предайте на кралица Клаудия… — със сетни сили прошепна Джефри, — че в крайна сметка не я предадох.


>	22

	Сорша стоеше на долната палуба на „Луела Жозефин“, която пореше водите към Южна Франция. Пътуването щеше да трае по-малко от два дни и убийците имаше да им дишат прахта.
	Джефри обаче беше мъртъв. Алрой беше ранен.
	По пътя към Единбург мъжете от Нова Проспера трябваше да отклонят още три атаки. Яздеха през нощта и когато с Рейнджър най-сетне се качиха на кораба, селяните прибраха Завоевание и Аланджей с обещанието добре да се грижат за тях.
	Корабът потегли с отлива. Нервите й бяха пред скъсване, но поне беше поела към дома. С мъж, когото хем познаваше, хем не.
	Косата й настръхна, но тя не се обърна. Искаше да види как бреговете на Шотландия се сливат с хоризонта сред утринните мъгли. Но през цялото време усещаше как Рейнджър стои на горната палуба, облечен в черно, и не я изпуска от мрачния си поглед.
	Кого ли виждаше подпрян на перилата? Тя не беше същото момиче, което избяга прокудено от Бомонтен. Не беше дори същата жена, която напусна манастира. Но вчера, когато видя Рейнджър на земята и повярва, че той е в безсъзнание или дори мъртъв, Сорша научи нещо много важно.
	Нямаше значение, че я е направил на глупачка, или че е изгорил писмата на сестрите й. Арну или Рейнджър, тя още го обичаше — което само доказваше, че е превъртяла.
	Изпитваше нужда да си поговорят. Наистина да си поговорят, да му обясни чувствата си и коя е.
	Навярно и той имаше същото желание. Ако искаше бракът им да оцелее, трябваше да разбере нейната гордост така, както тя проумяваше неговата.
	Най-накрая тя се отзова на неизречената му команда, обърна се и го погледна. Той се облягаше на перилата, а очите му я пронизваха. Струваше й се, че я призовава през времето и пространството, изисквайки безусловното й подчинение.
	Неправилно. Тя беше принцеса, и то не каква да е принцеса, а престолонаследницата; жена, на която й беше писано да царува. Тя не се подчиняваше, на него или на който и да било друг. Съжителството им обаче можеше да се основава на взаимно сътрудничество. Щеше да му го каже, а той щеше да я послуша. Имаше мозък в главата си. Или поне Арну имаше мозък в главата си.
	Сега пред нея се ширеше единствено безбрежно водно пространство. Вятърът плющеше в платната и издуваше сламеното й боне. Добре, че то беше завързано здраво под брадичката й. Тя го хвана за периферията и тръгна към каютата си. Отлично знаеше, че Рейнджър ще я последва скоро, защото двамата бяха като кремък и искра — палеха се взаимно.
	В претъпканата каюта имаше тясно легълце със сламен дюшек, кръгла масичка, два стола. От една кука на тавана се полюшваше запалена лампа. Рейнджър беше платил прескъпо и затова капитанът си беше затворил очите за факта, че двамата нямаха сандъци, дрехи, бельо, и им беше осигурил завивки и одеяла да се топлят.
	Сорша развърза омачканото си боне, свали пелерината си и ги окачи на стената. Поколеба се с панталоните, които носеше под полата. Беше свикнала с тях. Харесваше ги. Не — направо ги обичаше. Нищо чудно, че мъжете ги носеха. Те осигуряваха защита, на каквато полите и фустите не бяха способни. На нея лично й бяха дали неочаквана свобода. С панталони тя можеше да пее в кръчма, да посещава жриците на нощта, да се договаря с прекупвач на коне. Неизмеримо приятни мигове.
	Но трябваше да се завърне към битието си на жена и принцеса, което ще да рече да захвърли момчешкото облекло.
	Това и стори. Събу си обувките и панталона. Да, но… в светлината на блуждаещия Рейнджъров поглед се чудеше дали решението й е разумно…
	Размисли. Изправи се, грабна панталона, запретна поли, напъха стъпало в единия крачол — и вратата се отвори.
	— След като така и така си започнала, сваляй всичко.
	При тази грубо изречена заповед тя се олюля и седна на леглото.
	Той заключи вратата. Заплашителният му взор беше станал дори още по-мрачен.
	— Всъщност се обличах. — Тя му се усмихна смело.
	— Защо?
	_Защото ме гледаш, както вълк би гледал вкусен заек._ Не й се щеше да влиза в ролята на заек.
	Сорша внимателно освободи крака си и рече помирително:
	— Ако има нещо, което научих днес, то е, че трябва да поговорим; и макар да сме женени само от ден, вече знам, че няма да говорим, ако се съблека докрай.
	— Ама че работа. — Той се облегна на вратата и изу ботушите си. — Ако има нещо, което научих, откакто те познавам, то е, че много приказки не водят до нищо. — Той разкопча панталона си и го събу едновременно с бельото.
	— Лесно е да се досетя какво целиш. — Как да се двоуми, когато петльото му стърчеше дръзко, просейки си милувките й. Сорша се изправи и изтри ръце в роклята си. — Преди нещата да са излезли от контрол, бих искала да ти кажа, че нещата, които се случиха днес, бяха…
	Без капчица финес, без никакво предупреждение той пристъпи напред, заметна полата й нагоре и я вдигна в обятията си. Намести краката й около кръста си и подпря задничето й с една ръка.
	Слабините им се отъркаха и тя подскочи от ужас. Той я изгаряше с жегата си и щом се взря в очите му, Сорша разбра защо. Той беше бесен. Напрегнат. Измъчен.
	Но защо точно измъчен?
	— Днес те помислих за мъртва.
	— Понеже съм последната принцеса, която ти е останала, мога да разбера потреса ти — тя затаи дъх и зачака опровержението му.
	— Когато чух изстрела в горичката, представих си… най-лошото. — Гърдите му се надигаха тежко и той я подпря на стената. Дори с дрехите на гърба си тя усети студа, който нахлуваше през дъските.
	— И аз те помислих за мъртъв. — Тя потрепери при спомена за това как тялото му тупна тежко на земята, Аланджей побягна, а Джефри връхлетя с извадена сабя.
	— Да. И двамата бяхме на ръба. Никога вече. — Пръстите на Рейнджър се впиха в бедрата й. — Никога вече няма да се страхувам така!
	Говореха. Да, те говореха. За съжаление, освен това той се търкаше в нея. Тя се размърда, опита да се отскубне и откри, че триенето само увеличава чувствената възбуда.
	— Трябваше да избягаш, когато Джефри беше повален — укори я Рейнджър.
	— Пълни глупости. Бях в безопасност близо до теб. — Сърцевината й беше отворена и уязвима, тялото я болеше от копнеж по него. — Ако бях препуснала надолу по пътя, щях да се натъкна на следващата група убийци.
	— Трябваше да се скриеш.
	— Не можех да допусна Джефри да те убие.
	— Мога да се грижа за себе си.
	Рейнджър говореше с толкова остър, груб тон, че Сорша потрепери. Стори й се, че той я отблъсква. Че отблъсква помощта й.
	Да, но ерекцията му непрекъснато се триеше в чувствителните й гънки, приковавайки я между него и стената, приковавайки я между желанието и потребността да общува. Думите й излизаха накъсани, задъхани. Тя едва успяваше да състави цяло изречение.
	— Видях… как днес едва не те убиха… за това трябва да поговорим. — Гърдите й се бяха стегнали болезнено. Слабините й горяха с влажен пламък. — Ох, Рейнджър, говори ми, моля те!
	— Имам по-добра идея. — Гласът му беше гърлен. Нагласи я срещу себе си, откри входа към нейното тяло и навлезе вътре.
	Усещането я свари неподготвена. Това не беше дългото, проточено, нежно обладание от първата им брачна нощ. Тази нощ той й се струваше много по-голям, движеше се яростно в нея, караше да я хленчи неясно от предвкусвана и уплашена възбуда. Беше зноен, страстен, отчаян; актът трябваше да бъде осъществен бързо. Рейнджър гореше и пламъците говореха на Сорша на своя собствен език.
	Тя пробва да се размърда, да посрещне тласъците му, да постигне удоволствието, защото изведнъж й се стори, че ще умре, ако не изпита блаженството сега.
	Но той я приковаваше към стената с премерени, помитащи тласъци. Всеки път, когато се заравяше в нея, сякаш нажежени игли изгаряха тялото й. Тя скърцаше със зъби — жена, потънала в стремежа към екстаза, върха, насладата и пак към екстаза. Мислите й, спомените й се разтвориха в първобитния ритъм на безумното съвкупление.
	Лицето му стана тъмночервено. Жилите на врата му се изопнаха от усилените му тласъци. Той я гледаше втренчено, сякаш се опитваше да завладее ума й, както покоряваше тялото й. Като че ли искаше отново да я обладае за първи път, да я бележи невъзвратимо като своя.
	Жегата помежду им нарасна.
	Ръцете й стискаха рамената му, не защото се боеше, че ще я изпусне, а защото не знаеше какво я чака. Давеше се в прехлас, безпомощна срещу потока на страстта, но с копнеж… копнеж…
	Тръпките се оказаха нещо невероятно: приливна вълна на удоволствието, която я понесе и я запрати на брега.
	Рейнджър яхна вълната с нея, стенейки от похот и желание.
	От жажда по нея.
	Когато движенията му постепенно замряха, той задиша морно и я притисна с тежестта си към стената.
	Тя тръпнеше, обляна в пот, неспособна да побере в мислите си нещо толкова диво и необуздано.
	Той изръмжа като кръвожаден звяр и я занесе на леглото. Без да вади възбудения си член от нея, Рейнджър внимателно я положи на дюшека. Женствеността й се къпеше в соковете му — доказателство, че и той бе стигнал върха — обаче още беше твърд. Още изпълваше тялото й, още даваше храна за страстите й.
	Тя се беше заситила.
	Но ако Рейнджър искаше да я вземе отново, щеше да му позволи. Нещо повече — щеше да му позволи с истинска наслада.
	Той се наведе и разгърна корсажа й. Вдигна сребърния кръст и го задържа в дланта си. Затвори очи и през тялото му пробягна тръпка.
	— Какво има? — попита Сорша. — Да не те заболя нещо?
	— Дали ме е заболяло? Божичко, Сорша, слушай! — Той улови лицето й в шепите си. — Имам някои указания за теб.
	— За какво говориш? — Защо се обръщаше към нея с такъв тон? Измъкваше я от блаженото й убежище и я връщаше в реалния свят. Не в реалния свят, където те бяха спасили един другиму живота и после си споделяха, а реалния свят, в който той я направи на глупачка и изгори писмата на сестрите й.
	— Говоря за това, че никога вече няма да се обличаш като момче. Никога вече кракът ти няма да стъпи в бордей или долнопробна кръчма.
	Сорша опита да се изправи на лакът.
	Той я подчини с един мощен тласък на таза си, после с втори, трети и така нататък. Когато хълбоците й се устремиха към него, когато тя се надигна да го посрещне, той отново й заговори.
	— Вече никога няма да се усмихваш на друг мъж. Никога, по никаква причина няма да пазариш коне.
	Сорша не го разбираше. Не знаеше защо я поучава, когато можеха просто да… говорят. Да общуват. Заедно.
	— Защо си ми толкова сърдит? Не мога да те разбера.
	— Никога вече няма да се излагаш на риск. Никога. Никога. Никога. — Той подчерта всяка дума с движение на хълбоците си.
	Без значение колко й се щеше да спори, търкането му в нежната й утроба я накара да се загърчи от удоволствие. Забрави какво искаше да каже, забрави защо Рейнджър я вбеси толкова… Докато той не й прошепна:
	— Кажи, че ме обичаш.
	— Обичам те.
	— Ето това исках да чуя.
	Сорша напразно зачака да чуе и неговото обяснение в любов. Такова не последва. Вместо това откри, че Рейнджър е неуморен в правенето на секс и я докарва до поредица от неустоими трепети.
	В студената светлина на утрото си даде сметка, че я е изманипулирал още веднъж.


>	23

	Вдовстващата кралица на Бомонтен, Клаудия, седеше в спалнята си, увита в одеяло, и гледаше как снегът плющи в двора долу. Мразеше зимата. Мразеше виелиците, снега, студа, висулките, надвиснали от стрехите, гладуващите сърни, мъртвите цветя… Когато най-сетне приключеше задачата си тук и предадеше кралството в ръцете на внучката си, щеше да се премести на някое топло място. Италия, може би, или Испания. Насред зима щеше да се препича на верандата. Щеше да вдъхва уханието на розите и да слуша молбите на селяните за пари. Ако разказът им я впечатлеше, дори би могла да им подхвърли някоя монета.
	Много я биваше да слуша добри истории. Откакто се понесоха слуховете, че Рейнджър и Сорша са се венчали и се завръщат у дома, самозванците пъплеха отвсякъде като дървеници и й надуваха главите с празни приказки. През последните два месеца се беше наслушала на повече мелодраматични изпълнения, отколкото коя да е нормална жена е чула през живота си.
	Защо въобще ги слушаше?
	Защото беше люта зима и нищо не сгряваше старите й кокали по-добре от солидна порция смях.
	Ето на. Отвън, пред портите, стоеше друга млада двойка. Говореха със стражите и както обикновено войниците я погледнаха за указания, а тя, също както обикновено, им кимна да ги пуснат в двореца.
	Непознатият мъж улови жената за ръката и посочи мястото, където седеше кралица Клаудия. Жената се изтръгна от хватката му и закрачи по почистените от снега алеи.
	Интересно. Или разиграваха различна версия на „Сорша и Рейнджър са свързани, докато смъртта ги раздели“, или на жената й беше писнало от мъжа.
	Кралица Клаудия определено я разбираше. Една кралица в мъжко обкръжение прекарваше повечето си време в потъпкване на величествените мъжки претенции и дребнавите мъжки слабости.
	Но тази двойка… не можеше да прецени нищо по вида им, защото целите бяха увити в шапки, шалове и ръкавици.
	Жената не се отправи към големите, грандиозни порти, които водеха в преддверието, а към семейния вход — незабележима вратичка откъм терасата. При тази проява на малко автентичност кралица Клаудия се впечатли дотолкова, че стана, взе бастуна си и закуцука — напоследък винаги куцукаше няколко минути, преди да се разкърши — към вратата на всекидневната си. Отне й повече време, отколкото й се искаше. Това я вбеси и тя започна да чука с бастуна си по пода по-силно от нормалното.
	Вратата незабавно беше отворена от един млад лакей, на когото последното й мъмрене още му държеше влага. Неотдавна беше имал дързостта да й се притече на помощ, а тя го беше осведомила, че лакеите не докосват кралицата без позволение от нейна страна.
	После го беше накарала да я нагласи в леглото, като така си гарантираше, че той никога повече няма да я пипне.
	Би трябвало да има около себе си тълпа от придворни дами, но ги беше надживяла всичките, а не й се занимаваше да обучава нови на тяхно място.
	Пък и дамите не биваше да са по-млади от кралицата си, а такива благороднички май не бяха останали.
	Сега походката й се пооправи. Когато стигнеше до тронната зала, щеше да е старата хапливка, която няма намерение да умира и на която имат уважението в Бомонтен, Ришарт, и далече-далече отвъд.
	Лакеите при всяка врата застиваха в почтително внимание, докато тя минаваше. Питър й отвори тронната зала с поклон.
	— Дай ми десет минутки и после ги пусни — нареди му тя.
	Питър се поклони отново и затвори вратата след нея.
	Кралица Клаудия изгледа трона и стъпалата до него с истинска злост. Що за изнежена мъжка душа, що за неуверен в себе си крал ги беше проектирал? И то от мрамор. Ако Сорша и Рейнджър не се появяха скоро, кралица Клаудия като едното нищо щеше да си счупи врата. И тогава внучките й щяха да си имат проблеми, защото като призрак тя щеше да ги преследва с толкова хъс, че предишната й строгост щеше да прилича на мекота.
	После си пое дъх, взе две стъпала, изстена от болката в кръста и се преви на трона.
	Брей, лоша работа! Украсеният с позлата трон беше по-студен от ледена скулптура. Но пък изглеждаше впечатляващо и когато Питър отвори вратите на самозванците, само това имаше значение.
	Жената влезе първа с високо вдигната глава, стиснати юмруци и издадена напред брадичка. Движеше се като живото олицетворение на накърнено кралско достойнство, а Сорша — милата, добрата, плашливата Сорша никога не би вървяла така.
	Сърцето на кралица Клаудия се сви. Винаги се свиваше при откритието, че и това не е Сорша, защото без значение колко го отричаше, все се надяваше, че…
	— Бабо…
	Гласът на момичето беше страхотен — благороден, чист, звънлив, с лек чуждестранен акцент — като на човек, живял дълго време в Англия и придобил някои от тамошните неприятни навици.
	— Ти наистина ли си изпратила този мухльо да ме открие и да се ожени за мен? — Тя посочи към вратата, откъдето се чуваше боботенето на ниски мъжки гласове.
	— Звучиш като принцеса Сорша — студено и ясно заяви кралица Клаудия. — Допусна само една грешка. Сорша никога не би нахълтала в тронната зала, за да ми говори по такъв начин.
	— Щеше, ако беше преживяла ада, през който минах. — Жената свали шапката си.
	Косата й имаше същия цвят като на кралица Клаудия навремето. За миг старата жена се отнесе в миналото:
	_„Скъпа, косата ти… Трябва да те нарисувам в голото ти великолепие, а косата ти да се стели на вълни по гърдите ти. Тя има цвета на заревото…“_
	Болката впи зъби в раменете й, връщайки я към настоящето.
	Точно сега ли намери старото тяло да й изневери.
	Тя си пое дълбоко дъх и зачака пристъпът да отмине, като не спираше да се взира в яростното лице на момичето. Най-накрая успя бавно да се изправи на крака. Страните на девойката бяха напукани от студа, сините й очи гледаха гневно, а изражението й беше на жена, преживяла много битки — от които някои дори спечелени.
	Това не беше внучката, чието завръщане кралица Клаудия очакваше.
	Но определено беше Сорша.
	Слава богу. Слава богу.
	— Да, този мухльо изпратих да те доведе. — Кралица Клаудия с нищо не показваше ликуването си. През това време Рейнджър влезе вътре и изстена:
	— Вече?
	Погледът на старата кралица го обходи с мълниеносна бързина. Да, Рейнджър беше.
	— Изпратих един кралски мухльо. Съжалявам, но нямах под ръка нещо по-добро.
	— Очевидно. — Сорша свали ръкавиците и пелерината си, и ги хвърли на една масичка встрани.
	Кралица Клаудия не очакваше, че ще се зарадва на внучката си. Сорша открай време си беше боязлива и малодушна. Сега обаче момичето изглеждаше готово да се пребори с триста дяволи, ако се налага.
	— Хайде, ела да ме поздравиш както си му е редът.
	Сорша изкачи стъпалата до кралица Клаудия, целуна я по набръчканите бузи и й предложи ръката си.
	— Поръчах подкрепления в дневната на горния етаж. — Рейнджър стоеше с ръце, сключени зад гърба, и гледаше как двете жени слизат по стъпалата.
	— Не ставай смешен. Не виждаш ли, че баба не може да изкачи стълбите до горния етаж?
	Рейнджър погледна Сорша така, сякаш искаше да я удари.
	Не, не!
	Това не беше гняв, а глад.
	_Възхитително._
	— Рейнджър винаги си е бил лигльо от благородно семейство. — Кралица Клаудия му отправи зъбатата си усмивка. — Хайде, кажи ми, какво е направил сега?
	— Ожени се за мен. — Сорша го изгледа яростно. — А аз искам анулиране на брака.


>	24

	Пролетта в Бомонтен дойде с прилив на цветове. Цветята цъфнаха, птичките запяха, посевите подадоха зелени стъбла от земята, а на широките маси в тронната зала бяха разгънати карти, по които Рейнджър и съветниците му обсъждаха стратегията за навлизане в Ришарт. Сорша с удоволствие се измъкна от дискусията и от придворните си дами в градината досами стените на замъка. Там можеше да поседи на спокойствие, без да чува за „кавалерията“, „тактиката“ или „топовете“. Беше й втръснало от повтарянето на думите „дипломат“, „дълг“ и най-вече от фразата „Принцесата бременна ли е?“
	Вървеше по пътеките, които познаваше от детинство, дишаше въздуха, наситен с познати ухания, и се надяваше, че Рейнджър е забравил любимото й убежище. В противен случай той скоро щеше да се пръкне. Все правеше така, настояваше тя да стои до него по време на обсъжданията, докато начетените икономисти му обясняваха механизма на държавната хазна, и особено докато обикновените хора идваха да ги поздравят или да подирят справедливост. Разчиташе на нея да му казва истината и държеше тя да се учи успоредно с него, за да управлява страната в случай на евентуалната му гибел.
	Смърт по време на война. Ако Рейнджър не се завърнеше, тя трябваше да знае какво е да си кралица.
	Подобна мисъл би трябвало да й доставя удоволствие — тя ненавиждаше съпруга си и за ужас и удивление на придворните не криеше своето презрение. Същевременно при представата за самотната му гибел на бойното поле в битка за Ришарт… сърцето й примираше. Не беше честно да изпитва такива чувства към него, защото той я искаше единствено заради три неща: страната й, тялото й и детето, което тя щеше да зачене от него в утробата си.
	В края на краищата ясно беше заявил, че трябва да се ожени за някоя от изгубените принцеси, а единствено тя беше останала на разположение. Думите му отекваха в съзнанието й. Всяка нощ Рейнджър я караше да разбере, че не я обича. Всяка нощ той…
	— Ваше височество!
	Тя се престори, че не чува гласа, който я вика, и продължи нататък по настланата с чакъл алея.
	— Ваше височество, моля ви, бих желал да разговаряме, а не мога да ви настигна.
	Марлон. Разбира се. Другарят на Рейнджър от тъмницата; един от мъжете, които се бяха озовали там с него — и единственият, който беше излязъл жив.
	Сорша се направи на изненадана.
	— Марлон! Колко се радвам да те видя. Прекрасен ден за разходка, нали?
	— За някои разходка, за други — куцукане.
	Тя потрепери.
	— Шегичка. Трябва да се засмееш. — Марлон не беше загинал в тъмницата, но бе платил цената за свободата на Рейнджър. Тя се изразяваше в двете му патерици; краката му бяха буквално потрошени и непрестанната болка беше издълбала дълбоки бръчки по лицето му. Но той понасяше страданието си с достойнство и беше един от най-ярките умове в правителството.
	Обаче Сорша се чувстваше неудобно в негово присъствие. Не заради недъга му, а защото той не криеше дълбокото си възхищение към Рейнджър, и защото неведнъж и дваж беше намекнал, че на драго сърце ще я осведоми за празнотите в липсващите години от живота на Рейнджър.
	Не искаше нищо да чува. Не искаше да смекчава остротата на своята язвителност към кралския си съпруг.
	— Нали можем да поседнем? — попита Марлон. — Ето там. Ако не се лъжа, веднъж чух Рейнджър да казва, че това е едно от любимите ви места в палата.
	— Той помни всичко — раздразнено отвърна тя.
	— Поставил си е за цел да запомни всичко, свързано с вас. — Марлон я улови за ръката.
	Двамата бавно отидоха до пейката точно под стената на замъка. От мястото се разкриваше прекрасен изглед към долината. Виждаше се селцето Проспера, сгушено в основата на хълма. Къщичките му приличаха на картинка от детска книжка. По-нататък фермерите оряха нивите си. Оттук изглеждаха с размерите на мравки! А отвъд нивите цялото царство беше поруменяло от радост, че пролетта най-сетне е дошла.
	— Ах. — Марлон се отпусна на пейката. — Виждам защо тук ви харесва тъй много, но не виждам защо така ненавиждате Рейнджър.
	_Я не се меси, където не ти е работа._
	Без значение колко й се щеше да му се сопне, недъгът му я принуждаваше да проявява учтивост.
	— Това е привилегия на всяка съпруга.
	— Но ако разберете какво е преживял в тъмницата…
	— И дума не искам да чуя за тъмницата.
	Марлон пренебрегна възражението й.
	— Какво ли не изтърпя там. Постъпи така, че аз… аз го презрях.
	— Не съм изненадана. — Сорша се засмя горчиво. Обаче беше изненадана, че Марлон си го признава.
	— Там му се случиха такива неща, че аз… плаках от мъка за него.
	— Не ме интересува — пламенно извика тя.
	Марлон продължи, все едно не я беше чул.
	— Накрая той направи така, че аз… започнах да го боготворя.
	— Категорично заявих, че не желая да слушам за никаква тъмница. Защо упорстваш?
	— Защото не мога да стоя и да гледам как му причинявате същата болка… каквато му причиняваха там.
	— Аз ли му причинявам болка? Друг път. — Всяка нощ Рейнджър измъчваше тялото й с томителните си целувки. Всяка нощ тя се стараеше да остане вярна към себе си и всяка нощ той сломяваше съпротивата й, а после я довеждаше до върха. Правеше го нарочно и без значение колко се бореше, накрая Рейнджър винаги побеждаваше. През сълзи тя ставаше свидетел на поредния му триумф. Проклета да е, ако почне да изпитва състрадание към него.
	Но не можеше да признае това на Марлон. Не можеш да го сподели с никого, ето защо сви презрително устни и се изправи.
	— Нямам намерение да те слушам. Ще изпратя някого да ти помогне да се прибереш в двореца, а аз ще продължа самотните си скитания.
	— Нима съзнателно ще избягате от човек, който не може да ви догони да ви накара да го изслушате?
	Тя спря.
	— Ненужна жестокост за жена, която има славата на най-изтънчена и нежна принцеса.
	Марлон знаеше как да маневрира, но Сорша се беше настроила твърдо против него, макар че се върна обратно.
	— Говори тогава, но ако обичаш, не се увличай. Задълженията изяждат часовете ми и почти не ми остава време да се разходя в градината… сама.
	Марлон стоически започна отначало.
	— Не знам какво ви е разказвал принц Рейнджър за периода на пленничеството си.
	— Той не говори по този въпрос. — А и тя не го разпитваше.
	— Защото го е срам.
	Сега интересът й беше събуден.
	— Той беше суетен и празноглав младеж, който рискува родината си и своите другари заради една жена.
	Сорша зачовърка в паметта си и изнамери забравената клюка.
	— Графиня Дюбел.
	Марлон кимна.
	— Прелестната Жулиен, най-коварното творение на дявола. Тя го предаде — него и всичките му приятели. Смееше се, когато го вкара в капана.
	Сорша си спомни жената. Толкова красива, грациозна и чувствена, че в нейно присъствие тя се чувстваше като недодялано селянче.
	— В затвора — продължи Марлон — веднъж годишно на Рейнджър му нанасяха побой.
	— Белезите. — Тя преглътна и си припомни допира до грапавата кожа. — Те са… брутални — изхълца тя, после изтърси изведнъж: — И не са го научили на друго, освен на бруталност.
	— Нима ви е удрял? — Гласът на Марлон надали можеше да изрази повече учудване.
	— Не. — Не дължеше обяснение на Марлон. Всяка нощ преживяваше поредното унижение. Никога нямаше да разкаже никому подробностите.
	Марлон я погледна изпитателно и въздъхна.
	— Нещо му стана в оная тъмница. Така и не разбрах какво, но нека ви разкажа фактите. Рейнджър имаше петима приятели — Цезар, Хектор, Емилио, Хардуин и мен. Ние отраснахме редом с него и бяхме обучавани винаги да го пазим и да бдим за неговата сигурност. С течение на годините свикнахме да го придружаваме на пътуванията му и при… — Той се поколеба.
	— … любовните му приключенийца — заяви Сорша.
	Марлон кимна в знак на съгласие.
	— Когато стражите на граф Дюбел заловиха Негово височество, ние не се дадохме без бой. Хардуин и Емилио бяха убити. Които оцеляхме, ни повлякоха по улиците за назидание и ни хвърлиха в тъмница. Самият Рейнджър беше настанен в една мъничка килия. Останалите бяхме заедно. Но преди да ни затворят, граф Дюбел окова Рейнджър и го преби с пръчка. Накара ни да гледаме. Побоят беше нечовешки жесток, но Негово височество не издаде и звук. Ние бяхме ужасени. Бяхме горди. — Ръцете на Марлон затрепериха и той се хвана с все сили за пейката. — После дойде и нашият ред. Граф Дюбел каза, че това ни е наказанието, задето не сме подкрепили претенциите му към трона на Ришарт. Щом приключи и с нас, се оплака, че ръката му е отмаляла.
	Сорша знаеше, че Дюбел е подлец. Неведнъж този човек се бе опитвал да я убие. Но да се оплаква, че се е уморил да бие четирима беззащитни мъже — това беше върхът на жестокостта и сарказма.
	— През първата година не проумявахме какво се е случило. Чакахме спасение. Мислехме, че можем да апелираме към човещината на стражите и те ще ни помогнат да избягаме. Принц Рейнджър, като техен суверен, им заповяда да ни пуснат. — Марлон се засмя на своята собствена наивност. — Но у стражите нямаше и капка човещина. Те обичаха да живеят сред мрака на ада. Обичаха издевателствата и жестокостите. Не даваха пет пари дали сме гладни или жадни. За тях болестите и смъртта бяха ежедневие, нищо особено. Хектор първи осъзна, че няма надежда. Когато след една година ни изведоха от килиите, за да ни пребият, него го нямаше. Треската го беше отнесла.
	— Бил е твой другар. — Сърцето й кървеше за мъката на Марлон. И за болката на Рейнджър.
	— Да. През втората година намерихме начин да общуваме с Негово височество чрез почукване по решетката. Не разговаряхме за подобни неща, но аз всеки ден отчаяно исках при мама. Толкова ме беше страх от наближаващите побои. Вече не бях човешко същество. Но все едно колко се съпротивлявах срещу хода на времето, омразният ден идваше. Стражите мятаха одеяла върху главите ни и ни извличаха от килията. Докато го смазваха от бой, Негово височество викаше от болка, но никога не молеше. Нито пък Цезар. Нито пък аз. После ни хвърляха в килиите за още една година.
	Сорша не можеше да си го представи. Не смееше.
	— После започнахме да копаем. Цезар беше открил някаква тънка цепнатина в пода. Тъмницата се намираше в най-дълбоките подземия на замъка, който пък беше построен върху скала. Никой никога не беше успявал да избяга, но това не ни беше известно. Работата беше къртовска, но отначало изпитвахме облекчение, че можем да помогнем с нещичко на нашия принц. Плъховете ни изпоядоха, но и ние се чувствахме щастливци, ако успеехме да изпоядем някой плъх. Но копаенето ни отне много време. Гребяхме с лъжици. Гребяхме с пръсти. — Марлон й показа ръцете си. Средните му пръсти нямаха нокти. — А през цялото време принцът беше сам. Нямаше представа с какво сме се заели. Нямаше надежда. Дойде време за поредния побой на граф Дюбел.
	— Той отново ли се оплака, че му е отмаляла ръката?
	— След първата година мен и Цезар ни поеха стражите. Не бяхме достатъчно важни, та Дюбел да се хаби заради нас. Той обаче продължаваше да бие Рейнджър. Обичаше да бие Рейнджър. — Марлон започна да шава, обзет от чувство на неловкост. Главата му клюмна унило. — Последната година… — Марлон си пое дълбоко дъх — Рейнджър… Рейнджър… не можеше… не успя да се сдържи…
	— Не е могъл да се сдържи… — Сорша разбра. — Помолил е Дюбел да спре.
	— Бяха изминали седем години. Той съществуваше самичък в мрака. Килията му беше много малка — почти колкото ковчег. Не си бе продумал с някого.
	Ужасът я притисна като олово. Как щеше да постъпи тя, ако бе прекарала седем години сама в мрака, с обещанието бъдещето да й донесе единствено болка?
	— Щях да се пречупя много по-рано — прошепна тя.
	Марлон кимна.
	— Това, с което трябва да сте наясно, е, че граф Дюбел го послуша. Насърчи го. Накара го да признае пред нас страховете си. Ние беряхме срам заради него. Чувствахме, че сме били верни на принц, който не е заслужавал лоялност. Завърнахме се в килиите си. Още копаехме, но макар че не си го признавахме, сега го правехме заради нашето собствено спасение. — Марлон затвори очи, но една сълза се стече по бузата му.
	Болеше го. Болеше го, но той търпеше страданията си, за да разкаже историята на своя принц. Беше прекарал живота си в служба на Рейнджър. Беше пожертвал своето здраве за него, а сега жертваше и гордостта си.
	Сорша не искаше да слуша. Не искаше да чувства болката на Марлон или да вниква в болката на Рейнджър, защото не желаеше да се откаже от своето огорчение.
	Но как да не слуша, когато Марлон говореше с такава мъка?
	— С Цезар копахме с всички сили, докато до нас не започна да достига свеж повей. Знаехме, че сме близо до успеха. Не знаехме накъде води проходът, но това беше маловажно. За пръв път от седем години имахме надежда. — Марлон се взря право в очите й с такава решимост, че Сорша не можа да отмести поглед. — Само че нашият принц беше спрял да отговаря на почукванията. Не беше мъртъв. Знаехме го. Не бяхме видели да изнасят трупа му. Обаче той не отговаряше и ние се бояхме, че се е… побъркал. В мрака се беше случило нещо, защото когато на следващата година стражите метнаха одеяло върху Негово височество и го повлякоха навън, той се държеше различно. Не се съпротивляваше. Страхът му беше изчезнал.
	Прозрението й показваше, че познава Рейнджър по-добре, отколкото й се иска.
	— Когато е молил за пощада, се е случило най-лошото.
	— Точно така. Негово височество беше стигнал дъното. — Лицето на Марлон се сгърчи от тъга. — Същия онзи ден граф Дюбел се присмиваше на Рейнджър. Заплашваше го първо с пръчка, после с камшик. Рейнджър не направи нищо, не каза нищо. Просто стоеше и го гледаше. По някое време през изминалата година беше станал крал. Той излъчваше благородство. Граф Дюбел просто издивя. Съдра дрехите от гърба на Негово височество. Съдра кожата от гърба му. Кръвта се лееше навсякъде. Камшикът плющеше по задните му части, по нозете му. С Цезар опъвахме веригите, молехме Дюбел за пощада, после сами се опитахме да го спрем. Стражите мърмореха недоволно — дори и на тях това насилие им идваше в повече. Знаехме, че Рейнджър трябва да се примоли или да заплаче и графът ще спре моментално. Но Рейнджър не продума. — Болката струеше от съществото на Марлон. — Беше в съзнание, очите му бяха отворени, но… просто не го беше грижа.
	На Сорша й се догади и притисна ръка към устата си.
	— Когато граф Дюбел започна да шиба Рейнджър по гърдите, графинята се намеси. Предложи на мъжа си вода. Предложи му вино. Предложи му се като курва, потопи пръсти в кръвта на Рейнджър, облиза я и се усмихна. Беше отблъскващо, гнусно, ала граф Дюбел я възкачи като животно на каменния под. Докато се съвкупяваше с нея, стражите ни изблъскаха с принца до килиите ни. — Марлон си пое шумно дъх, сякаш тази изповед го беше изтощила.
	— Но Рейнджър… не се ли нуждаеше от помощ? — Божичко, защо ли питаше?
	— Разбира се. Но стражите се бояха от графа. И вие щяхте да се боите на тяхно място. Когато ни донесоха храна, помолихме ги да ни пуснат да му помогнем. След три дни го домъкнаха при нас; казаха, че е твърде късно, че той умира. — Погледът на Марлон стана студен при спомена за онова мрачно време. — Така беше. Рейнджър не можеше да яде — толкова немощен бе. И да пие не можеше. Но пък говореше. Благодари ни за нашата вярност. Помоли ни да простим младежката суета, която ни беше докарала в този зандан. Помоли ни да не си го спомняме с лошо.
	— Имаше ли треска?
	— Не. Мислехме… още ми се струва, че той бе решил да умре. Казахме му, че копаем дупката, че малко остава да се измъкнем. Той беше тъй щастлив… — Марлон се усмихна — … за нас! Каза, че сме снели последния товар от плещите му, че няма да се измъчва как гнием в непрогледната тъмница. Помоли ни умно да се възползваме от свободата си. И умря… в прегръдките ми.
	— Какво? — Сорша се вцепени от ужас.
	— Умря. — Марлон стисна ръката й. — Кълна се, че умря. Предаде Богу дух. Беше тъмно. Смъртта бе до нас. Чувах как водата се стича по стените. Усетих как животът напусна тялото му.
	_Въздухът беше лош. Бездушните камъни на килията надвисваха отвсякъде. Ничий глас не нарушаваше тишината. Ничия ръка не се протегна, за да превърже раните й, или за да отнеме болката й. За легло й служеха купчина кости от плъхове, а за завивка — дълга ефирна паяжина._
	_Беше погребана жива._
	_Но това не я интересуваше. Някъде наблизо се стичаше вода и бавното капене, което някога я докарваше до полуда, сега само допринасяше за безразличието й. Нейният свят се състоеше от самота и печал. Тя умираше и приветстваше края на неутешимостта, скръбта, мъката._
	_Пръстите й докоснаха костеливата ръка на смъртта…_
	Сорша потрепери. В съня си е била там. При него.
	— Какво се случи?
	— Отиде си. Тялото му беше студено. Аз бях в шок. Цезар ридаеше. И изведнъж, като гръм от ясно небе, Рейнджър се сгърчи конвулсивно. Сякаш нещо го беше ударило в гърдите. Сърцето му отново заби. Той пресекливо си пое дъх. И отново се върна при нас. — Марлон стисна кръста на шията си.
	— Това бе чудо.
	Сорша не желаеше да го повярва. Не и за Рейнджър с неговата страшна воля и нелепата му, отблъскваща убеденост, че може да си осигури любовта й със силата на мъжката си чувственост.
	— Завърна се към живота, изпълнен с решимост. Искаше да избяга, да си отмъсти на граф Дюбел за безчинствата в Ришарт, да се ожени и да си народи деца и да живее вечно чрез тях. Помнеше, че му бяхме казали за дупката и ни упъти накъде точно да копаем. Оказа се прав. Ако бяхме запазили първоначалната посока, щяхме да излезем на централната пътека на замъка. Веднага щяха да ни забележат и да ни върнат обратно. Вместо това се озовахме на тясната пътека към отдавна забравената странична врата на крепостта.
	Сорша не можеше да повярва.
	— Ами стражите? Те не пожелаха ли да погребат Рейнджър?
	— Казахме им, че той чезне, но че все още са му останали големи запаси от сила. След като беше преживял побоя, те ни повярваха. Пък и не искаха да имат нищо общо с него. Колкото и странно да звучи, струва ми се, че бяха уплашени. Мислеха, че Рейнджър обладава свръхестествени сили, че Бог го брани с десницата си. — Марлон приведе глава и въздъхна. — И аз мислех така. Волята му беше диамант, оздравяването — удивително. Когато след два дни видяхме бял свят, той изпълзя от дупката и тръгна надолу по възвишението. Когато бягството ни беше разкрито, той пое в друга посока и поведе стражите подире си.
	Марлон премълчаваше нещо.
	— А вие какво направихте?
	— В какъв смисъл?
	— Рейнджър е жив и здрав. Цезар го няма. Ти си осакатен. Как е възможно? — Трябваше да научи края на историята. — Какво направихте?
	— Той бе нашият принц. Бяхме се усъмнили в него веднъж, нямахме това право втори път. Ето защо привлякохме внимание на стражите и ги отклонихме след нас. Цезар беше убит. Аз бях стъпкан от конете. — Марлон посочи краката си. — Но Рейнджър се измъкна и това бе най-важното. Не съжалявам за нищо, докато седя тук и знам, че той ще отвоюва Ришарт от онзи изверг.
	В метоха Сорша я учеха да вярва в благородството. Времето беше заличило у нея тази вяра.
	Но сега Марлон й доказваше, че благородството не е изчезнало от лицето на земята.
	_Рейнджър ли беше вдъхновител на такива възвишени чувства?_
	Според Марлон отговорът беше _„да“._ А съпругът й заминаваше на война. Скоро.
	— Той ще навлезе в Ришарт — каза тя. — Според нашите източници граф Дюбел е източил хазната. Народът го мрази. В армията цари пълен безпорядък. Победата ни е в кърпа вързана.
	— Рейнджър ще оцелее — увери я Марлон. — Не се е отървал от тъмницата, за да умре на бойното поле.
	— Сигурна съм, че си прав. — Трябваше да повярва, че Рейнджър няма да загине.
	— Но ако аз съм щастлив, то той не е. Рейнджър заслужава нещо повече от успех. Заслужава щастие, което само вие, Ваше височество, можете да му дадете.
	У нея се надигна познатото чувство на негодувание.
	— Той можеше да бъде най-щастливият мъж на света, но благодарение на своите измами си пропиля късмета.
	— Този мъж изкара осем години в тъмница. Другарите му бяха убити. Преследваха го. Умря. Има си причини за своите… действия.
	Обяснението на Марлон не я затрогна.
	— Пътувахме заедно дни наред. Знаеше коя съм, но въпреки това ме лъжеше като циганин. Аз не съм зъл узурпатор. Не съм някоя лека жена. Живях в манастир, грижех се за градина с билки и търпеливо чаках мига, в който ще мога да се върна у дома. А Рейнджър… ме направи на глупачка. — В този миг Сорша разбра, че вече не му се сърди. Беше наранена от факта, че той приема нейната любов, но не й дава нищо в замяна, освен нежност и главозамайваща страст.
	Рейнджър не я обичаше и това положение на нещата й се струваше нетърпимо.
	Марлон понечи да каже нещо, но размисли:
	— А може би Рейнджър не и нито измамник, нито лъжец, нито дори лош познавач на човешкия характер. Маже би просто е допуснал грешка, сериозна грешка и не знае как да се извини. Колко типично за всеки мъж.
	— Ама че глупост. — Абсолютна нелепост. — Рейнджър е възрастен. Всички възрастни знаят как да се извиняват.
	— Простете ми, ако не се съглася, Ваше височество. Само едната половина от възрастните знаят как да се извиняват. Другата половина са мъже и след като заговорихме за пола ми, уверявам ви, че всеки мъж е готов по-скоро да обърне света, но не и да каже „извинявай“.
	На Сорша й се щеше да продължи спора, но истината в думите на Марлон изведнъж й се стори очевидна. През живота си не беше чувала някой мъж да признае, че е сбъркал и да се извини. Вярно, че през последните години не беше имала кой знае колко контакти с мъже, но това поне обясняваше някои неща в характера на Рейнджър. Не бе триумф за него, когато я покоряваше в дългите нощи. Не затова я притискаше в прегръдките си, докато тя плачеше от екстаз. Просто се стремеше да я утеши.
	— Рейнджър е пълен идиот. — В тона й се съдържаше учудване.
	— Боя се, че май сте права.
	— Още сега ще отида да говоря с него. — Сорша стана и нагласи полите си.
	Марлон също се изправи от уважение към своята кралица.
	— Ще чуе мнението ми по въпроса — зарече се тя — и когато свърша с него, ще ми се извини само и само за да… спре излиянията ми.
	— Солиден план, Ваше височество. — Марлон се облегна на патериците си.
	Отначало Сорша тръгна към палата, но след секунди пак се върна при Марлон.
	— Благодаря ти. — Очите й блестяха от задоволство. — Благодаря.
	Тя отново пое по пътеката, но когато достигна живия плет до страничната врата на крепостта, двама мъже се изстъпиха пред нея. Единият беше красив и силен, а другият — стар, опитен войн. И висок също така. Юмруците му бяха грамадни.
	— Извинете ме, господа. — Тя се опита да ги заобиколи. Трябваше незабавно да говори с Рейнджър.
	— С Ваше височество, принцеса Сорша, ли имам честта? — поклони се по-възрастният мъж.
	Баба й точно сега ли беше намерила да изпрати да я повикат? Определено й липсваше усет за време.
	— Да, но съпругът ми, принц Рейнджър, е изразил желание да ме види моментално, тъй че…
	Отнякъде изникна трети мъж, след него четвърти, а от храстите изскочиха още двама, за да я обградят в кръг. Капан.
	Това тук не бяха хората на баба й.
	— Кои сте вие? — рязко попита Сорша.
	— Ако дойдете с нас без съпротива, няма да ви сторим зло — каза възрастният мъж.
	По-младият му съратник положи ръка върху дръжката на сабята си и яростно започна да тръска левия си крак, сякаш опасността го възбуждаше. Останалите мъже се оглеждаха за стражите.
	Разбира се, бяха нервни, планът им беше дързък. Бяха дошли да заловят принцесата в кралските градини.
	— Кои сте вие? — отново настоя тя. Погледът й попадна върху сетрето на младия мъж. Там, почти скрит от плаща му, се мъдреше малък символ. Кафява змия, свита на кълбо, на нещо като ален фон.
	Граф Дюбел. Това бяха неговите хора. Без предупреждение Сорша отметна глава назад и писна с всичка сила.
	Една груба ръка спря писъка й в зародиш. Шестимата мъже се скупчиха около нея и я помъкнаха към конете, чакащи край живия плет.
	Сорша се бореше всячески, но нямаше шанс срещу обединените им усилия. Успя обаче да се обърне поглед назад.
	Там, където за последно беше видяла Марлон, храсталаците се полюшваха. Марлон бе избрал бягството пред опасността отново да се озове в тъмницата на графа.
	_Тя беше сама._


>	25

	Агонизиращият лакей се прокашля, докато отваряше на Рейнджър величествените, украсени с позлата врати на тронната зала.
	Рейнджър разсеяно вдигна поглед от картата в ръцете си.
	— Питър, кашлицата ти е просто ужасна. Лекувай се.
	И се закова на място.
	Кралицата седеше високо на подиума. Побеляла, стройна, елегантна, с бастун в ръка, който й служеше за оръжие. Старицата беше студена като един от онези мразовити зимни дни, в които реката замръзваше.
	Нищо чудно, че Питър се беше продрал от кашляне. Беше се опитал да го предупреди за ужасната опасност, която представляваше кралицата, но Рейнджър се оказа твърде погълнат от военните си планове.
	Както обикновено, изражението на кралицата вещаеше лошо за всеки, дръзнал да се мерне пред височайшия й поглед. Рейнджър определено не беше изключение от правилото.
	Не показвай паника, каза си той. — Тя е като куче, което надушва страха и се втурва в атака.
	Проблемът с кралицата беше, че тя атакуваше независимо дали врагът се страхува или не. Вероятното беше станала безчувствена към силните емоции на ужаса, защото отдавна беше свикнала да ги предизвиква у всички.
	— Каква приятна изненада! — Рейнджър се поклони с дължимия на опасната старица респект. — С какво мога да съм от полза на Нейно величество?
	— Направи внучката ми щастлива. — Очите й блеснаха враждебно. — Мислех, че това се подразбира от само себе си.
	Питър затвори вратата и най-коравосърдечно изостави принца в бедата му.
	Да. Старицата винаги се втурваше в атака, без да протака.
	Но сега Рейнджър беше господарят тук и не отговаряше пред никого.
	— Това, което се подразбира от само себе си, е, че човек не бива да се бърка в чуждите работи — хладно отсече той.
	— Моя работа е да видя наследник на престола, а Сорша не може да се заплоди, ако не пуска жребеца да я качи.
	— Внучката ти не е кобила за разплод! — възмути се Рейнджър и с известно закъснение добави. — Нито аз съм разгонен жребец.
	— Тогава се дръж като мъж! — Баба й удари с бастун по облегалката на трона. — Допуснал си някакъв много сериозен гаф, иначе Сорша нямаше да се отнася с теб като към гнусна буболечка, която е смачкала с обувката си. Длъжен си да й се извиниш.
	— Извинявам й се всяка нощ. Тя не ме… — Щеше да каже „слуша“, но осъзна, че всъщност не е облякъл в думи разкаянието си. Само го демонстрираше.
	— Очевидно не както трябва. — Подпирайки се на бастуна, владетелката се изправи на крака. — Жените обичат подаръци. Ти какво си й подарил?
	— Напоследък съм малко зает с държавни дела. — С кралството през деня, със Сорша през нощта. Не можеше да прецени кое е по-голямо предизвикателство.
	— Я ми подай ръка, момче.
	Рейнджър изкачи стъпалата и й помогна да слезе. Досега не си беше давал сметка, че тя куцука.
	— Едно след друго, Рейнджър! Не те ли научих да изграждаш, стройна система от приоритети? И като сме започнали: кога ще се наканиш да ми поискаш кралските скъпоценности?
	— Диамантите на Бомонтен? — Старицата продължаваше да го изпълва с удивление и възхита. — Нима ги имаш?
	— Ако не ги бях скрила, щяха да се затрият по време на революцията.
	— Всъщност мислех, че наистина са изчезнали.
	— Ти за каква ме имаш? — Тънките й устни се извиха в нещо, което би могло да мине за усмивка. — Когато синът ми замина на война, незабавно ги прибрах.
	— Естествено. — Старицата бе хитруша, която чудесно познаваше човешката природа. Никога не би поверила другиму безценните диаманти, сапфири и бисери.
	— Още ги пазя. — Тя заби нокти в ръката му. — Но ще ти ги дам, така че искай.
	Рейнджър мразеше да го манипулират, но ако капитулираше сега, щеше да си спести време, което да използва за усъвършенстване на военната стратегия — и за любене на Сорша.
	— Моля ви, бихте ли ми дали кралските скъпоценности, за да ги обрека на съпругата си?
	— Незабавно ще наредя да ти ги донесат.
	— Хиляди благодарности за вашата бърза и гъвкава мисъл. — При нормални обстоятелства щеше да изтръгва благодарностите с ченгел от гърлото си, но днес бе готов на всичко, за да отклони въпроса от съблазняването на съпругата си.
	В това отношение се оказа наивник.
	— За нищо. Как ще й ги поднесеш? — Баба изстреля въпроса като куршум.
	— Ами не съм мислил. — Че как иначе? Току-що бе разбрал за съществуването им — не че това щеше да мине като оправдание пред кралицата.
	— Не мога да повярвам, че ще те съветвам по въпроси от такъв характер. Не зная що е романтика, но очевидно и ти си бос в тази област; ето защо се нуждаеш от помощ. Слушай. Ще подариш на Сорша камъните утре вечерта на бала по случай завръщането ти. — Баба й беше планувала ухажването минута по минута, жест по жест.
	— Ще й хареса. — И на него щеше да му хареса. Сорша щеше да му се усмихне, може би поне веднъж искрено.
	— Ще бъде много грандиозно и ти трябва да го направиш, както ти казвам, но внучката ми не обича да стои в центъра на вниманието. Нищичко ли не си научил за нея? — Баба й май беше задала реторичен въпрос. — Сорша е от онзи тип жени, които биха предпочели букет цветя. Набери й китка. Номерът няма да се получи, ако накараш градинаря да й занесе. Това ще я направи нещастна.
	— Знам — с раздразнение отвърна Рейнджър, но през цялото време не спираше да се чуди: защо? Не разбираше нищо от цветя. Не знаеше как да съчетава цветовете. Не знаеше какво да прави с бодлите на розите. Не знаеше как се аранжира букет. Защо Сорша да не приеме с радост букета на градинаря? Нали му плащаха добре тъкмо за тази работа?
	— Сорша е романтична и нежна. Би й харесало след вечеря да я изведеш на разходка в градината. — Бабата почука с пръст по съсухрените си устни. — На лунна светлина. Сега е почти пълнолуние. Довечера времето ще е много подходящо.
	— Довечера сме поканили френския посланик — саркастично вметна Рейнджър. — Няма ли да му се стори странно, че вместо да говоря с него, изчезвам някъде с жена си?
	— Той е французин. Ще му се стори странно, ако не го направиш.
	Рейнджър разстла картите по масата и притисна ъгълчетата им, за да не мърдат. Беше готов на всичко, за да избегне пронизващия взор на баба й. Погледнеше ли я в очите, като нищо щеше да си признае, че е написал на Кларис и Ейми писма, с които им разказваше за връщането на сестра им и ги молеше да дойдат час по-скоро на визита. От всичко, което се бе случило в Шотландия, Сорша му беше най-сърдита за изгорените писма. После за това, че не й беше показал новите писма и накрая, че не я пусна при Кларис.
	А за последното вината дори не беше негова.
	Но Сорша не даваше пуснат грош. Щом го упрекваше, че се е държал като гнусен лъжец, защо да не го обвини, че по пътя са ги причаквали убийците, отклонили ги от Фрея Крегс?
	Наистина не беше осъзнал силата на връзката между сестрите, нито си бе дал сметка за огромното безпокойство на Сорша, свързано със съдбата им. Може би — само може би — беше допуснал грешка, като не я беше успокоил в това отношение. Сега не виждаше защо да не се помоли на Кларис и Ейми да дойдат. Изпита ужасно облекчение, когато утвърдителните им отговори пристигнаха скоро.
	Навярно това щеше да разтопи сърцето на Сорша.
	— Виж, момче — Ама и кралицата умееше да го третира като хлапак! — не ме разбираш. Аз отгледах момичето, за което се ожени. Видях я в деня на раждането й и оттогава не съм спирала да се страхувам за нея. Тя е мила, добросърдечна, уязвима — типът жена, която мъжете като теб използват без благодарност за бисера, който съдбата им е подхвърлила.
	— Мъжете като мен? — Какво имаше предвид с това?
	— Но Сорша е станала различна. Вече не е онова миловидно, крехко същество. От време на време зървам проблясъци от старата Сорша, но нещо е събудило негодуванието й и я е променило до неузнаваемост и — недей да ме лъжеш — това нещо си ти. — Студените сини очи на баба й изровиха дупки в гордостта му. — Затова, ако не искаш до края на живота си да държиш веригата на жена, която непрекъснато се стреми да ти се изплъзне, ще слушаш какво ти казвам.
	Рейнджър се втренчи в картите на Бомонтен и Ришарт, мъчейки се да си спомни какво толкова важно имаше да свърши по тях.
	— Защо да слушам съветите ти относно жена ми?
	— Защото залагам всичките си надежди на факта, че и ти си се променил.
	Бабата беше права. Мътните я взели, беше права. Трябваше да предприеме нещо — нещо различно, защото планът му да принуди Сорша да му отдаде доброволно любовта си се беше провалил с гръм и трясък. Макар че я държеше в обятията си всяка нощ, макар че я докарваше до оргазъм въпреки волята й, той усещаше как я губи малко по малко. А през цялото време, което прекарваше с военачалниците, посланиците и картите, той самият се чувстваше на ръба на нервна криза.
	По същия начин се чувстваше в тъмницата. Ненавиждаше познатото усещане.
	— Рейнджър, смили се над клетата старица и докажи, че не си същия глезльо като едно време. — Баба й не звучеше свадливо, а по-скоро уморено, което само по себе си беше плашещо.
	— Какво да направя? — тихо попита той.
	— Скъпоценности, цветя, разходка — баба й навря сгърчения си показалец в лицето му, — по време на която си признаваш, че си глупак да я нараниш така и обещаваш държанието ти никога да не се повтаря.
	Рейнджър точно това се стремеше да избегне.
	— Когато избягах от тъмницата, дадох тържествен обет да не падам на колене, пред когото и да е, да не пълзя и да не се моля. Разбираш ли, обет.
	— В такъв случай спирам приготовленията по официалната ви венчавка и коронацията в катедралата и ще анулирам брака ви — студено изрече кралицата.
	— Какво? — изрева той.
	— Внучката ми няма да страда, само защото си инат. — Очите на баба й бяха ледени късчета синьо небе. — Оженили сте се в чужда страна. Мога да подкупя свидетелите, да потуля доказателствата, да открия на Сорша друг принц, с когото ще е щастлива.
	— Нищо подобно няма да направиш. — Ръцете на Рейнджър се свиха в юмруци. Никога не би ударил жена, определено не и старица, но ако някога се поддадеше на изкушението, баба й щеше да е първата му боксова круша. — Сорша е моя. И винаги ще бъде моя. Излъгах я, защото исках да съм сигурен, че ще ми дадеш армия, но ще й се извиня, защото…
	— Защо? — Бабата се приведе напред.
	_Защото я обичаше._
	Обичаше я, но й беше причинил само мъка. Беше я лишил от човешкото й достойнство точно както граф Дюбел го беше лишил от неговото.
	Защо му беше отнело толкова време да го проумее?
	— Рейнджър! — задъхано извика Марлон от прага. При това прекъсване бабата изстена като стара кранта и се подпря изтощено на масата.
	Марлон се облягаше тежко на патериците си. Пребледнялото му лице беше набраздено от струйки пот. Подире му се точеше върволица от стражи и сановници.
	— За Бога, Рейнджър, бързо!
	— Какво има? — Рейнджър скочи и му се притече на помощ.
	— Отвлякоха я! Хората на граф Дюбел!
	Баба й стисна ръката си, сякаш превита надве от силна болка.
	— Отвлякоха принцесата. Граф Дюбел е оставил това искане за откуп. — Марлон пипкаво прерови джоба си и измъкна лист хартия, пронизан с нож. — Определил е дата и час, в които да дойдеш да си я прибереш.
	Рейнджър грабна листа и прочете съобщението.
	— След две седмици, недалеч от замъка, където бяхме затворници, Ваше височество — рече Марлон. — Той иска вас.
	— Мен може и да ме убие. — Рейнджър захвърли писмото и закрачи към вратата. — Обаче Сорша няма да е още дълго в ръцете му.


>	26

	След две седмици неколцина мъже, облечени в черно, се плъзнаха в сумрака на притихналата гора, търсейки мястото, където трябваше да се разиграе утрешната драма. Заедно с тях яздеше и един конник, който извика тихичко, без да слиза от седлото си:
	— Ваше височество, намериха го. — Рейнджър разбра какво значи тонът на Марлон и сърцето му се сви. Той последва другаря си до едно място с изглед към ливада, обрасла в треви, които се полюшваха на вятъра.
	В светлината на полумесеца Рейнджър видя капана, който му беше заложил граф Дюбел.
	— Ад — рече той и това беше по-скоро описание, отколкото ругатня.
	— Може би има друг начин. Да облечем някой, който прилича на теб…
	— Не. — Рейнджър сам щеше да спечели тази битка.
	— Можем да издебнем, когато довеждат тук Нейно височество, и да я спасим преди…
	— Не. — Рейнджър прекрасно разбираше тревогата на Марлон. — Този път няма да те предам.
	— Вярвам ти. — Гласът на Марлон бе пропит от искреност.
	— И аз на теб. Ето какво ще направим. — Когато даде указанията и Марлон отиде да ги предаде на мъжете, Рейнджър отново погледна капана.
	Разбира се. Така трябваше да бъде.
	Единственото нещо, пред което не смееше да се изправи.
	Но се налагаше. Заради неговия народ. Заради Сорша.

	— Ваше височество. — Хюбърт държеше вратата отворена, но много внимаваше да не прекрачи прага на килията. — Дворът отива на лов и моли за вашето присъствие.
	— Моли? Нима? — Сорша не се обърна с лице към Хюбърт. Вместо това погледът й не се откъсваше от панорамата, която се откриваше от кулата на замъка. Черните планински върхове пронизваха синьото небе. Злачните зелени гори покриваха възвишенията. Житото скоро щеше да поникне в далечните поля.
	— Ришарт е хубава страна — ако не се заглеждаш много.
	— Моля ви, Ваше височество, трябва да ви заведа в голямата зала.
	— Обаче колкото повече се взирам, толкова повече забелязвам неудачите на граф Дюбел.
	— Моля ви, не ме карайте да ви водя насила.
	Сорша изобщо не се съмняваше, че Хюбърт не желае проблеми. Той служеше в стражата още при управлението на стария крал, бащата на Рейнджър. Въпреки това тя продължи:
	— Зад крепостните стени в покривите на кухнята и обора зеят дупки. Билковата градина е потънала в буренаци. Пътеките не са почистени.
	— Ваше височество, моля ви.
	Сорша се обърна към Хюбърт:
	— Някога хубавият замък сега е западнал. Слугите ходят с превити гърбове и сломен дух. Всички ненавиждат графа.
	— Шшт! — Хюбърт се огледа разтревожено. Граф Дюбел все по него й изпращаше посланията си и Сорша чудесно знаеше защо. На Хюбърт можеше да се разчита, той спазваше педантично повелите на графа и беше планирал дръзкото похищение в сърцето на Бомонтен. Беше възрастен, посивял, обръгнал в битките и знаеше докъде се простират възможностите му.
	— Защо не въстанете срещу него? — попита Сорша. — Ако всички в замъка обедините сили…
	Хюбърт снижи глас.
	— Не можем. Аз не мога. Знаете ли защо съм началник на стражата?
	Тя поклати глава.
	— Другите войници… някои от тях загинаха в бой за своя крал. — Хюбърт се огледа зад себе си и пристъпи в стаята. — Някои от тях загинаха, докато граф Дюбел си играеше на война. Година след година, война след война… Миналата година някои от нас решиха да се вдигнат на бунт. Поискаха да се присъединя към тях, но аз си имам майка, която е стара. И две дъщери, които са малки. Не мога да рискувам…
	— Знам — нежно изрече Сорша. Наистина знаеше. Всяка нощ беше лежала будна, очаквайки някой мъж да нахлуе в стаичката и да я поведе в мрака. Всеки ден се ослушваше за стъпки в коридора и й прималяваше от страх, когато някой спреше пред вратата й. Но нищо не й се бе случило… засега. Ледено предчувствие стягаше гърдите й.
	— Когато опитът за бунт пропадна, същите онези стражи изчезнаха… в тъмницата. — Хюбърт навлажни с език устните си. — Мрачен и дълбок е тукашният зандан. Граф Дюбел е прочут с мъченията, на които подлага пленниците си. С побоищата си. Понякога слиза долу, за да се увери лично в изпълнението на своите нареждания. Понякога графинята го придружава, а когато се завърне, очите й… лъщят като чисто нови монети. Всеки няколко месеца на кръстопътищата някоя нова глава е набита на кол. Мъча се да не гледам, но понякога не успявам да се стърпя, понякога разпознавам лицето, или поне изражението.
	— Ужас.
	— Не. Облекчение. Всеки от тях е искал да умре. — Хюбърт зашепна напрегнато: — Какво трябва да сториш на здрав, силен мъж, та да го накараш да приветства смъртта?
	Сорша потрепери. И с Рейнджър ли се беше случило така?
	— Моля ви, Ваше височество, умолявам ви, елате с мен. В противен случай ще се наложи да употребя сила.
	— Разбира се, че ще дойда с теб. — Тя се усмихна на якия страж. — Не искаме да им доставим удоволствието да гледат как ме влачиш насила, нали?
	— Не още — измърмори той.
	— Какво?
	Хюбърт се прокашля и безпомощно разпери ръце.
	— Трябва да завържа китките ви.
	— Нима великият граф Дюбел го е страх от една нищо и никаква принцеса? — Думите бяха изречени кротко, но вътре тя вреше и кипеше от гняв.
	— Трябва да завържа китките ви — повтори Хюбърт. — Моля.
	Стражът изглеждаше толкова жалък, че тя протегна ръце без нататъшни възражения.
	Хюбърт извади въжето от пояса си и я завърза.
	— Носят се слухове, че принц Рейнджър е избягал от тъмницата — сподавено прошепна той. — Вярно ли е?
	— Разбира се, че е вярно. Знаеш, че граф Дюбел не би го освободил за нищо на света.
	Хюбърт си пое дълбоко дъх и на устните му затрептя лека усмивка.
	— Тогава има надежда.
	— Винаги има надежда.
	— Не. Не и за дълго. — Той се отдръпна. — Много ли е стегнато?
	— Добре е. — Всъщност въжето беше толкова хлабаво, че едва се държеше на пръстите й. Без съмнение Хюбърт беше наясно с това.
	Той я предвождаше по стръмното вито стълбище, казваше й къде да внимава за изкъртени дъски; подхващаше я, когато тя залиташе. Сорша вървеше към незнайна, мрачна съдба, но беше почти радостна, че дългото чакане най-сетне е приключило.
	От високата арка наблизо се чуха високи гласове и пронизителен смях.
	— Закусват — обясни й Хюбърт.
	— Малко е късно за лов — беше коментарът й.
	Стражът сви рамене, хвана я под мишница и я помъкна в голямата зала.
	Помещението, в което граф и графиня Дюбел се хранеха, блестеше с пламъка на хиляди свещи. Златните отблясъци бяха навсякъде: по чиниите, гоблените, бижутата, дори по везмата върху униформите на прислужниците. Но под благоуханието на скъпите парфюми във въздуха тегнеше лоша, натрапчива миризма; лъх на развалени зъби, на гъмжащи от плъхове стени, на упадъчна амбиция.
	Графът и графинята също блестяха — тънките пръсти на Жулиен се прегъваха под тежестта на разкошни пръстени. Графът носеше златна верижка с натруфен медальон и огромен сапфир, в който сякаш гореше жив огън. Двойката определено имаше произход и външност, достойни за кралски особи, но и от тях струеше скрита развала.
	Аристокрацията на Ришарт не се бе присъединила към тях след преврата и те бяха принудени да се задоволят с хора от съмнителен произход, раздути амбиции и — според баба й последното бе абсолютно непростимо — лоши обноски. Графът и графинята бяха паднали до нивото на своите поддръжници.
	Сорша влезе.
	— Ето я и нея! — извика през смях графинята. — Нашето малко жертвоприношение. — Жулиен се кикотеше като ученичка, която се наслаждава на някое непозволено удоволствие.
	Не толкова думите, колкото начинът на изричането им накара сърцето на Сорша да се вледени от ужас.
	Това нямаше да бъде обикновен лов. Тук се кроеше нещо. Нещо страшно.
	Граф Дюбел я зърна, махна й да се приближи и я повика:
	— Принцесо, вярвам, че престоят тук ви е харесал.
	— Не е както съм свикнала — тя вдигна красноречиво вързаните си ръце. По-добре да се прави на безразлична, отколкото да предизвика подозрението, че възлите не са здраво затегнати.
	— Това е нужно. За вашата сигурност. — При последвалия смях граф Дюбел отправи многозначителна усмивка към пируващите гости. — Нали разбирате, ще ходим на лов… за принц.
	О, боже. О, боже.
	Сърцето й задумка в гърдите. Тя едва успя да си поеме дъх.
	— И каква ще е моята роля?
	— Не се ли досещате, Ваше височество? — Усмивката му я смрази. — Вие ще бъдете стръвта.
	— Рейнджър ще се опита да ме спаси, а вие ще го заловите.
	— Считам първия път, когато го плених, за най-върховия миг в живота си. Съдбата рядко дава шанс за… — граф Дюбел сладострастно облиза червените си устни… два върхови момента.
	Сорша нямаше да му достави удоволствието да припадне. Нямаше. Но докато руменината се оттичаше от лицето й, тя се огледа наоколо с изострено внимание.
	Там. На масата. Онзи мъж. Гледаше я с блеснали очи като невестулка, подушила кръв.
	Онази жена. Докато се смееше, острите й зъби се оголваха хищно.
	Друг мъж. Гледаше я както ловджийска хрътка — лисицата.
	А графинята… тя се облягаше във високия си стол, играеше си със сребърните прибори и се усмихваше щастливо като дете, на което са предложили някакво лакомство. Русата й коса беше вдигната на моден кок. Костюмът за езда от разкошно синьо кадифе гальовно обгръщаше стройните й извивки. Единствено в коварните й сапфирени очи се таеше знанието какво предстои на Сорша. И на Рейнджър, бившия й любовник.
	Сорша беше попаднала в бърлога на зверове и нищо от опасностите по пътя към дома — нито подлецът Макларън, нито хитрецът Макмъртри, нито предателят Джефри — нищо не можеше да се сравнява с развалата на тези хора.
	— Обичаш ли го този твой принц? — Граф Дюбел се приведе напред и я загледа алчно. — Харесваш ли нашарения му гръб? Аз лично го украсих с белези. Знаеш ли, че съпругът ти се бои от мрака? Аз го превърнах в лигавия пъзльо, който е днес.
	— Ако принц Рейнджър е пъзльо, тогава защо сте уверен, че ще налапа въдицата и ще тръгне да ме спасява? — високо и ясно попита Сорша.
	Хюбърт я улови под мишницата и за малко не я повали на пода.
	— Идвай! — грубо подвикна той.
	— Къде я водите, капитане? — Гласът на граф Дюбел изплющя като камшик.
	— В конюшните, Ваше превъзходителство. Дамата ще чака там до второ нареждане.
	Голямото мнозинство от мъжете започнаха да щракат с пръсти и да подвикват:
	— Хей, Едигио, дамата ще те чака там. Какво ще й наредиш, ха-ха-ха! Сочен залък е тя! Хубаво ще си подложиш!
	— Удоволствието му от добрата храна ще бъде споделено. — Жулиен пламна цялата и ръката й се сключи яростно около чашата с вино. — Тогава ще видим каква хубостница е тая.
	Сорша хвърли поглед на помещението. Красиви мъже. Зашеметяващи жени. Празни погледи. Похотливи усмивки.
	Погледна граф Дюбел. Видя изваяните му черти, атлетичното му тяло, кървясалите му очи, изпълнени с отчаяната нужда да докаже властта си.
	Улови погледа на графинята и видя смъртоносната отрова на жена, преминала разцвета на екзотичната си хубост, вехнеща ден след ден в немилостта на годините. В тази земя на беззаконието Жулиен бе готова на всичко, за да възвърне предишното си положение; в това число и да хвърли Сорша на вълците.
	Хюбърт отново я блъсна.
	— Мърдай! — изръмжа той.
	Сорша се затътри, полагайки усилия да не хукне, за да не даде повод на множеството да се втурне в преследването й. Когато излезе от голямата зала, по гръбнака й пробягна тръпка. Хюбърт също си пое глътка въздух, за да се успокои.
	— Тая е бясна кучка — измърмори той.
	Сега Сорша търчеше, оставяйки омразния двор на граф Дюбел далеч зад гърба си.
	— Какви ужасни хора. Тънат в разкош, но не могат да посочат разликата между кралски палат и свинска кочина.
	— Съжалявам, Ваше височество. Бих ви помогнал, ако можех. — Хюбърт звучеше окаяно.
	— Ти наистина ми помогна. — Сорша го докосна по ръката. — Изведе ме оттам цяла-целеничка. Благодарна съм ти.
	— Не знаете какво щяха да ви сторят. — Хюбърт вървеше по-бързо от нея.
	— Добих известна представа. Но не се притеснявай. Моят мъж ще дойде да ме спаси.
	— Би трябвало. Графът ще го причака…
	— Знам, но ти не ме разбра. Рейнджър не е същият човек, който е бил твой принц. Сега няма да допусне и косъм да падне от главата ми. — Сорша не се съмняваше в това. Нямаше значение дали Рейнджър я е измамил, или дали тя го презира, че използва тялото й, за да си осигури наследник. Противно на всякаква логика или надежда, тя знаеше, че Рейнджър ще я спаси. Това и каза на стража.
	— Знам, ваше височество — отговори Хюбърт, но неговият безрадостен тон бе в противовес с думите му.
	Конюшнята бе човешки кошер с конярите, които се лутаха насам-натам и оседлаваха конете. Във въздуха се носеха прашинки и проклятия. Сорша предполагаше, че ще й подберат такъв екипаж, че да осмеят ранга й.
	Оказа се права. Грубо скованата каруца приличаше на талигите, които извозваха френските аристократи до гилотината. Конят, който я теглеше, имаше огромни копита, яки крака и неравна походка — с две думи, стара кранта.
	Заобиколиха я деветима мечоносци в пищни костюми, на чиито ръкави беше избродиран гербът на фамилията Дюбел. Двама от мъжете бяха по-възрастни, по-опитни, но останалите седем бяха млади и горди; непрекъснато се пъчеха с мечовете и я гледаха с едва прикрито презрение.
	— Господа — поздрави ги тя.
	Те не й обърнаха внимание. Ловецът не разговаря с лисицата.
	Сорша погали главата на крантата и се обърна към Хюбърт:
	— Изненадана съм, че не са ми дали бивол.
	— Биволите са твърде бавни, а вие трябва да стигнете навреме до…
	— Хюбърт, самозабравяш се! — озъби се един от мечоносците. Той имаше аристократичен акцент, модна прическа и надменна усмивка.
	Обаче Хюбърт беше с по-висок чин и на свой ред му се сопна:
	— Ти какво си въобразяваш, че ще направи пленницата, господинчо? Че ще избяга и ще нанесе поражение на граф Дюбел? Тя е само една мършава женска. Струва ми се, че ние десетимата успешно можем да се справим с нея.
	Двамата възрастни стражи се засмяха.
	— Наистина си нагъл, господинчо.
	Младежът положи ръка върху дръжката на меча си. Другарите му последваха примера му Хюбърт продължи:
	— Докато аз съм командир на стражата…
	— Как ти е името? — Сорша вложи в гласа си цялото високомерие на баба си.
	Младежът подскочи. Сведе поглед към нея, сякаш я виждаше за пръв път, и очевидно загуби самоувереността си под пронизващия й взор.
	— Батист. Батист Шапел, син на граф д’Обер.
	— Ти никога няма да станеш командир на стражата. Когато принц Рейнджър чуе за неуважението, което си проявил към водача си, ще те изпрати на баща ти с порицание, че е отгледал такъв сополанко.
	Пламнал от унижение, Батист се оправда:
	— Принц Рейнджър няма думата.
	— Ще я има.
	— Ще бъде мъртвец — упорстваше Батист.
	— Готов ли си да се обзаложиш? — попита Сорша. — Защото аз съм готова.
	Младежите се спогледаха и за пръв път самоувереността им се пропука.
	— Преди годината да е изтекла, принц Рейнджър ще бъде провъзгласен за крал на Ришарт в катедралата Белагранде. Аз ще бъда провъзгласена за кралица на Бомонтен в катедралата Бовал. Ние сме женени, така че… — Сорша се усмихна, — … направихте ужасна грешка, глупави млади момко.
	Хюбърт сподави ахването си. Нейната арогантност го беше уплашила. Но Сорша добре познаваше типа мъже като Батист: нахакани, невежи, колебливи.
	— Принц Рейнджър няма шансове. — Обаче гласът на Батист издаваше притеснение.
	— Принц Рейнджър е умен, безпощаден и има бомонтенската войска на свое разположение.
	— Ама е мекушав и няма да вдигне ръка срещу сънародниците си. — Батист потърси подкрепа от приятелите си.
	Младежите кимнаха до един.
	— Колцина от старите благородници в Ришарт ще застанат на страната на граф Дюбел? Колцина от селяните ще грабнат оръжието в защита на граф Дюбел? — Сорша се покатери на каруцата, потъна в сламата и опря гръб на ритлите. — На Рейнджър няма да му се наложи да се сражава с тях. Народът на Ришарт ще отвори широко портите за него.
	Един от конете започна да рие с копита.
	— И т-татко тъй рече, Батист! — изпелтечи един от младежите.
	Аха. Братът на Батист. Сорша се обърна към него:
	— Планът да ме използват като примка е последното дело на отчаян узурпатор.
	— И татко го рече тъй, Батист! — Младежът очевидно започваше да нервничи. Неговият смут се предаде на другарите му и те неловко запристъпваха от крак на крак.
	— Добре е да послушате баща си. — Хюбърт взе юздите на крантата. — Мъдър човек е той.
	— О, я млъквай! — Батист го изгледа яростно.
	— Какъв нрав! — сгълча го Сорша. Цялата страна беше обърната с краката нагоре. Тук имаше нужда от здрава ръка — ръката на Рейнджър, който можеше да премести планини със стоманения си поглед и непоколебимата си решителност.
	Каруцата се олюля и затрополи по изровения път. Петима мъже яздеха отпред, петима — отзад. Очевидно бяха предупредени да внимават. Погледът на Сорша постоянно се отплесваше към горите с надеждата, че там някъде може би я чака спасението. Каруцата пое по пътека, която водеше към планината зад двореца. Боровете преплитаха клони, за да осигурят на ездачите хубава шарена сянка. Храсталаците се задираха в колелата на каруцата. Конят се мъчеше по нанагорнището.
	Изведнъж й се стори, че вижда… нещо. Изправи се и се огледа зорко. Мъж. Стори й се, че някакъв мъж, облечен в черно, отговори на погледа й.
	В далечината се чуха ловджийските рогове, звукът на галопиращи копита и дрезгав смях.
	Илюзията се разсея. Там нямаше никого.
	— Айде, момче — подкани Хюбърт крантата. — Граф Дюбел иска всичко да е готово, когато пристигне, което ще рече да свършим с изкачването. Той не си пести камшика, а май няма да издържиш на бой с камшик.
	За бога, не. На горкото конче само камшик му липсваше. И бездруго си беше достатъчно окаяно.
	Сорша обви коленете си с ръце и стисна юмруци. Щеше й се… щеше й се всичко това да свърши. Щеше и се да знае как да помогне на Рейнджър.
	Щеше й се да не е била толкова непреклонна с него. Да, беше я измамил. По-точно казано, беше я направил, на глупачка. Той си имаше причини, но ако тя намираше тези причини за безсмислени — е, беше права.
	Но когато бе решил да се дегизира, за да осъществи измамата, Рейнджър не я познаваше. Не знаеше, че тя е мека, покорна, с ясно изразено чувство за дълг.
	Действително, някои аспекти на поведението й, докато пътуваха през Шотландия, може би го бяха оставили с впечатлението, че тя притежава известна воля.
	Но това бе само защото се налагаше да действат находчиво и разумно, за да се измъкнат от клопката на убийците… Добре де, Рейнджър имаше основателни причини да се тревожи за намеренията й относно бъдещето. Пътуването й хареса страшно много. Студът, дъждът, калта, гладът бяха нищо в сравнение с удоволствието от преодолените предизвикателства. Никога не беше разполагала с такава невероятна свобода и никога отново нямаше да се чувства така волна.
	Сега тя беше престолонаследницата и беше натоварена с куп отговорности и задължения. С уменията и триковете, които беше усвоила по пътищата на Шотландия, щеше да се покаже достойна кралица.
	Отново хвърли бегъл поглед на крайпътния храсталак. Трябваше да бъде нащрек. Всеки миг трябваше да е готова да се притече на помощ на Рейнджър. Защото, Господ да й е на помощ, още го обичаше и ако го убиеха, докато я спасяваше, сърцето й щеше да умре с него.
	— Пристигнахме, Ваше височество. — Хюбърт накара коня да спре. — Ако обичате, слезте от каруцата и идете при онова дърво. Батист, помогни на Нейно височество. — Докато свитата на Дюбел минаваше край тях, Хюбърт се разпореждаше бодро, без да проявява и капчица уважение към Сорша.
	Батист изпълни нареждането му: подаде ръка на Сорша и я отведе до един здрав бор.
	— Стойте тук, а аз ще донеса въжето.
	Горичката, където бяха спрели, беше перфектна за засада. В края дърветата бяха скупчени нагъсто, а в дълбочина се разреждаха и разкриваха изглед към долната поляна и към Сорша. Дворът на графа ясно можеше да наблюдава капана, без да бъде забелязан. Стражите бяха опънали между клоните мрежа и одеяло. Когато Рейнджър се покажеше отдолу, те щяха да пуснат мрежата отгоре му и да го повалят на земята. После, докато той се съпротивляваше, щяха да го омотаят в одеялото и по нареждане на граф Дюбел да го хвърлят в тъмницата, откъдето беше избягал, за да гние там навеки.
	Без съмнение Рейнджър имаше други планове.
	Сорша отново обходи с поглед околността, търсейки помощ, но видя единствено свитата, която се скри на сечището зад дърветата. Чу единствено отровния смях на придворните и неспирното им дрънкане.
	Батист се запъти към нея с въжето, ала Жулиен скокна недалеч от тях и го привика. Младежът очевидно се притесни, докато тя прокарваше пръсти по копчетата му. Паникьосаните му погледи към графа явно показваха, че се страхува от неговия гняв. Той вдигна с две ръце въжето, използвайки го като извинение да се оттегли, и тръгна към Сорша. Тогава Рейнджър се появи на поляната.


>	27

	— Ето го! — Граф Дюбел стоеше зад Сорша и дъхът му топлеше врата й. — Твоят красив млад герой. Как мислиш, дали се досеща за примката, която го чака?
	— Нямам представа — отвърна тя.
	Рейнджър вървеше предпазливо към тях и се оглеждаше на всяка крачка, като че ли очакваше засада.
	— Може би не. В лова има правило, според което жертвата никога не поглежда нагоре. Сега ще се уверим, че то е общоизвестна истина. — Граф Дюбел плъзна пръст по рамото й.
	Кожата й настръхна при докосването му.
	— Но смятам, че даже и възлюбеният ти да се досети, ще влезе в капана заради теб. Той е такъв благороден принц. — Дълбокият, съскащ глас на графа се гавреше със самата идея за благородството като такова. — Доколкото го познавам, вероятно има някакъв недомислен план за спасението ти. Непрекъснато напомням на народа си какъв ужасен водач беше Рейнджър. А в случай че забравят какъв недорасляк беше съпругът ти, наел съм войници и членове на гвардията, които са ми верни както на семействата си.
	Значи граф Дюбел умишлено подбираше хора като Хюбърт. Хора с отговорности. Хора, които се поддаваха на заплаха.
	— Приближава… още малко… — Нехайно, сякаш не си даваше сметка какво върши, Граф Дюбел започва да целува рамото й.
	Обзе я погнуса от смрадливия му дъх.
	Рейнджър видя какво прави графа и хукна към тях.
	Искаше да му извика да се върне, но знаеше колко безполезно ще бъде.
	Граф Дюбел почна да се хили под мустак. Сорша отчаяно се огледа наоколо.
	Жулиен стоеше недалеч от тях и поделяше вниманието си между приближаващия Рейнджър и съпруга си, който милваше чужда жена.
	Батист беше захвърлил въжето и извадил мускета. И Хюбърт беше с пушка в ръка. Също братът на Батист и останалите членове на стражата.
	Кръвта на Сорша се смрази във вените. Тя се помъчи да се отскубне и да се затича надолу по хълма. По-късно си даде сметка, че е действала по инстинкт.
	Граф Дюбел я хвана и болезнено изви ръката й. Точно когато Рейнджър застана под мрежата, Едигио извика:
	— Сега!
	Одеялото и мрежата се спуснаха върху Рейнджър, който започна да се мята неистово.
	— Мрази тесните тъмни пространства! — извика граф Дюбел. — Напомнят му за стария дом в моята тъмница.
	— Рейнджър, недей, Рейнджър! — Сорша стискаше палци, мъчейки се да му предаде част от силата си по въздуха.
	Уви, без полза. Старанията й се оказаха напразни. Налагаше се да направи нещо.
	— Това е вечният проблем с нашия принц Рейнджър. Не предлага голямо развлечение, защото се предава толкова лесно. — Граф Дюбел разочаровано сви рамене.
	Сорша трябваше да отклони вниманието. Какво беше казала Мадам? Мъжете винаги се заплесваха по… не по секс, по нещо друго…
	— Ами добре — въздъхна граф Дюбел. — Застреляйте го и да се приключва.
	— Застреляйте го? — Сорша не можеше да скрие изумлението си. — Нали щеше отново да го хвърлиш в тъмницата?
	В очите на графа проблеснаха смъртоносни искрици.
	— Не и този път, сладурче. Твоят принц ще умре.
	Стражите вдигнаха пушки.
	Мадам твърдеше, че мъжете си умират за женски тупаник.
	Сорша освободи китките си, изкрещя „курва!“ и се нахвърли върху графинята. Сграбчи с две ръце русата коса на Жулиен и я задърпа. Кокът устоя само в първия момент — във втория Сорша с олюляване отстъпи назад, стиснала майсторски изработена перука и придържащите я игли.
	Жулиен стоеше разкрита — късата й, тънка косица беше пепелява на цвят. Тя попипа главата си и запищя от болка и гняв.
	Сорша изпита мигновено задоволство. Беше успяла. Не гръмна нито една пушка. Всички очи бяха приковани в нея и Жулиен.
	Тогава графинята на свой ред се нахвърли върху нея и тежестта й повали Сорша по гръб на земята.
	— Кучко, ще те утрепя, да знаеш! — кресна Жулиен и така я зашлеви, че ушите й звъннаха. После Сорша заби лакът в гърдите й.
	Жулиен се преви надве, мъчейки се да си поеме дъх.
	— Ти предаде Рейнджър! — Сорша я стисна за гушата, повали я, възседна я и я цапардоса. Буйният й гняв беше изненада и за самата нея. — Погаври се с доверието му! Гледаше как го пребиват! Уличница! Предателка!
	Жулиен размахваше ръце под нея, удряше я, но гневът на Сорша й даваше предимство. Като в просъница чу как тълпата аплодира и им подвиква насърчения, сякаш присъства на бой на котки.
	Не й пукаше. Нищо не можеше да помрачи задоволството й.
	Жулиен си го заслужаваше.
	В разгара на битката някой сграбчи Сорша за ръцете и я издърпа.
	Двама стражи. Сорша се нахвърли и върху тях. Жулиен се изправи на крака и я фрасна право в лицето.
	— Помиярка! — Юмрукът й се приготви да удари наново. Граф Дюбел я стисна за китката. Сорша чу нечий умоляващ глас в ухото си:
	— Ваше височество, на колене ви се моля…
	Това беше Хюбърт, който я удържеше и се мъчеше да я предпази.
	Всички около тях, мъже и жени от свитата на узурпатора, се смееха и дюдюкаха. Тънката косица на Жулиен беше оцапана с кал. Петна от трева помрачаваха съвършения й кадифен костюма за езда. Кръв се стичаше от едната й ноздра. Тя се задъхваше от яростни ридания. Сълзите образуваха вадички през калта по лицето й.
	Приличаше на някоя мръсна повлекана и Сорша бе доволна. Доволна, горда и вбесена. Реши, че вероятно не изглежда по-добре от графинята, но не даваше пукната пара. Време беше някой да даде на Жулиен урок и Сорша се радваше, че тя е била този някой.
	Ако съдеше по вдигнатите палци и потайните усмивчици, май всички споделяха мнението й.
	— Впечатлен съм, принцесо — бавно проточи граф Дюбел.
	— Какво? — разяри се Жулиен. — Как смееш да я хвалиш?
	— Но това няма да спаси съпруга ти. — В сините очи на графа блестеше хладно пламъче. Той махна към стражите. — Огън по принц Рейнджър!
	— Не! — Сорша се нахвърли върху един от стрелците.
	Докато мускетите гърмяха, Хюбърт я дръпна назад.
	— Не!
	Вълненото одеяло и мрежата се покриха с дупки от куршумите. Платът димеше.
	Тълпата ахна, застинала от ужас.
	— Кралят… — дочу се нечий шокиран шепот. Вцепенена от ужас, Сорша се огледа наоколо си. Мъжете стояха втрещени. Жените притискаха ръце към устата си, а в очите им имаше сълзи. Жулиен притискаше ръка към сърцето си.
	Дори разгулните придворни хранеха съмнения относно убийството на законния си владетел.
	Пръстите на Сорша се свиха като нокти на хищна птица. Искаше да убие този човек. Искаше да заридае. Искаше да умре.
	— Най-сетне! Най-сетне! Махнете мрежата! — Граф Дюбел се ухили широко. — Нека видим тялото.
	Сорша искаше да закрие очите си. Но не можеше да не гледа. От всичко на света най-много й се искаше да не види трупа на Рейнджър.
	Желанието й се сбъдна.
	Стражите махнаха мрежата. Под нея лежеше сламено чучело, чиито ръце бяха извити в груб, но красноречив жест.

	От наблюдателницата си в сенките на дърветата Рейнджър видя как лицето на граф Дюбел се обля в червенина. Чу шумното ахване на Жулиен и забеляза как тя се притисна в съпруга си. Чу изненадания и тревожен шепот на придворните. Всичко това му достави неизмеримо удоволствие.
	И по-важно, Сорша се беше вторачила в чучелото и се усмихваше радостно. Потърси го с блеснали очи и той едва се сдържа да не отиде при нея и да я грабне в прегръдките си. Но битката още не бе приключила. Граф Дюбел махна отсечено на стражите. Един от младите, арогантни глупаци се втурна надолу към поляната, преобърна чучелото, разбута шумата около него и намери скритите дъски. Избута една дъска с лъснатия си до блясък ботуш и откри изкопа, през който Рейнджър беше избягал.
	Руменото лице на графа прежълтя от гняв. Той направи няколко крачки към безполезния си капан, после яростно се завъртя към жена си.
	— Ти си виновна!
	В този миг Рейнджър излезе от сенките с ръка на меча си и с поглед, закован в граф Дюбел.
	— Надали сте изненадан от този обрат. Както всички добре знаем, единственото, на което ме научихте, е да копая дупки.
	Узурпаторът повдигна треперещ пръст:
	— Застреляйте го сега!
	— Пушки долу! — изкрещя един от стражите. Рейнджър го позна — Хюбърт. Той беше в гвардията още по управлението на баща му. Някак си се беше задържал на поста си и до ден-днешен. Но изминалите единайсет години бяха оставили отпечатък на циничност върху решителното лице.
	— Който насочи оръжие към нашия принц, ще отговаря лично пред мен! — изкрещя Хюбърт.
	Граф Дюбел грабна първия попаднал му пистолет, прицели се с плавно движение и стреля.
	Хората на Рейнджър се появиха навсякъде сред придворните с извадени мечове и вдигнати мерници.
	Но граф Дюбел не беше стрелял по Рейнджър. Беше прострелял Хюбърт в гърдите.
	Едрият войн се олюля, на лицето му се изписа изненадана и той се строполи на земята като отсечен дъб.
	Сорша изпищя и падна на колене до него.
	Придворните започнаха да надават ужасени викове и побягнаха панически, като стадо приклещени сърни.
	Навъсените хора на Рейнджър ги възпряха.
	Рейнджър излезе от сенките.
	— Армията на Бомонтен е разположена пет мили надолу по пътя и само чака сигнал, за да навлезе в Ришарт насилствено. Но има по-лесен начин, графе. Ти и аз… ще се бием и победителят печели страната.
	— А победеният?
	— Победеният губи живота си. — Рейнджър беше наясно какво рискува. Граф Дюбел изпитваше неестествена страст към оръжията и неистово се боеше от похищение срещу живота си. Упражняваше се с всички огнестрелни и хладни оръжия, тренираше ръкопашен бой. Беше по-възрастен от него, но също така беше як, пъргав и безпощаден. По-важно, населяваше кошмарите му като някой всесилен демон.
	Граф Дюбел знаеше това. Той бавно разтегли устните си в жестока усмивка, която Рейнджър беше виждал многократно. Беше я виждал всяка година, когато тъмничарите го изкарваха от килията му. Виждаше я, когато хленчеше, плачеше и молеше милост от човек, който беше безмилостен.
	— Да. Победеният губи живота си. — Студеният глас на графа произнесе думите с наслада.
	Този тон. Това изражение. Рейнджър усети как кожата му се свива в отчаян опит да избегне ударите, които беше приучен да очаква.
	Не биваше да забравя — не биваше — че Дюбел е убил баща му, хвърлил е в затвора приятелите му, съсипал е страната му. Графът беше отвлякъл съпругата му и ако му се отдадеше възможност, щеше да я пребие, изнасили и убие. Всички зависеше от днешната му победа. Трябваше да се съсредоточи върху едно нещо — да надвие Едигио Дюбел. Нищо друго нямаше значение.
	Двамата мъже отидоха в средата на сечището.
	Граф Дюбел погледна новия млад командир на стражата.
	— Батист, знаеш какви са задълженията ти.
	Младежът не можеше да откъсне поглед от тялото на Хюбърт, от Сорша, която се беше превила над него, от кръвта по ръцете й, от сълзите в очите й.
	— Знам наистина — кимна той, разкопча ножницата си с меча и я остави на земята.
	— Да не си се побъркал? — изсъска му графът.
	— Не, милорд. Напълно съм с разума си. — Младежът говореше с треперлив глас, но ръцете му бяха скръстени пред гърдите, брадичката — гордо вдигната, а погледът — суров. — Не трябваше да убивате Хюбърт, милорд. Татко казва, че той е… че беше добър човек.
	— Татко — презрително се засмя Дюбел. — Ти на кого дължиш лоялност?
	Рейнджър плъзна поглед към Сорша. Тя бавно се изправи. Тялото на Хюбърт лежеше в нозете й. Тя се втренчи в Батист — твърдо и непреклонно. Батист отговори на нейния поглед и се прокашля.
	— Не знам, милорд. Наистина не знам.
	Вбесеният граф Дюбел се обърна към друг от младите гвардейци. Ръката на момчето трепереше толкова силно, че то едва успя да разкопчае ножницата, но накрая и неговият меч се озова на земята. Младежите се събраха и се приближиха до Хюбърт. Един свали сетрето му и с него покри лицето на починалия. Вдигнаха тялото и го положиха в каруцата.
	— Изглежда твоите стражи вярват, че битката трябва да е честна. — Рейнджър отпусна меча си надолу. Граф Дюбел атакува с бързината на гърмяща змия.
	— Твърде лошо! — извика той.
	Рейнджър вдигна меча нагоре, но за жалост закъсня. Успя да отрази смъртоносния удар на Дюбел, но острието се заби в рамото му чак до костта.
	Графът отскочи назад и прихна.
	Болката, присмехът зашлевиха Рейнджър като хвърлена ръкавица. Изведнъж съзнанието му заработи с кристална яснота и всякакъв страх изчезна като изтрит с вълшебна пръчица.
	Най-лошото се беше случило. Граф Дюбел беше пролял първата кръв.
	Е, и?
	Важно беше кой ще пролее последната кръв.
	Чу неодобрителните възгласи на тълпата. Без съмнение и граф Дюбел ги чу. Затова Рейнджър изви устни в усмивка.
	За една предателска секунда графът отвори широко очи, в която си пролича ужасът му. После ги затвори и се опита да замаскира изблика на страх и неприязън.
	Той мразеше Рейнджър и омразата му се простираше отвъд всякакви граници. Мразеше го, задето е оцелял, мразеше го, задето изобщо се е раждал. И се страхуваше от законните му претенции върху трона.
	Усмивката на Рейнджър стана по-широка. Неприязън и страх. Насърчителни знаци. Още по-добре беше, че граф Дюбел не може да скрие чувствата си. Това говореше за загуба на контрол.
	По ръката на Рейнджър се стичаше кръв. Той усети, че два от пръстите му са изтръпнали и прехвърли меча в другата си ръка.
	— Хайде, графе! Докато ти си се упражнявал с меча, аз скитах по света и търсех своята принцеса. И… още нещо. Какво ли беше то? Ах, да, гниех в тъмницата си, а ти ме пребиваше с пръчка.
	— Когато свърша с теб, ще гниеш в гроба.
	Сорша потрепери при тези безжалостни слова, после потрепери отново, когато без предупреждение мечът му се устреми към Рейнджър.
	Но Рейнджър ловко парира удара.
	— Прав сте, разбира се — отговори той, ухилен до уши. — En garde е толкова изтъркана фраза.
	Сорша трябваше да е доволна, че съпругът й намира сили да се шегува… но й се щеше той да спре с приказките и да се бие. Рейнджър трябваше да победи! Не заради нещастната си страна, заради трона или короната, а защото бушуващите в гърдите й чувства на негодувание се криеше толкова силна любов, че беше почти нетърпима.
	Когато мечовете проблеснаха сред шарените сенки, сърцето й се свиваше от ужас и биеше неистово при всеки сблъсък на остриетата. Дишането й се учести, сякаш самата тя участваше в битката.
	— Няма да изкараш дълго така — запъхтя се граф Дюбел. — Губиш кръв.
	— Вярно — съгласи се Рейнджър и с едно толкова бързо движение, че Сорша едва успя да го проследи с поглед, преодоля защитата на графа и разряза бузата му до устата.
	Мъжете започнаха да мърморят, а жените — да хленчат. Когато кожата се раздели и показа зъбите, Жулиен изпищя.
	Сорша се засмя, обзета от диво задоволство. Не изпитваше капчица жал към граф Дюбел. Ако можеше, тя би го убила със собствените си ръце заради болката и смъртта, които бе причинил.
	— Така. Сега и ти губиш кръв. — Рейнджър държеше меча си в готовност, докато графът изследваше с пръсти пораженията върху челюстта си.
	— Ти, безпризорен кралски помияр! — Узурпаторът говореше странно, сякаш не можеше да артикулира думите. — Ти ме обезобрази!
	Мечовете звъннаха отново. Този на Рейнджър пак проблесна. Граф Дюбел парира, но и на другата му буза цъфна кърваво цвете. Той се олюля назад.
	Рейнджър отново спря и зачака.
	— Така. Това сигурно ще ти оправи настроението. Два симетрични среза.
	Графът се обърна и погледна съпругата си. При гледката на лицето му — лице на самата смърт — огромните, красиви очи на Жулиен се отвориха широко от ужас. Тя притисна ръце към устата си, обърна се и повърна.
	Когато граф Дюбел отново се извърна към Рейнджър, в погледа му се таеше смъртоносна заплаха. Той се нахвърли върху противника си с поредица от толкова бързи удари, че стоманата блестеше от ярост.
	Някога Рейнджър може и да е имал подобна сръчност, но е било твърдо отдавна. Оттогава беше скитал по света в търсене на… Сорша.
	Обаче мечът му затанцува с този на узурпатора, отвръщайки на предизвикателството.
	Някой леко докосна ръката на Сорша.
	— Рейнджър вероятно не е толкова добър фехтувач като графа, но показва удивителна способност да го изважда от равновесие — тихо прошепна един топъл женски глас.
	Сорша си спомни една от аксиомите на баба си:
	— Затворникът опознава страховете на тъмничаря така добре, както тъмничарят — болката на затворника.
	— Рейнджър се представя доста добре. — Сорша усети нечие друго докосване. — Не позволява на графа да наложи бърз стил на игра.
	— Ето ви нагледен пример за разликата между младостта и опита. Граф Дюбел се поти като свиня, каквато всъщност е.
	Гласовете й се струваха смътно познати, но точно сега Сорша не се интересуваше чии са. Не можеше да погледне тези жени. Цялата й концентрация отиваше за Рейнджър. Не можеше да мигне дори. Искаше й се да помогне, но беше само зрител.
	Една от жените стисна ръката й.
	— Рейнджър няма да загуби, защото се бие за теб.
	Това утешение я раздразни. Разсея се за миг и й се прищя да запищи. Не виждаха ли тези жени какво се случва? Не виждаха ли как мечовете проблясват сребристи във въздуха, как слънцето позлатява остриетата им, как кръвта се стича от раната на Рейнджър, как главата на смъртта се е настанила върху раменете на граф Дюбел? Сблъсъкът на стомана изпълни сетивата на Сорша. Не осъзнаваха ли тези жени, че Рейнджър може да умре?
	— Той се бие за живота си — рязко отвърна тя.
	Втората жена я прегърна и рече утешително:
	— Да, разбира се. За живота си, за страната си, за любовта си.
	— Любовта ще му даде сили — увери я първата жена.
	Той не обичаше Сорша, но ако любовта даваше сили, нейната щеше да стигне и за двама им.
	За пръв път от началото на дуела тя си пое дълбоко дъх и прие утехата на двете жени.
	А граф Дюбел се развихри още повече.
	Рейнджър започваше да се уморява. Гърдите му се надигаха тежко. Той отново и отново вдигаше меча, за да се отбранява.
	Граф Дюбел демонстрираше техниката, която бе усъвършенствал през всичките тези години. Докато изтикваше Рейнджър все по-назад, бледите му очи блестяха от злост.
	Сорша чу виковете — насърчения за графа да довърши противника си и по-тихи викове за Рейнджър да се държи. Щеше й се да извика на Рейнджър, но устата и беше пресъхнала, а обзелата я болка — твърде мъчителна.
	Граф Дюбел изтикваше Рейнджър към края на стръмната скала, която се спукаше към поляната, на която бе устроен капана. Узурпаторът бе задъхан, но се усмихна и каза:
	— Ще умреш, където предвидих.
	Рейнджър се подхлъзна и падна на коляно. Граф Дюбел приготви меча си за фаталния удар.
	И с едно толкова внезапно движение, че на Сорша й секна дъхът, Рейнджър проби защитата на графа и мечът му се заби право в гърдите на противника.
	Граф Дюбел се олюля, набучен на меча, с лице, застинало в изражение на изненада.
	— Не! — каза му Рейнджър. — Няма! — Той измъкна острието, хвана графа под коленете и го метна от скалата.


>	28

	Рейнджър се изправи с очевидно усилие, обърна се и погледна склона, на който лежеше трупът на узурпатора.
	На сечището никой не помръдваше.
	Години наред, в мрак и светлина, Рейнджър беше предвкусвал този миг. Беше планирал всяко движение, всеки удар, всяко париране. Беше си мислел, че ще изпитва радостно веселие.
	Вместо това изпитваше само задоволство от добре свършената работа. Работа, на която отдавна й бе дошло времето.
	— Той успя! — изкрещя някакъв мъж. Тези думи предизвикаха абсолютна шумотевица. Жените пищяха, мъжете си продраха гърлата от викане.
	Рейнджър се обърна с лице към тълпата. Някои от добре облечените, охранени поддръжници на граф Дюбел опитаха да се спотаят. Рейнджър кимна на хората си да ги пуснат.
	Но искрената радост озаряваше повече лица, отколкото той си мислеше, че е възможно. Не един придворен, не един от стражите беше ненавиждал графа от дъното на душата си.
	Рейнджър беше приготвил хиляди ободряващи речи за приветстващото го множество. Ала сега откри, че желае да каже само няколко прочувствени думи на една конкретна жена.
	Той потърси лицето й. Имаше нужда да се увери със собствените си очи, че тя е жива и здрава; че е доволна от победата му над граф Дюбел. Доволна, че той не е загинал.
	Откри я незабавно. Лицето й беше пребледняло, великолепните й очи бяха широко отворени, изражението й беше измамно спокойно.
	Какво ли си мислеше? Какво ли чувстваше?
	От деня, в който тя бе разкрила измамата му, от деня, в който й беше разказал плановете си и беше пожелал сътрудничеството й, тя беше затворена книга за него. От онзи ден тя му даваше точно това, което бе поискал — и нищо от това, което желаеше.
	Сега знаеше какво да прави.
	Докато крачеше към нея, на Сорша й се щеше да се затича към него и да се хвърли в прегръдките му. Да го напрегръща, да го нацелува. Да вика от радост.
	Но той искаше кралица, не съпруга.
	Ето защо тя стоеше неподвижно и чакаше той да стигне до нея.
	— Отлична работа, милорд — каза тя и протегна ръце към него, когато той се приближи достатъчно. — Треперливият й глас изобщо не подхождаше на една кралица и тя грижливо се поправи: — И за миг не съм се съмнявала в триумфа ви.
	Но той… той изобщо не се държеше като крал. Държеше се като мъж.
	Грабна я в прегръдките си, сякаш тя беше най-ценното му имане. Сякаш изпитваше отчаяна нужда да усети тялото й до своето. С глас, задавен от емоции, той прошепна:
	— Боже мили, така се страхувах, че копелето може да те е убило. Да ти е причинило болка. Кажи ми: стори ли ти нещо?
	Шокирана от буйния му изблик, тя поклати глава.
	— Щом те видях, Господ отвърна на всичките ми молитви и аз разбрах… почувствах, че ще надмогна врага си. Заради теб. Защото бях длъжен да живея за теб. С теб. — Той отстъпи назад и взе лицето й в шепите си. Сведе поглед към нея. В тъмните му очи проблясваше нещо, което приличаше на… Ако бе жена, склонна към фантазии, би казала, че това е…
	— Обичам те. — Преди да е успяла да си поеме дъх, той грациозно се отпусна на колене пред нея. — Когато изпълзях от тъмницата, дадох два тържествени обета. Заклех се, че ще се върна и ще убия граф Дюбел. Заклех се, че повече няма да падам на колене пред никого. Но някои обети се правят по основателни причини, а други са породени от гордост. Благодаря на Бога, че ти ми показа разликата.
	— Рейнджър… — Ръцете й трепереха в неговите.
	Трябваше да го спре сега. Беше ранен. Кървеше. За раните му трябваше да се погрижи лекар.
	И по-важно: мъж, който щеше да бъде крал, никога не биваше да се унизява така в мига на своя триумф. Не и пред целия този народ. Баба й щеше да бъде покрусена от държанието му — бясна на Сорша, задето не го е възпряла.
	Ала Сорша бе неспособна да изпълни дълга си. Искаше да види как Рейнджър посипва главата си с пепел — пред нея. Искаше да го чуе как моли — за прошката й. Искаше да чуе онези думи отново — обичам те.
	Дали не си ги беше въобразила? Дали… дали той щеше да й ги каже отново?
	— Осем години живях в мрак. Единствената светлина бе споменът за прекрасния ти лик. Помня как се цупеше, когато те дразнех; как се смееше, когато се шегувах с теб. Мислех за всеки поглед, който ми беше отправяла, за плавната ти походка, за това как се превърна от дете в жена.
	— Мислел си за мен през цялото време в затвора?
	— Всеки ден. — Тъмните му очи засияха, когато той най-сетне й призна истината. — В деня на сватбата ни дадох още един глупав обет: че никога няма да ти разкрия чувствата си.
	— Защо? — Тя прокара палец по оцапаната му буза.
	— Защото любовта ми беше толкова силна, че се боях, че ти ще ме накараш да падна на колене пред теб.
	Палецът й кръжеше на сантиметър от кожата му.
	— Никога не бих сторила подобно нещо.
	— Знам. — Той не откъсваше поглед от нея. — Но познавам жени, които не биха се въздържали.
	Жулиен. Той говореше за Жулиен.
	— Аз не съм от тези жени. — Това сравнение й се стори най-малкото обидно.
	— Знам. Знаех го и тогава, но… ме беше страх. — Беше пребледнял. По челото му бе избила пот.
	Налагаше се да го спре, преди да е припаднал от загубата на кръв.
	Очевидно Рейнджър беше прочел нейните мисли, защото стисна ръцете й.
	— Почакай още малко. Имаш нужда от признанията ми. Ако нещо се случи с мен, ще бъдеш кралица и всички трябва да знаят какво изпитвам към теб.
	Искриците жарава в душата й започнаха да помръкват.
	— Говориш ми тези неща, за да защитиш положението ми, в случай че загинеш от раната си?
	— Донякъде.
	— Може би не бива да се притесняваш чак толкова за нараняванията си. — Думите й бяха сърдечни. Тонът — не.
	Той се засмя. Всъщност това не бе точно смях, а болезнено хъркане.
	— Не, не ме разбираш правилно. — Рейнджър поклати глава. — Да, искам да си защитена, в случай че умра. Но бих могъл да открия по-лесен начин да свърша това, отколкото да се просна в краката ти. Правя го, защото… защото ти трябва да си наясно. Защото поне веднъж трябва да ти кажа… че не мога да живея без теб. Когато разбрах за отвличането ти, си дадох сметка, че не знаеш най-важното за мен — Той се огледа наоколо и бавно се изправи. — Може ли да се поразходим малко?
	— Естествено — отвърна тя и му подаде ръката си. Любопитството я глождеше. Беше разказал толкова много пред чуждите уши. Какво искаше да й сподели насаме?
	Той постепенно я отдалечи от тълпата. Облягаше се на нея, сякаш се нуждаеше от нейната подкрепа — сякаш знаеше, че винаги може да разчита на нея за подкрепа. Спря край дърветата и тихо прошепна:
	— Длъжен съм да ти разкажа какво се случи в тъмницата на граф Дюбел.
	Сорша не знаеше дали Рейнджър ще сметне факта, че го е обсъждала зад гърба му, за предателство, но си призна:
	— Марлон ми разправи всичко.
	— Хубаво. Но Марлон не знае най-важната част. Никой не я знае, освен мен — и теб.
	— И мен? — Рейнджър беше доста потаен, което беше доста нетипично за него. — Какво искаш да кажеш?
	— Осем години живях в мрак, студ и влага. На седмата година се пречупих. Умолявах граф Дюбел да пощади живота ми, здравето ми, свободата ми. Недостойно. Безполезно. Безсмислено. И как другояче? — Рейнджър изви устни в горчива гримаса. — Марлон ме презря, но това бе нищо в сравнение със силата, с която самият аз презрях себе си. В последвалата година се ненавиждах с такава безумна ярост, че ми стана все едно дали ще живея, или ще умра. Бях предал своето семейство, баща си — теб!
	— Не и мен.
	— Само защото бях такъв разглезен лигльо, че ти не хранеше никакви илюзии относно личността ми. Но в душата си аз ти бях изменил. Лежах в мрака и постепенно открих нещо отвъд страха. На следващата година, когато ме изкараха за поредния побой, граф Дюбел не можа да ме прекърши. Опита. Опита да ме убие и когато стражите ме домъкнаха обратно в килията, усетих, че той е успял. Живецът изтичаше от мен — от раните по гърба ми, но също така от духа ми и от сърцето ми.
	Рейнджър говореше така сериозно и отчетливо, наблюдаваше я толкова напрегнато, че косъмчетата по врата й настръхнаха.
	— Когато нямаше надежда за оцеляването ми, тъмничарите ме пренесоха в друга килия, за да издъхна сред другарите ми. — Гласът му стихна до шепот. — В мрака беше лесно да посрещнеш смъртта.
	— Значи си умрял. — Знаеше, че така е станало. Марлон й беше разказал.
	— Определено. Спомням си всичко. _Въздухът беше лош. Бездушните камъни ме обграждаха отвсякъде. Ничий глас не нарушаваше тишината. Ничия ръка не можеше превърже раните ми или да отнеме болката ми._ Помниш ли, Сорша? — попита я тихичко той.
	Да. Помнеше. Помнеше съня така ясно, както и нощта, в която го бе сънувала.
	— _За легло ми служеше купчина кости от плъхове, а за завивка — дълга ефирна паяжина_ — промърмори тя.
	Той отново поде разказа си:
	— _Някъде наблизо се стичаше вода и бавното капене, което някога ме докарваше до полуда, сега само допринасяше за безразличието ми. Моят свят се състоеше от самота и печал. Знаех, че умирам и приветствах края на неутешимостта, скръбта, мъката. Пръстите ми докоснаха костеливата ръка на смъртта_ — и аз преминах в отвъдното.
	Очите на Сорша плуваха в сълзи. Преживяваше с него всяка дума от разказа му.
	Рейнджър стисна двете й ръце и я погледна право в очите.
	— Видях кръст. Блестеше със синкав пламък. Не можах да устоя. Трябваше да го докосна. Неговият пламък ме изгори. Осъзнах, че той е закачен около шията на една жена — поех си остро въздух и неохотно се завърнах към мъчителния, болезнен живот.
	Сорша позна в него човека, когото беше съзряла в съня си.
	— И тогава първият светъл лъч проникна в килията ми. Една чайка посрещна с пронизителен и радостен крясък новия ден — каза тя.
	— Била си ти, любима моя. — Усмивката му беше сладка, завладяваща, влюбена. Той целуна връхчетата на пръстите й. — Знаех, че си ти.
	— Да. Аз бях. — Тя издърпа кръста изпод деколтето си и му го показа.
	— От години не вярвах в Господ. Защо да почитам с молитвите си един Бог, който ме подложи на такива нечовешки изпитания? Но сега имам доказателството за Божията милост. Имам теб и твоята любов. Мога да ти отвърна единствено с взаимност. — Той й показа белега, прогорен в дланта му. — Не знам дали това е достатъчно, но се надявам, че стига.
	Тя сложи пръст върху устните му.
	— И аз не знам дали е достатъчно. Но ако обещаеш да ме обичаш завинаги, мисля, че ще стигне.
	Той я целуна така, сякаш би умрял, ако не бе намерил упоение в устните й.
	— Моя мила Сорша, все едно какво ще се случи оттук нататък, ти имаш повече помощници, отколкото си очаквала. Я виж кой стои зад теб!
	Тя насочи вниманието си от Рейнджър към двете жени, които я бяха подкрепяли по време на битката.
	Дребна блондинка с пищно тяло.
	Изненадващо висока, стройна брюнетка.
	И двете облечени в нещо като войнишка униформа.
	И двете толкова познати.
	— Кларис? Ейми? — Сорша се събуди от дългия сън на самотата и неизречените страховете.
	— Сорша! — едновременно извикаха двете и се втурнаха към нея. Тя се засмя през сълзи, докато нейните сестри я прегръщаха и бърбореха несвързани изречения, мъчейки се да поберат десет години в един миг.
	Кларис й каза своите новини. Ейми — също.
	— Момче? — обърна се Сорша към Ейми. — Момиче? — каза на Кларис.
	Тя вдигна поглед и съзря Рейнджър, застанал до двама други мъже, които ги гледаха с доволен блясък в очите.
	— Извинете ме. — Тя целуна сестрите си. — Извинете. Върна се при Рейнджър и улови ръката му. — Ти ли ги доведе заради мен?
	— Веднага щом се прибрахме в Бомонтен, изпратих покани по специален пратеник. Наложи се да почакат до пролетта, но…
	— Толкова си добър към мен! Тъй умен и чудесен! Как да ти се отплатя?
	Озова се в обятията му, преди да е гъкнала. Рейнджър я наведе назад и я целуна. Без преструвки. Без финес. Просто с великолепна страст и огнена възбуда.
	Целувката му разпали нейния плам и подхрани нейното желание.
	Тя обви ръце около врата му и го вкуси сладостно, давайки му всичко, което изпитваше в душата си, защото така трябваше да бъде.
	Защото бяха едно цяло.


>	29

	— По мое време в тронната зала не топуркаха бебета. Стояха си в детската стая при бавачките, както си му беше редът. — Кралица Клаудия почука с бастуна си по мраморния под и удостои правнучката си с гневен поглед. По нейно време светът не гъмжеше от анархисти, децата си знаеха мястото и коронацията на новите крал и кралица се считаше за церемония, достойна за уважение, а не цирк, в който прислужничките тичаха с фуркети в устата, из тронната зала бяха разхвърляни купища фусти, а трите й внучки прекарваха повечето си време, превити от смях. Очевидно се смееха на нея, безпомощната старица.
	Малката Сорша веднага й се ухили, разкривайки пет идеални млечни зъбки, и закрачи към величествената си прабаба.
	— Някой да прибере това дете, преди да е олигавило копринената ми рокля! — заповяда тя.
	Кларис грабна момиченцето си и напевно попита:
	— Ще олигави ли мъничката Сорша копринената рокля на баба? Ще я олигави ли? Ще я олигави ли?
	— Кларис, тя ще олигави твоята копринена рокля — отбеляза Ейми. — Внимавай! Ето!
	Когато от устата на бебето се проточи дълга лига, трите внучки на кралица Клаудия се засмяха възхитено. Все едно детето беше направило нещо умно. Кралица Клаудия не разбираше как е отгледала три толкова разхайтени внучки.
	Но поне бяха плодовити. Кларис бе родила малката, Ейми си имаше момченце, което спеше в люлката, и въпреки че Сорша си мълчеше упорито, кралица Клаудия беше живяла достатъчно дълго, за да разбира какво значи този блясък в очите. От три месеца най-малката й внучка изпълняваше своя дълг към династията. През зимата щеше да дари наследник на двете кралства.
	Но първо трябваше да бъде коронована. Церемонията започваше след по-малко от два часа, а никоя от принцесите не беше готова — освен Кларис, която сега имаше бебешки лиги по рамото си.
	— Още колко ще се бавите? — попита старата кралица, изгубила надежда.
	— Всички сме фризирани, Кларис е готова, а аз само трябва да си облека роклята. Сорша е зад паравана и се оплаква, че корсетът е много стегнат. — Ейми смигна на баба си като някой буен хлапак.
	Кралица Клаудия се раздвои между желанието да я укори и да я привика при себе си, за да чуе от нея дали сестра й е бременна.
	Тогава Кларис остави момиченцето и то отново се заклатушка към прабаба си.
	— Тя не е ли проходила доста рано? — поинтересува се кралица Клаудия.
	— Много рано — потвърди Кларис. — Но Милисънт, сестрата на Робърт, казва, че и брат й проходил много рано.
	— Сигурна съм, че това дете е наследило всичко хубаво изключително по наша линия — ледено заяви старата дама.
	Момичетата отново прихнаха.
	— Да, бабо. — Кларис подхвана малката Сорша и я завъртя в кръг.
	— Поне ми кажи, че ще изпратиш това бебе в детската стая за коронацията.
	— Да, бабо, поне това ще ти кажа. Не искаме да се разстройваш — престорено сериозно заяви Кларис.
	— О! Зарежи! — ядоса се кралица Клаудия.
	Сорша се подаде иззад паравана. Кларис и Ейми я загледаха втренчено. Трите й внучки изглеждаха шокирани.
	— Бабо? Сигурна ли си, че си на себе си? — Ейми звучеше искрено загрижена.
	Откакто Сорша бе отвлечена от оня негодник граф Дюбел и кралица Клаудия беше получила силни болки в гърдите, приковали я на легло за седмица, цялото семейство се суетеше тревожно около нея. Чакаха — сигурно даже се надяваха — че тя ще обърне петалата. Е, не бяха познали. Не и преди да приключи посещението на внучките й. Не и преди да се роди наследник. Не и преди да отиде в Италия да стопли старите си кокали.
	Тя насочи съсухрения си пръст към Сорша и обясни:
	— Щом тя може да казва „петльо“, аз мога да казвам „Зарежи!“
	За момент момичетата изглеждаха скандализирани, после се разсмяха.
	— Да, бабо, можеш да говориш каквото си поискаш. — Кларис изглеждаше прекрасно в синята си копринена рокля с едно мокро петно на рамото. Кичур златна коса се къдреше по рамото й, яркокехлибарените й очи блестяха от радост.
	— Става ли днеска да не споменаваш ничий петльо, Сорша? — Както винаги Ейми се държеше закачливо, но бракът и детето я бяха накарали да улегне повече, отколкото кралица Клаудия някога се бе надявала. С черната си коса и зелените си очи тя се беше превърнала в зашеметяваща жена.
	— Правя го само за да дразня Рейнджър. — Сорша повдигна ръце и камериерката нахлузи роклята през главата й. — Станал е толкова досаден, откакто се оженихме. Изобщо не ми позволява да се промъкна в… — Тя млъкна и погледна виновно баба си.
	Кралица Клаудия въздъхна:
	— В кръчмата, където ще пиеш бог знае какво вино и ще пееш вулгарни песнички?
	— Да. Той не иска да върша подобни щуротии. — Роклята на Сорша от снежнобял сатен, обточен със златен кант, беше натруфена с всички семейни скъпоценности. Бъдещата кралица носеше перли на шията и ушите. Червената й коса беше вдигната на висок кок, а всяка къдрица от прическата беше закрепена с диамантени фуркети, които блестяха с оттенъците на дъгата. Сините й очи гледаха ведро. Сорша беше олицетворението на кралското достойнство.
	Ето защо на кралица Клаудия изобщо не й беше до приказките й за кръчми.
	— Мъжете са като стари котараци — отбеляза Кларис. — Когато се оженят, спират да кръшкат и прекарват цялото си време свити на кълбо пред огъня.
	— Да, а от време на време те поглеждат, сякаш казват: „Нямахме ли някакви брачни задължения?“ — палаво подхвърли Ейми.
	Момичетата избухнаха в толкова силен смях, че не чуха как на вратата се почука. Рейнджър подаде главата си вътре, заслонил очи с ръка.
	— Всички ли са облечени? Време е да тръгваме за катедралата.
	— Можеш да гледаш. Всички са облечени. А церемонията няма да започне без нас — тросна му се Сорша.
	— Така е, но ако закъснеем на връщане, готвачката ще съсипе вечерята. — Рейнджър се ухили. — Принцеси, познавам ви откакто сте се родили и знам, че обичате да си хапнете вкусно на вечеря.
	— Прав е, трябва да побързаме. — Сорша плесна с ръце и почна да организира домашните си. — Рейнджър, ти ще придружаваш баба. Кларис, цункай малката и я дай на бавачката. Ейми, някой трябва да ми помогне с този чудовищен шлейф.
	Рейнджър влезе и заведе кралица Клаудия до вратата. Там, противно на всякакви правила, той спря и погледна сестрите. Погледът му обходи Кларис и Ейми и се задържа на Сорша.
	— Виж ги, бабо — тихо изрече той. — Изгубените принцеси. Най-сетне се намериха, заедно са, щастливи са и изглеждат фантастично.
	Кралица Клаудия също се обърна и се загледа във внучките си. Ръцете им бяха преплетени, главите им бяха сведени една до друга и трите се усмихваха. Блондинка, брюнетка и червенокоска. Династия, с която тя можеше да се гордее.
	Рейнджър стисна ръката й.
	— Добре се справи, старо момиче. Добре!
	— Да — доволно се съгласи кралица Клаудия. — Да, така е. И всички те — принцесите и съпрузите им — щяха да живеят щастливо.
	_Иначе щяха да отговарят пред баба._
