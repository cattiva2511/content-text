P>
#	I

	През петдесет и шеста* аз,
	[* Вийон пише М.З. през 1456 г.]
	Вийон, прилежен ученик,
	на мислите си давам глас,
	като пришпорен със камшик,
	че да не крием своя лик
	от другите — съветва свише
	Вегеций*, римлянин велик, —
	[* _Флавий Вегеций Ренат_ — римски писател, живял в Константинопол през IV в.]
	защото лошо ни се пише.


#	II

	И точно в мъртвия сезон,
	почти в предколедния час,
	когато всеки е с подслон
	и вият вълците край нас,
	обзет от плам сред този мраз,
	тъмницата на любовта
	ми иде да разбия аз,
	защото ме съсипа тя.


#	III

	Реших се, като я видях —
	пред погледа ми съкрушен
	виновната за моя крах
	напразно се яви пред мен;
	небето моля всеки ден
	да я лиши от зла омая,
	та — слава богу! — утешен,
	и аз да свържа двата края.


#	IV

	Понеже с милите очи
	илюзии ми обеща,
	пронизващо във мен звучи
	измамната й красота,
	че като кон държи ме тя
	пред празна ясла в труден час.
	И търся другаде врата,
	където да почукам аз.


#	V

	Бях взет във вероломен плен
	от погледите на жената,
	която искаше на мен
	да ми извади тъй душата,
	та да изчезна от земята.
	Ще бягам вече — няма как,
	че ще ми счупи тя главата,
	тъй както съм немил-недраг.


#	VI

	Пред тягостното дередже
	аз предпочитам участта
	да кажа: сбогом! Във Анже*
	[* _Анже_ — град в Западна Франция; предполага се, че след обира на Наварския колеж Вийон подготвя там друг удар.]
	отивам, щом заключва тя
	пред мене своята врата.
	Умирам клан, но недоклан:
	така се мъчи в любовта
	герой от рицарски роман.


#	VII

	Раздялата със любовта
	ще ме продъни вдън земята:
	нещастен съм от мисълта,
	че друг полата й запрята.
	И както рибата се мята
	на сухо, тъй се мятам аз.
	Окаян ми е занаята:
	да чуе Господ моя глас.


#	VIII

	Щом жребият ми е такъв,
	че ще се върна ли — не знам
	(човек съм аз от плът и кръв,
	желязо в мене няма грам;
	каквото приживе създам,
	смъртта без жал ще изкълве;
	далеч отивам и съм сам…),
	оставям тези стихове.


#	IX

	Во имя на Отца и Сина,
	а също на Светия дух
	и Богородица, мнозина
	спасили, както подочух,
	дарявам всеки пуснат слух
	за мене на Гийом Вийон* —
	[* _Гийом дьо Вийон_ (1398—1468) — капелан при църквата „Св. Бенедикт“; настойник на Франсоа, позволил му да ползува неговото име; споменава се в Г.З. LXXXVII.]
	настойник, с който се прочух
	и си живях като на трон.


#	X

	А пък на тази, дето с мен
	жестоко си игра на лов,
	така че вечно бях лишен
	от радост, сладост и любов,
	аз завещавам с благослов
	сърце, което не тупти —
	срази го тя със жест суров,
	но нека Бог да й прости!


#	XI

	А пък на Итие Маршан*
	[* _Итие Маршан_ (ок. 1430—1474) — съперник на поета в любовта; служил при Берийския херцог, но уличен в заговор против краля, е хвърлен в затвора, където умира; споменава се в Г.З. XCIV.]
	(длъжник съм му на тоз герой!)
	оставям меча си кован —
	за Жан Корню* е също той;
	[* _Жан Корню_ (?—1476) — богат финансов служител; споменава се в Г.З. XCV.]
	заложил съм го при запой
	за осем су във някой хан —
	да го откупят като свой
	и всеки ще е мъж желан!


#	XII

	Дьо Сент Аман* със „Муле-хан“**
	[* _Пиер дьо Сент Аман_ — бирник от 1431 г. и секретар при Кралската хазна през 1447 г.; споменава се в Г.З. XCVII.]
	[** _„Мулето“_ — кръчма на ул. Сен Жак. Жан дьо Бларю — парижки бижутер.]
	(че ялова му е жената!),
	Бларю, златаря, с диамант
	(какъвто е на мен ината!)
	дарявам. А че през устата
	със папски указ чак до гроб
	излиза някому душата —
	оставям туй на всеки поп.


#	XIII

	Относно пък Робер Вале*,
	[* _Робер Вале_ — съученик на Вийон, земевладелец.]
	нещастник във Върховен съд
	и който дама от вале
	не различава никой път,
	нареждам: да му се дадат
	заложените гащи в хана —
	снагата те да украсят
	на куртизанката му Жана.


#	XIV

	Но трябва тук да се добави,
	че той е от добра среда,
	макар че Бог го позабрави,
	дарявайки ни с мъдростта.
	И тъй: понеже за беда
	с акъл на чвор в живота случи,
	„Изкуството на паметта“*
	[* _„Изкуството на паметта“_ — дидактично съчинение на латински език, разпространено през XV в.]
	при дървен философ да учи!


#	XV

	Финансово не съм жесток
	към споменатия герой
	(от завист да ви пази Бог!) —
	и бронята, й шлема мой
	продайте! И платил във брой,
	край църквата „Сен Жак“ във будка
	да стане писар той от сой,
	котиран като проститутка.


#	XVI

	А пък със „Шапката ми дръж
	и чакай круши от върба!“
	на Жак Кардон*, ояден мъж,
	[* _Жан Кардон_ (1423—?) — търговец на платове; споменава се в Г.З. CLXVI.]
	оставям страшна веселба:
	петел и гъска за чорба
	и бъчви с вино, и мезета,
	а с тази тлъста тегоба —
	и два процеса за диета.


#	XVII

	Три кучета и ловна слава —
	на Рение дьо Монтини*;
	[* Рение дьо Монтини (ок. 1429—1457) — син на придворен доставчик на хляб; обесен като крадец, свързан с бандата на кокиярите.]
	Жан Рагие* пък получава
	[* _Жан Рагие_ — един от 12-те конни стражници, охрана на парижкия прево; споменава се в Г.З.CV.]
	сто франка в брой за черни дни.
	(Че франкът се обезцени —
	това не бива да се крие.
	Но правят ли ви добрини,
	не връзвайте кусури вие!)


#	XVIII

	Понеже съдят Дьо Грини*,
	[* _Филип Брюнел дьо Грини_ (?—1504) — свадлив дребен собственик, който постоянно водел съдебни дела; споменава се в Г.З. CXXXVI и CLXXXIII.]
	му давам стражата в Нижон*
	[* _Стражата в Нижон_ — съставена предимно от стари, немощни рицари.]
	и (повече от Монтини!)
	шест кучета, а за подслон —
	Бисетр, рухнал бастион,
	където скрилият се скот
	Мутон*, подобно спънат кон,
	[* _Мутон_ — бръснарят, при когото Вийон потърсил помощ след свадата си с Филип Сермоаз.]
	да стане пълен идиот.


#	XIX

	От мен да е осигурен
	Жак Рагие*, пияч от сой,
	[* _Жак Рагие_ — пияница, син на придворен готвач; споменава се в Г.З. CI и CLXXXIII.]
	му давам мястото Попен*,
	[* _Попен_ — място за водопой на десния бряг на Сена.]
	което е за водопой;
	освен това да вземе той
	„Шишарка-хан“*, където бърже,
	[* _„Шишарката“_ — кръчма на Еврейската улица.]
	намерил като поп покой,
	човек ще цъфне и ще върже.


#	XX

	Оставям аз на Жан Мотен*
	[* _Жан Мотен_ — следовател, който през 1457 г. водил делото по обира на Наварския колеж; споменава се в Г.З. CXXXVIII.]
	и на Пиер Базание*
	[* _Пиер Базание_ (1430—1467) — нотариус, а впоследствие съдебен секретар; споменава се в Г.З. CXXXVIII.]
	коварството на онзи член,
	сразяващ всяко досие;
	а прокурорът Фурние*
	[* _Пиер Фурние_ — адвокат на църквата „Св. Бенедикт“; споменава се в Г.З.]
	това, с което съм обут,
	да вземе и до колене
	в снега да гази като луд!


#	XXI

	А пък месарят Жан Труве*
	[* _Жан Труве_ — чирак в градската месарница, два пъти съден за побой.]
	да се облажи със „Овена“
	(това са кръчми!), с часове
	да ръчка „Вола“ със остена
	и „Кравата“* неиздоена…
	[* _„Овенът“, „Волът“ и „Кравата“_ — парижки кръчми.]
	Задигне ли такъв товар
	човек с душа закрепостена,
	да бъде удушен с юлар!


#	XXII

	Началник-стражата* от мен
	[* _Началник-стражата_ — длъжност, заемана от Жан дю Арле, за когото се ширело съмнение, че е посветен в рицарско звание; споменава се в Г.З. CLXXI.]
	да вземе „Шлема“ (кръчма пак!)
	и в рицар да е посветен;
	за стражата, която в мрак
	се лута, неподвила крак,
	откраднах уличен фенер…
	(Легло за мене, дам ли знак,
	се пази във затвора чер.)


#	XXIII

	Оставям на Перне Маршан*
	[* _Перне Маршан_ (? — ок. 1493) — тъмничар, надзираващ леконравните момичета; споменава се в Г.З. LXXVI и CVIII.]
	(наричан още Копелдака!)
	за туй, че сводничи без свян,
	три снопа слама, та трънака
	с тях да покрива той във мрака
	на часовете за любов…
	Не ще ли, сам ще се прецака —
	да пукне значи е готов.


#	XXIV

	На Лу* и на Шоле** е ред
	[* _Жан льо Лу_ — водоносач, рибар и боклукчия, а по-късно става тъмничар; споменава се в Г.З. CX.]
	[** _Казен Шоле_ — бъчвар, а след това става тъмничар; за участие в метеж през 1465 г. е уволнен и хвърлен в затвора; споменава се в Г.З. CIX.]
	и патица им давам аз,
	по начина общоприет —
	задигната във късен час;
	и две раса — под тях от вас
	да крият кой какво краде;
	дърва им давам, свинска мас
	и гащи — да ги пълнят те.


#	XXV

	Дарявам аз от все сърце
	и три деца на бедността —
	с протегнати напред ръце,
	сираци в пълна нищета;
	и червеят със голота
	едва ли толкоз е прочут!
	Аз давам нужните неща,
	за да изкарат тоя студ.


#	XXVI

	Не искам Госуин*, Марсо** —
	[* _Жирар Госуин_ (?—1467) — лихвар, търговец спекулант, нотариус в съда през 1454 г.]
	[** _Жан Марсо_ (?—1468) — един от най-големите богаташи на Париж, лихвар и спекулант.]
	лихвари, както и Лоран*,
	[* _Колен Лоран_ (?—1478) — бакалин, лихвар и спекулант. И тримата се споменават в Г.З. CXXVII-CXXX.]
	сънувайки от глад просо,
	на бедността да плащат дан;
	с по някой грош във всяка длан
	решавам техния проблем,
	че да ги храня съм призван,
	когато бъда стар съвсем.


#	XXVII

	А силата на моя ценз,
	получен в университет,
	със правото да съм блажен
	отстъпвам по съдебен ред,
	за да спася от пълен гнет
	бедняци двама в този град —
	от милосърдие обзет,
	не искам те да мрат от глад.


#	XXVIII

	И тъй: на тях — Гийом Котен*
	[* _Гийом Котен_ (?—1462) — свещеник в парижката „Св. Богородица“ и служител във Върховния съд.]
	с Тибо, наричан Дьо Витри,*
	[* _Тибо дьо Витри_ — свещеник в същата църква и служител във Върховния съд. Тези двама богати старци се споменават в Г.З. CXXXI-CXXXVII.]
	отдали се на дълг свещен,
	чада послушни и добри
	(запеят ли, иди ги спри!) —
	оставям сложния процес
	със взимането на пари
	от тоя, дето духа днес.


#	XXIX

	На улица Сент Антоан
	им давам кръчма най-свещена,
	където според своя сан
	човек изпива даже Сена,
	докато (с блясък подредена!)
	затворническата трапеза
	се ядва, в мъка потопена,
	за тия, дето са в кафеза.


#	XXX

	Дарявам болниците тук
	с прозорците си без стъкло,
	а с паяжини; и с юмрук
	в окото — да не гледат зло
	измъчваните на легло,
	които зъзнат нощ и ден
	в разнищеното облекло
	и чакат края си студен.


#	XXXI

	Но никой да не се коси,
	аз завещавам на бръснар
	остриганите си коси,
	обувките — на обущар,
	а дрехите — на вехтошар;
	желанието ми сърдечно
	е да напомня всеки дар,
	че нищо ново не е вечно.


#	XXXII

	На разни братя и сестри
	(на монахини и монаси)
	гощавки давам и пари,
	та чувствайки се у дома си,
	като пророци беловласи
	да ви посплашат с божи съд.
	(Макар че язди днес сестра си
	монахът-брат под път, над път.)


#	XXXIII

	На Жан, наричан Дьо ла Гард*,
	[* _Жан дьо ла Гард_ — богат бакалин, син на нотариус; рогоносец, споменава се в Г.З. CXXXVII и CLXXX.]
	оставям „Златното черясло“*
	[* _„Златното черясло“_ — парижка кръчма.]
	и там, очукан от хазарт,
	да губи той по мед и масло;
	това бакалче недорасло,
	продало ме за пет пари,
	се прави, че трева е пасло —
	дано го огън изгори!


#	XXXIV

	Богати още от деца,
	Дьо Лувие* и Меребьоф** —
	[* _Никола дьо Лувие_ — бирник, съветник в Счетоводната палата; получил благородническа титла през 1464 г.]
	[** _Пиер Меребьоф_ — богат търговец на платове на Ломбардската улица. И двамата се споменават в Г.З. CII.]
	да мътят пачите яйца!
	На Дьо Русвил* пък съм готов
	[* _Пиер дьо Русвил_ — бедняк и скъперник, назначен за пазач на развалините в Гувию.]
	(че е пазач най-образцов!)
	да предоставя аз парите,
	които щедро и с любов
	раздава Кралят на глупците*.
	[* _Кралят на глупците_ — предводителят на актьорското „Братство на глупците“, на когото градските власти възлагали устройването на увеселения; по време на процесиите тълпата била обсипвана с дървени и картонени монети.]


#	XXXV

	Към края, както пишех аз
	самин във вечерта смълчана,
	напомни ми със своя глас
	познат сорбонската камбана,
	че време за вечерня стана —
	прибрах смирено аз ръце
	и бе душата ми призвана
	да се помоли от сърце.


#	XXXVI

	Пък със молитвения стих
	дойде и пълната забрава,
	а не от туй, че вино пих;
	но аз усетих как тогава
	дълбоко паметта скътава
	във своя шкаф това, което
	според човешката представа
	са истините, общо взето.


#	XXXVII

	Асимилирани, формални,
	обект на не един диспут,
	от тези истини витални
	човек, изпадайки във смут,
	периодично става луд
	и действа като лунатик.
	Това го знам от онзи труд
	на Аристотел, грък велик.


#	XXXVIII

	От силно чувство бях обзет
	и неговото тържество
	разбуди разума ми клет
	и цялото ми същество,
	докато мойто мъжество
	се задушаваше в забрава,
	не подозирайки какво
	единодействие настава.


#	XXXIX

	Притихна моят дух тогаз
	и неподвластен на страстта,
	реших да сложа точка аз,
	но бе замръзнало в нощта
	мастилото, а пък свещта —
	угаснала… И в този студ
	заспах, обзет от мисълта,
	че съм приключил с моя труд.


#	XL

	На времето останал верен,
	раздаде своето Вийон:
	като лопата беше черен,
	изстискан бе като лимон
	и нямаше дори подслон
	да завещае на другар —
	без грош под този небосклон,
	не доживя да стане стар.
P$
