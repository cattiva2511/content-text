	[* Написана, след като на 5 януари 1463 г. Върховният съд отменил смъртното наказание на Вийон с десетгодишно изгнание от Париж и му дал три дни, за да се подготви.]
P>
	Очи, уши, уста и нос, и кожа,
	на всички вас, петте ми сетива,
	такава мисия ще ви възложа —
	да изречете следните слова:
	„Върховен съд, щастливи сме с това,
	че ни помилвахте, но на езика
	не е по силите му да извика
	самичък всички думи за прослава;
	за нас е чест и радост най-велика
	да хвалим този, който ни прощава!“

	Кърви, сърце, или ще грабна ножа,
	недей да си от камък — виж каква
	скала в пустинята със помощ божа
	под жезъла Мойсеев оживя;
	къпи се в сълзи — хлипайки едва,
	моли за прошка ти и нека блика
	от теб любов към тази най-велика
	с Върховния си съд и днес държава,
	достойна за едната политика:
	да хвалим този, който ни прощава!

	Не искам, зъби, вас да ви тревожа
	(разклатени сте не един и два!),
	но вън от оркестрантската ви ложа
	ще бъде музика, и то каква!
	Пригласяйте им, дробове, черва —
	и както тъне в тинята мръсника,
	така смъртта във гроба ще натика
	ведно с душичката му мекушава
	навеки тялото на мъченика —
	да хвалим този, който ни прощава!

	Три дена, Ваша милост, и владика
	не предоставя даже на длъжника
	да се сбогува, както подобава,
	че и без грош, прокуден да извика:
	да хвалим този, който ни прощава!
P$
