	[* С тази балада поетът се обръща към тъмничаря Етиен Гарние.]
P>
	Ударя ли го на молба,
	ще бъда ли съвсем добре
	(кой може всъщност без борба
	животно живо да дере?),
	а щом въртят го на кутре
	закона тъй, че най-накрая
	да ме опява мен кюре,
	сега ли точно да си трая?

	Касапин-крал* е със съдба,
	[* _„Касапин—крал…“_ — има се предвид крал Капет, властвувал във Франция от 987 до 996 г.; през средновековието се ширела легендата, че прадедите му били месари.]
	достойна да се разбере,
	но не и как море успя
	устата ми да побере —
	изобщо мъчат ме добре.
	А щом в съда ще ям калая
	(и никой няма да ме спре!),
	сега ли точно да си трая?

	Ще кажете ли: „Оглупя
	и затова душа бере —
	въпрос е всичко на молба…“
	Нотариус ли? Е, добре —
	дошло е време да се мре.
	Но щом и без заверка зная
	пешкира кой ще опере,
	сега ли точно да си трая?

	Мълча ли, Ваша милост, зле
	ще свърша — с участ като тая:
	да плаша гарги сред поле…
	Сега ли точно да си трая?
P$
