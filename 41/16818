>	Пролог

	_22 август 1485_
	_Босуърд Фийлд_
	Предсмъртни стонове се носеха след Грифит от рода Пауъл всеки път, когато замахваше с окървавения си рицарски меч. Той раздра въздуха с бойния си вик, опъна юздите на коня, за да го извие настрани, и замахна с алебарда.
	Първият рицар падна. Грифит нямаше и миг време да се занимава повече с него. Друг рицар зае мястото му, след това още един и още един. Никой от тези изнежени англичани не беше достоен противник за уелсеца, но воините от кралската армия на Ричард продължаваха да атакуват все по-мощно и по-мощно. Грифит пришпори коня си. Изтощеното животно затъваше в мочурището, около него се носеше вонята на смърт и разруха. В същия миг, в който жребецът усети твърда земя под копитата си и дочу кънтежа на мечовете, Грифит застана лице в лице с главния корпус на кралската армия.
	С боздуган и брадва Грифит проряза пътека в гъстите рицарски редици. Стонове и писъци оглушаваха ушите му. Сладникава течност с вкус на метал и сол се процеждаше в устата му. Вятърът брулеше бедрата му, докато той покосяваше безмилостно нашественика. Кръв се стичаше от многобройните рани по тялото му и мокреше наметката на коня под доспехите, но не го беше грижа за това.
	Беше успял да се добере до Хенри.
	Утринните мъгли обгръщаха Грифит. Прорезът на шлема ограничаваше гледката пред очите му, но горе, на хълма, той виждаше знамето с кървавочервената роза на Ланкастър. Там той щеше да се срещне с Хенри Тюдор — последната надежда на рода Ланкастър.
	Грифит покосяваше противника изневиделица, носейки се върху гребена на вълната, но нито за миг не забравяше своята цел. Той бавно и неотклонно напредваше и когато приближи съвсем до Хенри, стресна гвардейците му с внезапния си устрем.
	— Хенри! Милорд, те ще са тук всеки момент — извика силно той на уелски.
	По младежки самонадеяно, Хенри се обърна назад в седлото, кимна с глава и каза.
	— Мислиш, че не знам ли?
	Той посочи първо към тази част на полесражението, където едната войска беше застинала в очакване, после в обратна посока, към другата съюзническа армия.
	— Изпратих съобщение и до двамата предводители. Поисках да атакуват, както бяха обещали, но те дори не се раздвижиха.
	— Копелета! — Грифит свали шлема си и жадно отпи от водата, поднесена му от оръженосеца на Хенри.
	— Те се заклеха, че ще ни помогнат.
	— Предполагам, че по същия начин са се заклели и на Ричард — Хенри обходи с поглед полесражението.
	— Те ще изчакват, докато разберат, накъде ще задуха вятърът.
	Свирепа усмивка разкриви лицето на Грифит.
	— Армията на Ричард е по-многобройна и по-маневрена от нашата, но ние й нанесохме сериозни щети. Убихме най-добрите му командири и техните части са обезсърчени. Но погледни натам, господарю, и виж какво съзират очите ми — той посочи с ръка право през Босуърдските поля. — Ричард от Йорк пристига за главата ти.
	Хенри си пое дълбоко дъх, поразен от гледката, която се разкри пред него. Той се втренчи в почти два пъти по-многобройната противникова армия.
	Самият Ричард предвождаше войската. Той знаеше много добре, че убие ли Хенри, родът Ланкастър ще бъде обезкървен. Отличен стратег и сам смел воин, Ричард също би могъл да бъде добър крал, ако не бе отнел трона от своите собствени племенници. Беше наредил да убият двамата младежи Бог знае как, а телата им бяха погребани неизвестно къде. Дори и в Англия, люлката на кралски предателства, това беше грях, който нито обикновените хора, нито благородниците можеха да простят.
	През двете години, докато Ричард беше на трона, мракобесие скова страната. Слуховете за неговото вероломство се ширеха все повече. Говореше се, че е отровил кралицата и ухажвал Елизабет, своята собствена племенница, сестра на убитите от него престолонаследници. Ако тя приемеше да се омъжи за него, той щеше да остане на престола абсолютно законно.
	След като всъщност тя беше обещана на Хенри.
	Един съвършен съюз — червената роза на Ланкастър и бялата роза на Йорк. Грифит беше твърдо решен да се бие докрай за осъществяването му. Не защото самият Хенри не беше блестящ войн Грифит се бе присъединил към него. Хенри Тюдор беше законният наследник на трона. Ланкастър по майчина линия, Хенри беше уелсецът, обещан от древните легенди, потомъкът на Артур, който щеше да обедини Англия и Уелс, който щеше да даде на Уелс автономията, която му се полагаше. Грифит се биеше за Уелс, за своя дом, за надеждата за по-добри времена.
	Покровителствено, като че ли той беше кралят, а Хенри негов любимец, Грифит го посъветва.
	— Вземи шлема от оръженосеца и го сложи на главата си, сър. Приготви меча си, за да можеш лесно да го извадиш от ножницата. Отпусни се върху седлото и внимавай винаги да държиш щита пред гърдите си. Не губи самообладание и помни — той докосна покритото с метална ризница рамо на Хенри с боздугана си. — Не съм те следвал през целия този път от Уелс дотук, за да загубя.
	— Радвам се, че чувам това, Грифит — отвърна Хенри.
	На английски, с уелски акцент, Грифит даде разпорежданията си, подреди гвардейците на Хенри в една линия и ги предупреди да атакуват само след негова команда. Постави знаменосеца зад тях и намести шлема си. Върна се при Хенри и каза.
	— Не се безпокойте, сър. Ще стигнат до вас само през трупа ми.
	Мисълта за предстоящата опасност изкриви появилата се върху лицето на Хенри усмивка в гримаса.
	— Може и да се наложи — отвърна той.
	Грифит зае позиция, прикрит зад хребета на хълма и зачака мига, в който да атакува превъзхождащия го многократно противник. Армията на Ричард настъпваше победоносно. Грифит изчакваше. Жребецът под него потръпна от влудяващо желание да се хвърли в боя. Грифит чакаше. Армията на Ричард доближи хълма. Грифит чакаше. Рицарите около него тръпнеха. Войската на Ричард забави ход при изкачването на хълма. Грифит вдигна ръка. Войните му сграбчиха оръжията си. Замахвайки с ръка напред и надолу, той извика.
	— За Хенри Рой.
	Войните на Грифит изскочиха иззад билото. Лицата им бяха вкаменени и изопнати от благороден гняв като на ангели отмъстители. Те препускаха все по-бързо, набирайки скорост по наклона, устремени срещу своите противници.
	Ричард добре беше подбрал своите рицари. Войните му бяха също толкова верни, колкото Грифит на Хенри. Те се биеха за Ричард III, биеха се, за да остане той на трона.
	Грифит развъртя оръжието си като луд, мушкаше, парираше ударите на противниците си и сееше смърт с всяко замахване на меча си, сякаш бе забравил, че също е човек от плът и кръв. Всяка схватка завършваше със смъртта на поредния враг и пред него веднага заставаше друг. Но рицарите на Ричард, превишавайки ги много пъти по брой, поваляха войните на Хенри. Грифит се опитваше да ги спре, опитваше се поне да ги задържи, но бойците на Ричард го притискаха все повече и повече. Силата, с която побеждаваха, беше численото им превъзходство.
	Много пъти се бе изправял Грифит лице в лице със смъртта, така че не му беше трудно да я познае и сега, но нямаше намерение да се предава. Не можеше. Вярата в щастливото утре на Уелс и копнежът това утре най-сетне да дойде, бяха по-силни от него.
	— За Хенри Рой! — изкрещя той отново, но виковете около него заглушиха дръзкия му зов.
	Знаменосецът на Хенри падна. Рицарите на Ричард заобиколиха Грифит и пътят на Ричард към Хенри беше свободен. Единственото, на което се надяваше Грифит в този миг, беше Хенри да си спомни напътствията му. Изведнъж изтрещя гръмотевица. Земята се разлюля и той се обърна, готов да посрещне следващата атака, готов да изгуби последната битка в своя живот.
	В един миг новопристигналата армия сякаш се сгромоляса върху тях. С все още непотопени в кръв мечове и с пресни сили те се насочиха към центъра на битката. Армиите, които бяха изчаквали досега, не можеха повече да чакат. Те виждаха кой се бие и кой побеждава — и препускаха, за да подкрепят силните и да разгромят слабите. Грифит се намести по-удобно на седлото. Уморените му очи съзряха Хенри. Той не можеше да се доближи до него в този момент, не можеше да му помогне. Само Бог можеше да му помогне, но изглежда той сега беше твърде далеч.
	Грифит вдигна изморено алебардата и щита не защото мислеше, че може да се измъкне жив, а защото да се предаде беше чуждо на природата му. Но атакуващите рицари го подминаха и той с разтуптяно от вълнение сърце осъзна — те идваха в помощ на Хенри. По същите причини, в името на доброто на страната и законното право на Хенри, те атакуваха Ричард и неговите войни и ги громяха.
	Пристигналите с пресни сили рицари като че ли вършеха всичко това за удоволствие. Те се смееха гръмогласно, когато поразяваха войните на Ричард, смееха се и когато убиваха конете им.
	Като бесни са, помисли Грифит. _Те не се бият нито за доброто на родината, нито в името на справедливата кауза на Хенри. Те си отмъщават за всичко на Ричард по най-ужасния начин._
	Като внимаваше да не застава на пътя им, той поведе жребеца си назад, към Хенри.
	— Хванаха го — извика Хенри. В гласа му не звучеше възторжено злорадство. — Виж, те убиват Ричард.
	Единствен оцелял от всичките си рицари, Ричард се изправи сам срещу противника. Рицарите заобиколиха краля на Йорк и с вдигнати мечове се втурнаха да го съсекат. Той се бранеше и сам отвръщаше със силни и яростни удари. Без да може да си обясни защо, Грифит като че ли почувства облекчение, когато той обезглави един от нападателите си. Но моментната му победа само озвери още повече враговете му и те плътно затвориха кръга около него, като сечаха с мечовете си, мушкаха с алебардите си, размазваха с боздуганите си.
	В един последен опит да се освободи, или по-скоро да умре достойно, Ричард заби шпори в хълбоците на коня си и опъна юздите. Жребецът изцвили и се изправи на задни крака. Разсече въздуха с ударите на копитата си и събори двама рицари от седлата им. Единият от тях прониза коня с меча си и благородното животно рухна с алена рана върху млечнобялата си гръд.
	Ричард също рухна сред отломките на доспехите си. Рицарите отново го наобиколиха. Нагръдникът и шлемът му се отърколиха встрани от тълпата. Кръвта пръсна във въздуха като дъжд.
	Добрата английска земя погълна потоци кръв. Кръвта на обикновени войни. Кръвта на рицари. И кралската кръв на Ричард III.
	Хенри Тюдор не можеше да откъсне очи от клането. Лицето му беше пребледняло от ужас. Той се извърна към Грифит и произнесе клетвата, с която щеше да управлява Англия.
	— Ако това е начинът, но който англичаните се отнасят с детронираните си крале, кълна се в раните на Христа, че нищо, никой и никога няма да вземе трона от мен!


>	Първа глава

	_Замъкът Уентхейвън_
	_Шропшир, Англия, 1487_
	Звънтенето на мечовете ехтеше в дългата галерия на новопостроената централна кула на замъка. Грифит от рода Пауъл изкриви лице от отвращение.
	— Дуел? — обърна се той към своя домакин. — Вие ме доведохте тук, за да гледам битка?
	Сребристата коса на Уентхейвън беше гладко вчесана назад, а чертите на лицето му издаваха благородна кръв. Цяла купчина дребни спаниели* джафкаха в краката му. Уентхейвън беше образец на артистичното гостоприемство, когато отвърна.
	[* спаниел — порода дребно ловджийско куче — Б.пр.]
	— Опитвам се да изпълня молбата ти.
	Гръмогласен смях и престорено уплашени викове оглушиха Грифит, когато дуелиращите си запробиваха път с рамене през външния кръг на публиката.
	— Няма уважение към войната в тази страна — каза Грифит. — В Уелс се бием до смърт, стиснали в ръка тежък двуостър меч и с истински противник срещу себе си. И това няма нищо общо с този така наречен спорт — дуела.
	С присъщата си изисканост Уентхейвън отхвърли темата за Уелс и тамошните обичаи.
	— Това се практикува във Франция — каза той. — Модно е. Младежите от замъка вече се бият с повод и без повод. Бият се дори заради самото удоволствие от състезанието и аз ги насърчавам. Рапирите са леки и с изтънени върхове. Те се обучават да овладяват буйните си натури. Освен това, ако искате да разговаряте с лейди Мериън, бившата придворна дама на нашата некоронована кралица, то просто трябваше да дойдете тук.
	Вълна от гняв и негодувание заля Грифит, но вече се бе нагърбил с тази мисия. Той изрече рязко.
	— Харесва ли й на тази лейди Мериън да наблюдава как младите глупаци се кълцат един друг?
	Ироничната усмивка на Уентхейвън оформи върху бузите му две трапчинки.
	— Ако се вгледаш по-внимателно, ще видиш какъв дял се пада на лейди Мериън от това забавление.
	Грифит беше достатъчно висок, за да вижда всичко, което се разиграваше пред очите на въодушевената публика, застанала между него и дуелиращите се. Двама от тях, с изтънени специално за дуел рапири в ръце, танцуваха върху гладкия каменен под. Биеха се настървено, но и с умение, което предполагаше младежки дух в млади и силни тела.
	Грифит прокара ръка през очите си.
	— Единият от двамата е жена. И тази жена борави майсторски с рапира.
	Червените й коси се изсипаха изпод шапчицата и огряха бледото й лице. Преметнала през свитата си пред гърдите ръка края на меката си копринена пола, тя беше открила част от силните си прасци и глезените, обути в копринени чорапи. Леката й стъпка отвлече вниманието на Грифит от рапирата в ръката й.
	Мили Боже, тя беше висока. Мериън погледна дръзко, право в очите, красивия едър мъж.
	Тя започна да тананика някаква мелодия и изненада противника си, като светкавично изтегли сабята си изпод неговата и застана в цял ръст срещу него.
	Освободил и двете си ръце, сега съперникът й демонстрира такова умение и ловкост в боя, което би принудило много други да отстъпят. Но вече се задъхваше и в очите му се стичаше пот от челото. Нахвърли се настървено напред, нещо, което не бе прието в приятелските двубои.
	Той губеше.
	Застанал съвсем близо до Грифит, Уентхейвън каза.
	— Добра е, нали?
	Грифит изсумтя в съгласие, като че не искаше да придаде особено значение на одобрението си.
	Без да може да откъсне очи от прекалено високата, прекалено дръзката и прекалено предизвикателната красавица, Грифит каза.
	— Ти си луд. Защо ви е притрябвало мъж да обучава жена да си служи с рапира?
	Уентхейвън се разсмя буйно и отвърна.
	— Жена като нея трябва да разполага със средства, за да се защитава от… ако можем да кажем… нежелани намерения.
	Гъвкавите саби се срещнаха. Когато остриетата се удариха, се понесе звук от стържещо едно в друго желязо и пръсна дъжд от ситни искри.
	— Жена като нея?
	— Да — доволен, че е успял да възбуди любопитството му, Уентхейвън разкри самоличността й. — Това е лейди Мериън Уентхейвън.
	Извръщайки се към графа, Грифит пропусна смъртоносния удар на Мериън, но бурните хвалебствени викове на тълпата го накараха отново да съсредоточи вниманието си към сцената на боя. Победоносният вик на жената се сля с полета на сабята на противника й, избита от ръцете му. Въодушевена от успеха, тя вдигна юмруци и ги размаха победоносно. Грифит присви очи. Никога не беше харесвал жени, които излагат на показ достойнствата си. Напротив. Смяташе това за най-отблъскващата женска черта.
	Как искаше да убеди и воина в себе си в това, в което вярваше с разума си.
	Уентхейвън цъкна с език и рече.
	— Мисля, че Ейдриън Харботъл никога не е имал шанс. Той просто е един от рицарите без земя, а това го приравнява, с който и да е обикновен селяк.
	Грифит погледна мъжа, за когото Уентхейвън говореше с пренебрежение. Надарен със златни коси, равни бели зъби и мускулести ръце и крака, Харботъл не приличаше на селяк. Беше толкова красив, че красотата му напомняше за нещо на Грифит толкова настойчиво, че зъбите го заболяха от напрежението, с което се опитваше да си спомни. Нещо познато. Нещо, което му вдъхваше доверие и сигурност.
	Да. Харботъл приличаше на позлатеното изображение на ангела в молитвеника на майка му.
	Но Грифит би се обзаложил, че Хартботъл далеч не беше ангел. Все още задъхан, той не успяваше да обуздае накъсаното си дишане, от което гръдният му кош се издуваше до пръсване, и яростния си поглед, втренчен в Мериън. Грифит го наблюдаваше, без да се смущава от надигналата се у Харботъл злоба. Колкото и да се опитваше да я скрие, стиснатите му юмруци го издаваха.
	Мислите на Уентхейвън скачаха от тема на тема.
	— Беше много глупаво от негова страна да си въобразява небивалици и да я предизвиква…
	Харботъл скочи към Мериън, хвана рапирата й и я извъртя срещу нея. Преди още да схване с разума си това, което се разиграваше пред очите му, Грифит се втурна към тях. Без да мисли за последствията, той скочи върху Харботъл. Жените се разпищяха, а мъжете възнегодуваха, когато Грифит повали яростно съпротивляващия се Харботъл на земята. Разнесе се пукот на кости и сухожилия. Грифит се изтърколи встрани от Харботъл и се изправи на крака. Миг преди рапирата да се озове в ръцете му, друга ръка я грабна изпод неговата. Една тънка и женствена ръка я насочи към гърлото на Харботъл и плътният контраалтов глас на Мериън заплашително прозвуча.
	— Страхлив негоднико, застани с лице срещу наказанието за предателство.
	Харботъл се изправи. Ангелското му лице беше изкривено от ненавист, а дъхът явно все още не му стигаше.
	— Кучка. Няма и капчица женска милост в теб.
	— Защото не ти позволявам да ме победиш ли? Да ме убиеш? Трябва ли да загина от ръката на някакъв презрян и подъл рицар, за да докажа, че съм истинска дама?
	Тя допря блестящия връх на сабята в разголеното му от разтворената риза гърло.
	— Стани! — заповяда му Мериън. — Стани и застани с лице срещу дамата, на която си причинил зло.
	Тя беше величествена в тържеството на своята победа и гневът й подхождаше така, както кралските одежди на една кралица. Грифит се приближи. Ако това, една жена да излага на показ достойнствата си, беше отблъскващо, то защо тогава нейният плам го привличаше.
	Харботъл се олюля и погледна към Грифит.
	— Криеш се зад най-новия си любовник?
	Без изобщо да прояви някакъв интерес към Грифит, Мериън го отпрати с жест и отново се обърна към Харботъл.
	— Мога да те убия и без чужда помощ, Харботъл — каза тя и изтегли назад ръката си с рапирата, готова да нанесе последния удар.
	Сините очи на Харботъл щяха да изскочат, бялото им стана червено от напрежение, а лицето му се изкриви от страх.
	— Ти няма… не можеш…
	— Кой би ме обвинил?
	Кръвта се бе отдръпнала от лицето й, но Харботъл не го забеляза. Той не можеше да откъсне погледа си от неподвижното острие на рапирата.
	— Имам пари, ако искаш пари…
	Кръвта отново нахлу в лицето й.
	— Ако те убия, светът ще се освободи от една гадина.
	Тя пое дълбоко въздух и Грифит помисли, че ще забие острието в сърцето на Харботъл.
	— Имай милост! — изхленчи той.
	Суровостта й се смекчи и тя посочи с рапирата към вратата.
	— Върви да лижеш пода пред свещеника. Може би той ще опрости греховете ти. Това е най-доброто, на което можеш да се надяваш, защото тези благородници тук няма да ти простят.
	Харботъл бързо отстъпи назад и когато се озова на безопасно разстояние от обсега на рапирата й, извика.
	— Курва! Срамиш семейството си като носиш неговото име. Малкото ти копеле изкупва наказанията за твоите грехове.
	Грифит замръзна, изненадан от дързостта на тези думи, но Харботъл не спря дотук.
	— Хлапето, което роди, е идиот!
	Тя вдигна сабята си, готова да я запрати по него. Зяпналите от изненада придворни се снишиха, за да се предпазят. Грифит сграбчи ръката й, преди тя да успее да хвърли рапирата, извъртя я и придърпа жената към себе си, така че лицето й се зарови в гърдите му.
	Копеле, помисли той мрачно. Родила е дете без брак. Няма нищо чудно тогава, че са я изгонили от кралския двор.
	Копеле. Дете, непризнато от своя баща. Мериън се бе унижила и обрекла на изгнаничество, подвластна на своята неукротима страст, и точно тази неспособност да се въздържа сега тя демонстрираше в ненужни дуели.
	Приличащ на полуразмазано насекомо, като накуцваше и залиташе, Харботъл напусна залата.
	Мериън с усилие запази самообладание, вбесена, че някой си бе позволил да застане между нея и тази отвратителна твар, която злословеше за сина й. В ушите й боботеше един дълбок плътен глас.
	Яростта е звярът, който гаси светлината на разума и ти си доказателството за това. Никога не заплашвай един мъж със смърт, освен ако твърдо не си решила да го убиеш. Създаваш си враг за цял живот, който няма да се примири, докато не те види унижена и съсипана.
	Опитвайки се да заглуши този глас, тя вдигна очи — все по-нагоре и по-нагоре.
	Мъжът беше огромен и не изглеждаше благоразположен. Черната му коса беше подстригана наравно с брадичката и беше вчесана назад, но това нито смекчаваше, нито разкрасяваше чертите му. Загорялото му лице издаваше прекараното на открито и на слънце време, говореше за многобройни битки. Челото му бе прорязано от бръчките на премеждията, които бяха толкова много, колкото и белезите по страните му. Тънкият нос явно беше чупен неведнъж, а по волевата брадичка бе набола еднодневна брада. Единствено в златистите очи тя откри някаква хубост, но те излъчваха такова отвращение и погнуса, че тя направо се вледени.
	— Моите благодарности към вас, но не се нуждая от защитата ви.
	Той изпусна насъбралия се в гърдите му въздух и разроши с дъха си разпилените къдрици, които се спускаха върху челото й. Тя отстъпи встрани и го чу да мърмори.
	— Само да беше вярно това.
	Зад нея Уентхейвън каза.
	— Този огромен уелски звяр е най-новият пратеник на кралицата до теб.
	Мериън се извърна към Уентхейвън.
	— Наистина ли, Уентхейвън? Защо не ми каза веднага?
	Разпервайки ръце, за да изрази неподкупна невинност, Уентхейвън отвърна.
	— Мислех, че съм ти казал.
	Мериън пренебрегна думите му и като наклони глава на една страна, огледа изпитателно Грифит, обръщайки особено внимание на демодираните му, кафеникави дрехи.
	— Прилича на звяр. Има ли звярът име?
	Грифит се поклони, при което приближи лицето си към нейното.
	— Грифит от рода Пауъл, с ваше позволение.
	Гласът му беше приятен, но едва чула името му, тя усети червенина да избива по страните й.
	— Грифит от рода Пауъл? Грифит от рода Пауъл не може да е пратеник на моята кралица. Грифит от рода Пауъл е от хората на краля.
	Грифит изпъна тялото си. Плътните му устни се изпиха в знак на одобрение.
	— Аз съм човек на краля. Следователно и на кралицата. След като те са свързани и съединени от свещената церемония на църквата.
	Мериън се огледа около себе си и видя, че събралата се да поощрява играта й с рапира тълпа, сега поглъщаше жадно всяка дума. Тя повика с ръка един паж, подаде му рапирата си и му нареди да я излъска и да я върне на мястото й. Мериън печелеше време, за да овладее буйния си нрав.
	— Как е Елизабет Йоркска? Добре ли е моята господарка?
	Грифит от своя страна също забеляза наплива на любопитни наблюдатели и й предложи ръката си.
	— Съпругата на краля е добре. Както и нейният син Артур, наследникът на трона.
	— Наследникът на английския трон! — усмивката на Мериън преливаше от ирония. — И Хенри Тюдор е бащата.
	— Крал Хенри Тюдор е бащата.
	На Мериън й идваше да се изсмее на прекомерната важност, която си придаваше Грифит, но през годините, прекарани в двореца, се беше научила да се отнася с уважение към кралската институция, въпреки че не хранеше уважение към мъжете, които преследваха целта да я оглавят. Тя пое предложената ръка и се съгласи.
	— Разбира се. Крал Хенри, седмият с това име, е бащата на това дете. Нареди ли вече крал Хенри неговата съпруга да бъде коронована?
	— Не още.
	— Когато архиепископът миропомаже Елизабет и постави короната на благородническото й чело в Уестминстърското абатство, тя ще бъде поставена над простосмъртните — Мериън се приближи плътно до Грифит, доволна, че може да го използва като клин, за да разцепи тълпата. Когато насъбралите се благородници останаха зад гърба им, тя каза.
	— Кралят се страхува. Страхува се, че всички ще кажат, че дължи трона си на своята кралица.
	Грифит я поправи, без да се смути нито за миг.
	— Той е предпазлив и има основания за това.
	— Тронът все още се клатушка под кралския му задник.
	— Клатушка се? Не. Не се клатушка и само един глупак може да каже това. Но същите тези глупци, които заявяват, че тронът се клатушка, могат и да продължат, че без подкрепата на родството си с Елизабет Йоркска кралят не може да задържи трона си.
	— Ти не си придворен, нали? — попита Мериън с усмивка, повече развеселена, отколкото объркана от почти открито насоченото към нея определение, че е глупачка.
	— Аз съм това, което Хенри има нужда да бъда.
	— Лакей, тогава — каза тя, очаквайки с нетърпение как ще реагира на обидата.
	— В момента може да се каже и така. Аз съм пратеник, който предава съобщения от едно глупаво момиче на друго — и без да я попита дали желае, той я поведе към една врата, през която минаха и се озоваха в градина, ухаеща на напъпили рози, окъпани от топлината на пролетното слънце. — Наградата за изпълнението на тази мисия, ще бъде посещение на родителите ми в Уелс.
	Следобедното слънце не е в услуга на Грифит, помисли Мериън. Огряна от неговата светлина, косата му вече не изглеждаше черна, за каквато я беше взела Мериън в началото, а тъмнокафява и лъскава. Отметната назад, тя оформяше клин в челото му, което придаваше на тясното ми лице дяволито изражение, но в същото време блестеше заплашително като лъвска грива и с нея той създаваше представата за освирепял див звяр. Слънчевата светлина подчертаваше суровите му черти и огромния ръст и тя се чудеше с какъв акъл Хенри беше изпратил точно него.
	Дали Хенри не се опитваше да я сплаши? Какви подозрения таеше той? Какво знаеше? Дали беше споделил това, което знаеше, със своя пратеник?
	Кичур яркочервена коса падна върху очите й и тя безуспешно се опита да го напъха обратно под прилепналата към главата й шапчица.
	Той я наблюдаваше с полуотворени, свити в иронична гримаса, устни.
	— Боядисваш ли си косата? — попита Грифит.
	Тя отпусна ръце и свирепо го изгледа. За всичките си двадесет и две години никога не беше срещала такъв грубиян!
	— Ако я боядисвах, точно този цвят ли щях да избера?
	Той не се усмихна, не трепна, с нищо не показа дори престорено възхищение от отговора й. Вместо това хвана кичура и с опитно и бързо движение го прибра под шапчицата.
	— Възможно ли е да бъдем подслушвани тук? — попита той.
	Колкото и да се опитваше, тя не успяваше да разчете по изражението на лицето му какво става в главата му, с изключение на огромното му отвращение към нея и към собствената си мисия. Толкова по-добре, помисли тя. Замъкът на Уентхейвън беше олицетворение на пищния извънградски живот, но тя беше свикнала с бурния живот в двореца. Сега пред нея се разкриваше шансът да премери остроумието си с един надут уелски лорд.
	— Никой не може да ни чуе, но това няма значение. Всички знаят, че някога бях първата придворна дама на лейди Елизабет, както и това, че винаги, когато имаме такава възможност, ние общуваме помежду си, въпреки че обикновено пратеникът е по… — тя го изгледа от глава да пети и довърши мисълта си — … весел. — Мериън протегна ръка към него с обърната нагоре длан.
	— Имаш ли писмо за мен?
	Той бавно извади от колана си пергаментов свитък, запечатан с печата на кралицата и разчупи восъка.
	— Да ти го прочета ли?
	Тя здраво сграбчи посланието и го напъха в ръкава си.
	— Сама ще си го прочета. Носиш ли ми още нещо?
	Още по-бавно той измъкна от колана си тежка кесия. Тя я взе, прецени тежестта й на ръка и въздъхна облекчена.
	— Добрата Дева Мария ме е благословила.
	— Кралицата ти изпраща почти всичко от оскъдните средства, които са й отпуснати.
	— Да — съгласи се тя, мислейки за двегодишното си дете в една от къщичките към замъка. — Тя винаги е била много загрижена за моето благосъстояние. — Мериън видя възмущението, което се изписа върху лицето му и което той дори не си направи труда да прикрие. Тя седна на една каменна пейка, вдигна гордо глава и надменно се усмихна. — За какво си мислеше, Грифит от рода Пауъл?
	— Чудех се дали имаш някаква представа, че кралицата лишава себе си, за да можеш ти да напъхаш дълбоко ръката си в джоба й.
	Дързостта му доказваше неговото очевидно пренебрежение към нея и гневът, който с мъка бе потиснала, отново се разгоря в кръвта й. От лекия ветрец, полъхващ откъм езерото, червенината по бузите й се сгъсти и тя свирепо го изгледа. След това си спомни за тайната, която не беше само лично нейна, и сведе очи. Подбирайки думите си, тя изрече с равен глас.
	— Никога в характера на лейди Елизабет не е имало и следа от изнудвачество. Нейният живот е образцов. И как би могло да бъде другояче? Отначало за нея се грижеше с огромна любов баща й, крал Едуард. След това чичо й, крал Ричард III, изпълняваше своя дълг редом с нея.
	— Крал Ричард? — изрече с насмешка Грифит. — Имаш предвид узурпатора. Ричард беше брат на Едуард. Синовете на Едуард трябваше да наследят престола, но къде са те сега? Къде са те?
	Тя здраво стисна кожената кесия, усещайки кръглите монети под пръстите си и отново потисна желанието си да му покаже своята неприязън.
	— Не знам. Знам само, че Елизабет е тяхна сестра и няма нищо общо с изчезването им.
	— Ричард беше този, който ги затвори в кулата, откъдето те повече никога не излязоха — той се подпря с крак на пейката, отпусна ръка върху коляното си и сведе глава, за да се приближи към нея. — Те изчезнаха и никой повече не ги видя. Аз се бих за Хенри и молех Бог да му даде възможността да обедини родовете Йорк и Ланкастър, но едва когато отидохме в Лондон, разбрах истината. Там научихме, че лейди Елизабет беше танцувала с техния убиец. Тя живееше в двора на Ричард, носеше дрехите, които той й подаряваше, и в същото време му осигуряваше правата, които той никога не би имал без нея. Елизабет се оказа склонна да приеме разрухата, която прояде рода на Йорк, и сега тази й склонност премина в жилите на Тюдорите.
	Без да обмисли постъпката си, тя замахна с кесията жълтици към лицето му. Носът му изхрущя. Тялото му се лашна назад и той закри лице с ръка. Тя го сграбчи за ризата и го придърпа към себе си, без да обръща внимание на кръвта, която започна да се стича между пръстите й.
	Платното се сцепи. Тя и на това не обърна внимание, а изрече с нисък и напрегнат глас.
	— Моята господарка Елизабет пожертва всичко, за да спаси братята си. Всичко! И аз категорично те предупреждавам, че ако още веднъж посмееш да злословиш по неин адрес в мое присъствие, ще пронижа гърдите ти с рапирата си.
	Тя го отблъсна и се втурна по пътеката, забравила кесията, подчинена единствено на желанието да се махне колкото се може по-скоро. Когато вече беше сигурна, че е извън обсега на очите му, тя повдигна полите си, за да се движи по-бързо, и тръгна с широка крачка. Искаше да се махне далеч от този грубиян, от този тъпанар, от този умопобъркан, изпратен от Хенри.
	Сигурно не беше много разумно да го удря. Особено с тази тежка кесия. Беше чула изхрущяването. Дали не му беше счупила носа?
	И все пак той се бе осмелил да обвинява Елизабет, че е заговорничела с Ричард за убийството на своите братя? Мериън знаеше истината. Служеше при Елизабет от петгодишна, защото бяха на една възраст и имаха родствена връзка. От самото начало на Мериън й бяха дали ясно да разбере, че трябва да бъде безпределно вярна на Елизабет във всичко.
	В същото време на самата Елизабет й дадоха да разбере, че ще бъде принесена в жертва за династията. Всяко движение, всяка дума, всяка усмивка бяха претегляни и преценявани дали отговарят на една принцеса от рода Йорк. Мило и обичливо дете, Елизабет се стремеше всячески да получава одобрение и макар че съобразителността не беше нейно отличие, това не беше кой знае каква вреда, защото не беше задължително една принцеса да има необикновен ум.
	Не беше задължително, докато баща й, крал Едуард IV, беше жив. След смъртта му се заредиха дни на предателства, а Елизабет не беше подготвена да участва в политическите интриги, които доведоха страната до война. Обичният й чичо взе под своя опека братята й, като заяви, че желае единствено да ги защити. По-късно той отправи към тях налудничавото обвинение, че са незаконородени. И обяви всички деца на Едуард за незаконни.
	И когато Ричард пожела, парламентът го провъзгласи за крал.
	Мериън беше държала в прегръдките си своята господарка, докато тя безутешно ридаеше за братята си, за свободата и честта, които сега бяха стъпкани в калта. Двете заедно обмисляха планове за действията, които трябваше да предприеме Елизабет, когато Ричард и съпругата му я поканиха в кралския двор. Отначало Мериън и Елизабет възроптаха, но после осъзнаха, че Елизабет трябва предварително да обмисли поведението си. Дали трябваше да приеме ролята на послушна племенничка, за да разбере истинската участ на братята си, или да се опита да повлияе на чичо си и така да помогне на братята си да избягат.
	Двете прехвърляха всевъзможни планове. Опитваха се да предвидят всяка стъпка и всяка случайност, но и двете никога не биха могли да си представят каква ще бъде тяхната последна роля по време на мрачното царуване на Ричард. Само ако…
	Мериън въздъхна. Можеше да се побърка от тези „само ако“.
	Отредената за нея къщичка се намираше близо до защитната стена с извисяващи се в небето бойни кули, която ограждаше замъка и го предпазваше от нападения. В същото време беше достатъчно отдалечена от покоите на Уентхейвън. Тук не живееше в непосредствена близост с лорд Уентхейвън и така й харесваше. Далече от политиката, с която той се занимаваше, далеч от плановете, които тайно кроеше. Тук тя намираше сигурност за себе си и за сина си Лайънъл. Дали беше все още буден? Тя отвори портичката на предната градина и го извика. Засмя се, когато видя пълничкото чернокосо момченце патешката да се втурва към нея. Тя го прегърна, залюля го в ръцете си и възкликна.
	— Целият си в пясък. Там ли си играл?
	Детето кимна с грейнало личице и потупа бузки с изцапаните си ръчички.
	— Замък ли строи?
	Детето отново кимна.
	— Заобиколен с ров?
	— О, не му напомняйте за това — каза бавачката, която се появи откъм къщичката. — Ще започне да настоява да отидем до кладенеца за вода и след това тук ще стане една такава кралска каша.
	Сесил беше красиво момиче, а приликата й с майката на Мериън беше поразителна. Но, докато майката на Мериън беше един мил спомен, Сесил се оказа едно глуповато момиче, което лесно се увличаше по модата, беше особено податлива на чуждо влияние и особено на комплиментите на някой мъж. На който и да е мъж.
	И въпреки всичко тя последва Мериън, без нито веднъж да се оплаче, в затънтения замък Уентхейвън.
	— Той спа ли? — попита Мериън.
	Сесил духна косите си, които бяха паднали пред очите й и й пречиха да вижда.
	— Спа малко, но доста буйно игра през целия следобед.
	Мериън го притисна към себе си, целуна го и се съгласи.
	— Да, той е едно здраво момченце.
	— Никога няма да можеш да си представиш колко много плачеше, докато навърши годинка.
	— Това сигурно е било от коликите — отвърна Мериън, без да изпуска от очи Лайънъл, който се опитваше да се измъкне от ръцете й и да стъпи на земята.
	— Беше направо ужасно — отвърна Сесил без заобикалки.
	Мериън не отговори. Имаше много неща, които тя пазеше само за себе си, но най-важното от тях беше антипатията, която изпита към Лайънъл още първия път, когато го видя, и която оттогава не я напускаше.
	Нито един от плановете й не беше свързан с това да става майка. Още повече, че никога не бе изпитвала интерес към деца. Когато акушерката постави този окървавен восъчен вързоп в ръцете й, тя реагира с неприсъщо за една майка отвращение.
	— Новородените бебета винаги са слабички, ревливи и грозни, така са ми казвали — Сесил сякаш не се съмняваше, че Мериън може и да не бъде съгласна с нея. — Понякога си мислех, че няма да оцелее през първите няколко месеца.
	Понякога, когато късно вечер той пищеше часове наред, Мериън не знаеше дали иска той да оцелее. Тя сви рамене при спомена за вината си и последва Лайънъл до купчинката речен пясък, който бяха докарали тук специално за него.
	Сесил вяло ги последва.
	— Но за вас, милейди, щях да се побъркам.
	Угризенията на Мериън я подтикваха самата тя да полага все повече и повече грижи за Лайънъл и тогава… о, тогава един ден той й се усмихна.
	До този ден тя никога не беше имала основания да вярва в любовта. Никога не беше вярвала в някакви кратки мигове на пламенни обяснения. Но първата беззъба усмивка на бебето, което държеше в ръцете си, я промени. С всяка следваща усмивка, с всяка детска болест и всяка победа на живота, той я привързваше към себе си. Сега тъмнокосата му главица подскачаше, докато той гребеше пясъка, и тя ликуваше заради силата на собствената си преданост. Тя беше готова да жертва живота си за него — не от чувство за дълг или вярност, а защото го обичаше.
	Сесил въздъхна шумно, както Лайънъл правеше, когато искаше да му обърнат внимание, и каза.
	— Така ми се иска да съм била до теб, когато си раждала, за да ти помогна.
	Мериън я погледна недоверчиво.
	— Ти? Та на теб ти се завива свят, когато някой мъж се изплюе.
	Сесил провеси глава и се съгласи.
	— Знам, че е така, но съм сигурна, че женският ми инстинкт щеше да ми помогне да го преодолея.
	Мериън се съмняваше в това, но предпочете да не го коментира.
	— Разбира се, ти трябваше да придружиш лейди Елизабет в изгнаничеството й. Тя едва ли можеше да остане в кралския двор при всички слухове, които се ширеха — Сесил погледна изпод края на качулката си, огромните й очи бяха открити и невинни. — За женитбата й с краля, нейния чичо, имам предвид.
	Докосвайки с пръст писмото, скрито в маншета на ръкава й, Мериън каза.
	— Добре, знам какво имаш предвид.
	— Още не мога да се начудя защо не сподели с мен. Да се изправиш сам-самичка срещу такова безчестие, без подкрепата на скъпата си братовчедка — Сесил изсумтя. — В крайна сметка аз бях прислужница на господарката ти.
	— Сесил — Мериън обърна лице към нея. — Кой ти е говорил за това?
	Върху лицето на Сесил се изписа виновност и тя неуверено каза.
	— Защо мислиш, че някой трябва да ми е говорил?
	— Защото много добре знаеш, че никога не си искала да присъстваш на раждането на Лайънъл. Някой от приятелите ти те е подучил…
	Смущение, ужас, объркване — Сесил не можа да скрие всичко това, докато се опита със заекване да отрече.
	— Н-не.
	Пряма както винаги, Мериън продължи.
	— Ако си се похвалила пред някоя жена, че си ми помагала при раждането, и си обещала да помогнеш и на нея, по-добре е да си признаеш веднага лъжата.
	Устните на Сесил се сгърчиха, като че ли беше захапала лимон.
	— Никого не съм лъгала, но ми е трудно, когато се опитвам да обясня защо си ме оставила в двора и си отишла да родиш Лайънъл без мен. Ъ-ъ… другите прислужници подхвърлят, че ми нямаш доверие.
	— Че ти нямам доверие? — едва сега проумяла, Мериън привлече дребничката Сесил към себе си и я притисна в прегръдката си. — Разбира се, че ти имам доверие — Мериън закрепи лъжата с още една прегръдка.
	— Ако другите прислужнички те дразнят, кажи им истината. Заминах без теб и те оставих в двора, защото се притеснявах за теб. Исках да си намериш съпруг, да създадеш свой собствен дом, а не бъдещето ти да бъде опропастено с мен, както и стана.
	— Не — пророни Сесил.
	— Да, опропастено е и дори една обвинителна дума не съм чула от теб. Аз съм една неблагодарна нещастница, ако по някакъв начин не съм успяла да те накарам да разбереш колко високо ценя твоята жертва.
	Сесил се отдръпна и отвърна.
	— Не, не си неблагодарна нещастница. Ти винаги си била добра с мен. Викаш ми „братовчедке“…
	— Ти си ми братовчедка.
	— Но незаконородена — навярно осъзнала нетактичността си, Сесил погледна към Лайънъл и шепнешком добави. — Не че има нещо лошо в това. Но аз не съм като теб. Не мога да пиша остроумни писма и въобще… И не мога да си служа със сабя.
	Мериън се засмя и коленичи до ликуващото двегодишно момченце. Събирайки пясъка на купчинка, тя каза.
	— Има хора, които смятат това за твое предимство.
	— Мъжете приказват и аз чувам тук-там какво си говорят. Някои те намират много смела.
	— А други не — каза Мериън, припомняйки си внезапното объркване, мрачното лице на уелсеца и гъстата червенина, която го заля, когато му даде урок по уважение към по-високопоставените. Сър Грифит я привличаше с грубата си сила подобно на непристъпен планински връх, стръмен и скалист, обвит със загадъчна тайнственост, и на нея в този момент й се искаше да не го беше удряла.
	Но той си го бе заслужил! И освен това вината да изтърве кесията беше негова!
	Сега трябваше да върви и да се моли за нея. Той без съмнение щеше да я накара да се моли. Мериън потръпна. Тя трябваше на всяка цена да получи тези пари, но не искаше да вижда отново чернокосия висок мъж. Не искаше да слуша този кадифен глас да дава свободно израз на неодобрението му към нея. Тя наистина не искаше да се извинява и нямаше да го направи. Трябваше да потърси някакъв друг изход. Сигурно имаше такъв. Може би… Тя присви очи. Да, ще помисли за друг начин.
	— Например този мъж днес те мислеше за много смела.
	Вниманието на Мериън бе все още насочено към Грифит и тя се намръщи.
	— О, не, не мислеше така.
	— Така мислеше. Защо иначе щеше да се дуелира с теб за правото на леглото ти?
	— Какво? — отначало Мериън се обърка, но после разбра, че Сесил има предвид онзи глупак Харботъл. Тя отхвърли темата за него с едно махване на ръка. — Той ли? Той не е нищо повече от един от цялата рота мухльовци, които ме смятат за лесна плячка. Добре го научих.
	— Аз говорих с него. Той ще се ожени за теб.
	Предложението, направено чрез устата на братовчедка й с явната цел по-късно тя да получи благодарност за това, направо вбеси Мериън и тя се овладя с усилие.
	— Разбира се, че ще иска, за да се издигне в обществото с тази женитба, докато в същото време аз да падна по-ниско.
	— Ако не се ожениш, няма да можеш да имаш законно дете.
	Мериън се смути.
	— Значи според теб съм обречена да родя още едно извънбрачно дете.
	— Не! — пълничките устни на Сесил се нацупиха. Ужасена от собствената си глупава откровеност, тя измънка. — Не, аз…
	— В Англия е възможно да се рои изобилие от копелета и някои от тях дори могат да живеят в разкош. Но това са тези, чиито бащи ги признават. Това доказва мъжествеността и силата на тези джентълмени. — Мериън погледна към братовчедка си и тя сведе очи. — Бащата на Лайънъл не е от тези, които ще го признаят, детето има само мен и аз ще го закрилям, както никой друг не би могъл…
	Едно дръпване на полата й я прекъсна. Лайънъл стоеше, вкопчил пръсти в полите на роклята й, отправил тъжните си кафяви очи право в нейните, и в същия миг нападките замряха в гърлото й. Тя коленичи, прегърна го и подложи лицето си на лекия ветрец. Когато отново беше в състояние спокойно да говори, тя го попита.
	— Искаш ли да ти помогна да построим път?
	Той кимна и обърна поглед към Сесил. Все още ядосана на прислужницата си, но много повече на самата себе си, че бе изгубила самообладание, Мериън каза.
	— Сесил вече може да нареже хляба за нашата вечеря, миличък мой, искаш ли и мед?
	Той кимна отново, а Сесил плесна умолително с ръце.
	— О, лейди Мериън, надявах се…
	Мериън добре знаеше на какво се надява тя.
	— Да? — попита, въпреки че вътрешно бе решила да изпълни желанието на Сесил и да й позволи да отиде, където иска. Просто не желаеше да е близо до нея.
	— Надявах се, че ще мога да отиде в замъка и да се присъединя към другите, които празнуват.
	— Да се присъединиш към другите? — Мериън знаеше, че не трябва да се дразни, но все пак гордостта й беше засегната от нетактичността на Сесил. — Мислех, че вече си се присъединила към един човек?
	— Няма да остана цялата вечер, милейди, ако имате нужда от мен.
	— О, Сесил — сърцето на Мериън се сви при мисълта за участта, на която прислужничката й се обричаше, и тя не можа да се въздържи и попита. — С кого се срещаш?
	Зъбите на Сесил блеснаха, когато тя се усмихна.
	— С един мъж, когото ще одобриш. Той е умен и красив.
	— Тогава върви, разбира се — Мериън се загледа след Сесил, която веднага тръгна с наперена походка и добави сериозно. — Но внимавай, Сесил, да не вземеш да се озовеш самата ти с бебе без баща в ръце.


>	Втора глава

	— Здравата те е цапардосала — Арт притисна студен мокър парцал върху носа на Грифит. — Бих искал да се запозная с тази дама.
	— Сигурен съм, че ще искаш — Грифит отблъсна ръката на Арт и след това внимателно опипа с пръсти мястото, където костта и хрущялът се срещаха. — Отново е счупен. Мили Боже, закриляй ме, отново е счупен.
	Арт кимна в съгласие.
	— Да. Счупила го е. Ако си пазеше носа, щеше да имаш хубаво лице като моето.
	Отокът се беше увеличил чак до очите му, но Грифит наблюдаваше своя едноок слуга, чиято кожа беше обсипана с червено-кафяви петна и от устата му стърчаха изпочупени зъби. Той изохка, докато наместваше парцала на лицето си. Направо му идеше да извие врата на Мериън, но в същото време се ядосваше на себе си, че си позволи да злослови по адрес на нейната господарка.
	Мериън беше доказала своята вярност към Елизабет. Само че, ако Грифит не умееше толкова добре да владее емоциите си и се беше поддал на импулса да отвърне на физическото й предизвикателство, тя можеше сериозно да си изпати. Но тя беше предана. Дори не помисли за опасността, която би могла да навлече на себе си, и Грифит, колкото и да не му се искаше, не можеше да не се отнесе с уважение към постъпката й.
	— Не че лицето ти е такова, че види ли го някоя жена, няма да припадне. Поне не от радост — Арт започна да се смее и не спря, докато не прималя. — Носът ти си беше въздълъг и преди да го счупят първия път. Брадичката ти е типична за Пауъловия род — повече от квадратна, а очите ти са като на благословената ти майка — жълти. Разбира се така и не успях да разбера защо жените навсякъде се редят на опашка да те зърнат. Не си ми казал какво стана с лейди… как й беше името?
	— Лейди Мериън Уентхейвън — Грифит разтри челото си, опитвайки се да намали главоболието. — Някаква роднина на графа е.
	— Не си ми казал какво се случи с лейди Мериън, но аз се обзалагам, че знам. Обзалагам се, че знам.
	Грифит беше готов да преглътне обидата, но някакво лошо предчувствие го накара да попита.
	— Какво знаеш?
	— Дъртата дебелана, лейди Мериън те е награбила — Арт сграбчи с ръка въздуха. — Ти си успял да се отскубнеш от старата вещица — той започна да се боричка с въображаем противник, разигравайки сцената. — И грозната мръсница е забила тлъстия си юмрук в лицето ти.
	Грифит прекъсната Арт в момента, когато се беше вживял в ролята на Мериън, нанасяща удара, и каза:
	— Тя не е дебела, нито е стара и грозна.
	Арт замръзна на място и погледът му се изостри.
	— О? Нима?
	Грифит се строполи върху пухения дюшек и намести в движение възглавничките зад гърба си. Използва същото време, за да намести и мислите в главата си.
	Той знаеше накъде бие Арт. Верният му прислужник, поради някаква негова си причина, беше решил, че Грифит трябва отново да се ожени и проучваше най-внимателно всяка новопоявила се жена. Сега той се беше заел с Мериън. И ако Грифит му я опишеше като привлекателна, Арт щеше да се лепне за тази възможност като кал върху селско прасе. Още по-лошо щеше да стане, ако Грифит направеше обратното, и Арт случайно я види някъде, и разбере, че е бил излъган. Тогава щеше да направи подробен разбор на тема извъртането на Грифит. Така че той не смееше да изрази възхищението си от Мериън.
	Не че харесваше енергични жени, които се усмихват прекалено често. Някак си прекалено изразително. Той каза на Арт.
	— Тя е млада.
	Арт налапа стръвта.
	— Колко млада?
	Обикновените хора най-често си служеха с куп думи, за да изразят някакво настроение, което тя предаваше само с една своя усмивка. Грифит не беше забравил надменната й усмивка, леко наклонената към него глава, живите очи, плътните устни с едва повдигнати ъгълчета и двете чаровни трапчинки на бузите й.
	— Двадесет. Може би двадесет и една.
	— Точно за теб! — ентусиазира се Арт. — След като ти си на двадесет и осем. Какъв цвят е косата й?
	Не, Грифит много добре помнеше предизвикателната й усмивка, застанала срещу него с изправени рамене и изпънати гърди. Зъбите й блестяха, а тези чаровни трапчинки на двете бузи.
	— Червена.
	— Червена коса ли? — Арт свъси вежди. — Англичанките нямат червени коси. Сигурно я боядисва, с онази ярка, противна червена боя, която жените използват.
	Грифит присви очи и се престори, че се опитва да си спомни, въпреки че нищо не беше забравил. Помнеше всичко много добре.
	— Не я боядисва.
	— Тогава е с цвят на мед?
	— Червена! — отсече Грифит. — Но някои мъже могат да я намерят красива.
	— Тогава е като пламък — със задоволство обяви Арт.
	— М-м — Грифит не намираше сили в себе си да забрави самодоволната й усмивка, широко отворените й живи очи, високите поруменели скули, пълните устни, белите зъби… чаровните трапчинки на бузите… Тя се забавляваше с него. Как ли щеше да изглежда, ако се смееха заедно?
	— Горещ пламък — промълви Грифит.
	Арт вдигна оръжието на Мериън — тежката кесия, от пода.
	— Какъв цвят са очите й?
	— Зелени.
	— Това е то — изграчи Арт, подскачайки във въздуха като жаба по нагорещена скала. — Когато един момък знае какъв цвят са очите на една мома, значи е влюбен.
	— Какво? — изрева Грифит и захвърли мокрия парцал.
	— Когато един момък…
	Грифит се претърколи върху леглото и пристъпи към Арт.
	— Чух те! Глупак такъв, аз дори не харесвам тази жена. Тя е безсрамна, груба, необуздана, неуравновесена…
	— Описана така, точно ти приляга — изпя Арт и предпазливо отстъпи крачка назад.
	— Не е мой тип — Грифит си пое дълбоко въздух, за да потисне гнева си. Без да изпуска от очи прислужника си, който доволно се кискаше, той обясни. — Знаеш, че мой тип са привързаните към семейното огнище жени, които са изкусни в бродерията и са щастливи да чакат завръщането на съпруга си у дома. Не харесвам жени, които свободно се заглеждат, които се бият като мъже и чиито червени коси доказват капризната им природа. Не харесвам жени, които са толкова красиви, че мъжете се бият за тях и с тях, за да получат привилегията да легнат в леглото им.
	Арт приседна на една малка масичка и изпусна кесията. Тя тупна на пода и звучно издрънча.
	— Току-що ми каза, че не е стара, дебела и грозна.
	— Е, и?
	— Не си ми казал, че е красива.
	— Е, и?
	Арт започна да тананика някаква песничка и попита уж между другото.
	— В такъв случай ще останем ли тук?
	— Слънцето вече залезе, стари глупако — отвърна Грифит. — Разбира се, че ще останем — тази вечер. И докато предам тази проклета кесия. Но само докато предам кесията. Има ли още нещо?
	— Няма. Ти си млад и здрав. Съответно ти най-добре знаеш какво да правиш.
	— И ти няма да се месиш?
	— Не, господарю.
	— Ха! Ще повярвам, когато видя котка да си ближе ухото.
	Арт се отпусна доволен назад върху купчината дисаги и кожени торби, които бяха донесли от Лондон.
	— Не съм виждал такъв замък в Уелс. Защо не си полегнеш малко. Виждаш ми се изнервен.
	Грифит полегна и изсумтя.
	— Ще изляза ли някога на глава с теб?
	Арт пропусна въпроса му покрай ушите си и отдели нужното внимание на уелското презрение към англичаните и бойните им умения.
	— Вместо с катапулти* и оръжия замъкът зад защитните стени е пълен с цветя. В Уелс такъв замък се превзема за не повече от две седмици.
	[* катапулт — метална машина за изхвърляне на камъни и стрели — Б.пр.]
	Неубеден в твърдението, Грифит подхвърли.
	— Може би Уентхейвън се чувства някак защитен, след като е построил замъка си на остров сред езеро.
	— Ба! Държат пилците затворени и воините скрити в казармите.
	— Те не са воини — поправи го Грифит. — Те са наемници.
	— А-а — веднага схвана Арт. — Нищо чудно тогава, че графът ги държи настрана, за да не го превземат отвътре. Особено след като е наел толкова много. Не знае ли, че е най-добре да си сред свои хора?
	Грифит му отвърна с въпрос, почесвайки се по бузата.
	— Той е наел цяла армия, нали?
	— Изглежда се е наслушал на приказки за уелсците.
	— Безспорен факт е, че те са най-добрите бойци на островите.
	— Така де, защо пък нашите момци да не се бият за английски пари и английска плячка? Искаш ли да отида да си побъбря с тях и да разбера какво са си наумили?
	Докато Грифит се колебаеше с отговора, Арт отвори чантите и ги стовари на пода.
	— Какво искаш да ти приготвя?
	— Дрехи за път. Утре потегляме към дома.
	— Направо ще е срамота да не останем и да не се опознаем с лейди Мериън.
	— Дрехи за път — натърти Грифит. Не желаеше да обсъжда повече Мериън с Арт. Дори не искаше да мисли за Мериън.
	Англичанка, помисли с презрение той. Беше опознал дълбините на любовта с англичанка, когато отиде в Лондон след победата на Босуърд Фийлд и чу какво се говори за Елизабет Йоркска. Беше казал истината на Мериън. Безсърдечното равнодушие на Елизабет към съдбата на собствените й братя и слуховете за доброволната й връзка с Ричард го бяха отвратили. Те бяха отвратили и Хенри и затова той протакаше брака с тази… проститутка. След като парламентът обяви своето мнение, че Хенри не трябва да се отмята от публичното си обещание да сключи брак с Елизабет, той склони, заставен от необходимостта да изпълни обещанието си, но повтори също така и тържествената клетва от бойното поле — нищо и никой да не отнеме трона от него.
	Щеше да се пребори със себе си, щеше да се срещне с Елизабет и да се помъчи да промени отношението си към нея.
	Нито удар по главата, нито ласка по слабините можеха да повлияят на Хенри, но той се ожени за нея, без да каже дума повече, и се държа така, както се очакваше от един крал.
	В лице и фигура Елизабет беше очарователна, съгласи се Грифит, но той не можеше да прогони от ума си предателството й с Ричард и не можеше да разбере как е успял Хенри да потисне своето отвращение. Може би тя го е прелъстила с младостта и красотата си, може би… Грифит си спомни гъвкавата талия на Мериън и гърдите, които беше мярнал в прореза на обшитото й с пух деколте.
	Може би, помисли Грифит, сърцето на Хенри е паднало в изкусната клопка на една англичанка. Но самият Грифит беше кален във война, мъки и страдания и той никога не се бе отдавал на една жена с повече любов от тази, която даваше на своите соколи.
	И никога нямаше да го направи. Никога.
	— Казах — Арт потърка очи, преувеличавайки болката, която изпитваше, — казах, че тази стара рана ме боли.
	— Чух те — отвърна раздразнен Грифит. — Не е необходимо да крещиш.
	Арт кръстоса ръце пред гърдите си и повтори.
	— Тази стара рана ме боли, а ти сънуваш розови сънища посред бял ден.
	— Никакви сънища не сънувам и очите не те болят. Знаеш това. Винаги го казваш, когато искаш да ти вървя по гайдата.
	— Срамота е да не поразучим какви са плановете на Уентхейвън — заяви Арт, включвайки вече и тежката артилерия, за да накара господаря си да останат.
	Грифит се замисли. Като пратеник на краля той трябваше да изясни какво възнамерява Уентхейвън, ако въобще имаше някакви намерения. Но Уентхейвън беше наясно с тайните на кралския двор и сигурно знаеше, че ще има бъдеще, само ако е верен на Хенри.
	— Ще изпратя съобщение — каза Грифит. — Ако Хенри иска да се върна, ще ми заповяда.
	Изведнъж оздравял и с бодро настроение, Арт разтвори широко вратите на дървения шкаф.
	— Представяш ли си да сложа нашите дисаги в този фантастичен шкаф.
	— Уентхейвън може да си позволи и такъв фантастичен шкаф, и замък по свой вкус. Надут паралия — от новобогаташите, роднини на вдовицата на краля — Грифит се изтегна в леглото и въздъхна. — Ожени се изгодно и имаше ключови позиции по време на управлението на Едуард.
	Арт кимна.
	— Едва ли е натрупал лесно парите си, бая планове ще е трябвало да крои — той взе една от ризите на Грифит и я опъна за ръкавите. — Погледни, това доказва моите думи. Ръцете ти са толкова дълги, че можеш да почешеш коленете си, без да се навеждаш. Не че това ти пречи да се прицелваш отдалеч с острието на сабята и не че аз не съм ти благодарен за това. Огромните ти стари гърди те издуват като буре, а краката ти са толкова дълги, че не се побират в панталоните.
	— Ама ти май се опитваш да ми оправиш настроението? — попита Грифит, прикривайки раздразнението си.
	— Ами да. Как иначе мога да ти докажа, че тази мома не ти е опропастила външността? Казвам ти, искаш ли я, вземай я бързо, докато някой друг не ти я е измъкнал изпод… — Арт бързо смени вече стоплилия се парцал върху носа на Грифит със студен и продължи — носа.
	— Не я искам.
	— Тогава защо кокалът в гащите ти стърчи като кокала на лицето ти?
	Грифит извика и скочи.
	— По дяволите, Арт. Затвори си зурлата, преди да съм натикал малкото ти останали зъби в гърлото.
	— Олеле! Ще пукна от страх.
	Грифит отново запрати студения парцал на пода и изрече, като натъртваше на думите.
	— Не ме интересува една жена, която не може да контролира увлеченията си.
	Малко стреснат от строгия тон и заплахите на Грифит, Арт изви глава към него и очите му изведнъж станаха проницателни като на сова.
	— И защо не може да се контролира?
	— Тя е била любимата придворна на Елизабет. Имала е всички шансове да намери най-добрата партия за брак. Имала е голямо влияние. Вместо това за един миг тя е унищожила всичко, лягайки в леглото на някакъв високопоставен лорд.
	— Това не е необикновен грях.
	— Родила е копеле — Грифит чу порицанието, прозвучало в гласа му и вече знаеше, че Арт ще го накара да съжалява за това.
	— А! — Арт заклати глава и започна весело да подскача около леглото. — Значи нейният грях не е, че е развратничела, а че е забременяла. Не че е съгрешила, а че е прихванала.
	Проблемът със старите и доверени слуги, тъжно си помисли Грифит, не е в тяхната проницателност, а в това, че се чувстват задължени да я споделят. С намерение да забрани на Арт да продължава с кълченето и перченето и да го разкритикува точка по точка, Грифит каза.
	— Никой, който не може да се владее, не заслужава да има власт и да господства над другите.
	— Това е народна мъдрост и е добра — Арт спря да танцува и се вгледа в мрачното лице на Грифит. — Лошо! Но невинаги се придържаш към тази мъдрост.
	По този въпрос Грифит не можеше да спори, поне не и с Арт, който беше загубил окото си по повод на едно младежко безразсъдство на Грифит.
	— Рано научих този урок.
	— Сигурно и Мериън е научила същия урок, но доказателството за нейната грешка не може да се скрие.
	Ножът на спомените се завъртя дълбоко в сърцето на Грифит и отново го разкървави. Острието беше като къс стъкло, като отчупена ледена висулка или по-скоро като ръждясал железен шиш, защото той беше разбрал, че спомените не губят силата си да раняват, а напротив — запазват тази сила завинаги.
	— Хайде, момко — Арт го блъсна обратно в леглото и отново смени компреса. — Беше удар под кръста и съжалявам за това. Исках само да подчертая, че всички грешим и че ти съдиш несправедливо сурово това момиче — той се извърна настрани и промърмори достатъчно високо, за да го чуе Грифит. — И всичко само защото тя те е изоставила и сега трябва да свириш соло с флейтата си!
	Грифит отговори все едно беше натикал в някой ъгъл чувството си за лично достойнство.
	— Тук съм изпратен по работа от Хенри и нищо повече.
	Арт отвори единия от джобовете на своите дисаги, извади свитък хартия и му го подаде.
	Ален восъчен печат придържаше края и Грифит го разпозна. В този миг предчувствието не му подсказа нищо хубаво и той погледна въпросително Арт.
	— Нашият господар изпраща това писмо. Донесе го на ръка онзи мъничък негов секретар, с инструкция да го отвориш, след като се срещнеш с лейди Мериън — въпреки че не можеше да чете, Арт се надвеси над леглото, докато Грифит разчупи печата и зачете писмото, като заразглежда почерка с окото на познавач. — Нещо интересно?
	След като нави отново свитъка, Грифит му го подаде и каза.
	— Изгори го, след това разопаковай багажа. Оставаме в замъка Уентхейвън, по дяволите!
	Арт се почеса зад ухото, където бяха останали няколкото последни кичура коса и попита.
	— Кралят не казва ли защо?
	— Писмото е в стила на Хенри. Заповед без обяснение. Затова е изпратил писмото до теб по Оливър Кинг, а не по някой друг. Ако Хенри лично ми беше заповядал, щях да изискам да ми каже истината.
	— Хитро, нали? — попита Арт възхитен. — Какви са заповедите?
	— Трябва да останем тук. Не пише колко време. Да наглеждаме лейди Мериън и сина й.
	Арт напъха с дилафа* посланието навътре в огнището и отново попита.
	[* дилаф — двуостър метален прът за разравяне на огън — Б.пр.]
	— Защо кралят се безпокои за лейди Мериън и сина й?
	Грифит отговори пестеливо.
	— Не знам. Хенри не е споделял никакви тревоги по въпроса с мен.
	— Но този интерес на краля си е направо загадъчен, а?
	Арт се върна при разхвърляната купчина дрехи и я разрови с големия пръст на крака си.
	— Можеше да го направи и малко по-късно. Добре поне, че се приготви да си ходиш у дома в Уелс, та взе всичките си дрехи, за да ги постегне майка ти, иначе щеше да си доста затруднен какво да обличаш сред тази наконтена компания.
	— Чудех се защо Хенри настоява да посетя родителите си. Без съмнение още тогава е бил разтревожен от нещо — Грифит се надигна и стъпи на пода. — Чух да се говори за влошаване на положението в Ирландия.
	— Какво му е на положението?
	— Според слуховете граф Уоруик все още е на свобода в Ирландия.
	Арт въздъхна с подчертаното раздразнение на един уелсец, който се гордее, че не познава английските благородници.
	— Трябва ли да съм чувал това име?
	— Граф Уоруик — обясни Грифит внимателно, — е син на покойния дук Клеърънс.
	Арт отново въздъхна.
	— Слушай внимателно! — Грифит взе три ябълки от купата и ги постави върху масичката. Вдигна в ръката си най-голямата и най-червената и каза. — Това е крал Едуард, баща на Елизабет Йоркска.
	— Бая е дебел — отбеляза Арт.
	— Такъв беше — Грифит взе в ръка другата ябълка, по-малка от първата. — Това е крал Ричард, узурпаторът, победен и убит при Босуърд — Грифит взе последната ябълка, която беше най-малка от трите. — А това е дук Клеърънс. Тези трима мъже са братя, синове на Йоркската династия.
	— Аха, налице е и семейната прилика — подхвърли Арт.
	— Двамата от тях бяха крале и въпреки че Клеърънс не е бил, той има син.
	— А-а! — върху съсухреното лице на Арт просветна разбиране. — Граф Уоруик.
	— Точно така, племенник на двама крале от йоркската династия и според някои наследник на английския престол.
	— И сега той е в Ирландия?
	— Не, граф Уоруик се намира в безопасност под закрилата на Хенри в Кулата* в Лондон.
	[* Крепост в Лондон, построена още в норманско време, включваща Бялата кула, построена от Вилхелм Завоевателя още в 1078 г.; Кървавата кула, в която са били заклани Едуардовите деца; Камбанената кула, където е затваряна кралица Елизабет и Векфилдската кула, където е убит Хенри VI — Б.пр.]
	Арт закри очите си с ръце и промълви.
	— Никога няма да се оправя с всичките тези крале, кралски дъщери и кралски племенници.
	— Ами размисли — настоя Грифит. — Наследниците на Едуард изчезнаха в Кулата и никой повече нито ги видя, нито чу за тях. Бяха убити от собствения им чичо — той вдигна средната по големина, малко сбръчкана ябълка. — Ричард. Сега Хенри е взел под своя опека друг престолонаследник. Ако ти беше някой лорд, който не е подкрепил Хенри в битката за трона, какво щеше да си помислиш?
	— Че Хенри е убил този граф Уоруик.
	— Правилно. А ако беше лорд, неподкрепил Хенри в борбата му за трона, кой според теб е най-лесният начин да го свалиш от там?
	Арт отпусна ръце и едновременно с тях смъкна маската на объркано дете от лицето си.
	— Ще обявя, че Уоруик е при мен, ще събера войска и ще се опитам да завзема Англия откъм Ирландия, където йоркската династия има силно влияние.
	Грифит подхвърли ябълките обратно в купата и каза.
	— Ей, Артър, винаги си бил много мъдър.
	Почукване на вратата прекъсна разговора им и двамата се спогледаха. Арт отвори и пред тях застана една закръглена прислужничка със застаряло лице. Тя се усмихна и комично се заклати, имитирайки нещо като поклон.
	— Казвам се Джейн. Изпратиха ме да ви помогна да се настаните — тя изкудкудяка, като видя бъркотията на пода и веднага коленичи. Започна да прехвърля ризи, панталони и пелерини, да ги реди в отделни купчини и занарежда. — Вие също ще имате нужда от помощ. Никога не разбирам защо вие, мъжете, се опитвате да се перете сами. Ужасно е, нали — тя бръсна полепналата прах по една богато гарнирана пелерина и се намуси, за да изрази неодобрението си. — Вижте това. Направо не й личи цветът тя погледна отново камарата дрехи. — Както и повечето останали дрехи плаче за грижи, а не само да я натъпче някой в някаква чанта, с която да обикаля страната. Ще се погрижа веднага за всичко й още утре ще са готови за обличане, господарю.
	Тя сметна, че от само себе си се разбира, че господарят не може да има нещо против и когато Грифит понечи да каже нещо, Арт протегна ръка към рамото му да го възпре. Нека аз да се оправя с това, каза той с поглед на Грифит. Грифит замълча. Арт си имаше свой начин да се справя с жени. Той пристъпи напред и галантно се поклони.
	— Аз съм Арт, човекът, който е благодарен до гроб за вашите услуги.
	Явно с добри познания в областта на флирта, Джейн се усмихна срамежливо и на бузите й се появиха две трапчинки.
	— Драго ми е да се запознаем, Арт.
	— Ще вземеш ли и останалите дрехи? — попита той.
	— Ще прегледам и оправя всички, така че господарят да има по една за всеки ден, докато сте тук. Тъй като зимата става все по-люта, може да се наложи да ви заемем по някоя и друга топла пелерина. Но не се тревожете, тук непрекъснато идват гости, които трябва да обличаме, и…
	Това вече разби въздържанието на Грифит и той попита.
	— Защо мислиш, че ще останем и през зимата. Казах на Уентхейвън, че утре заминавам.
	Арт сръга Грифит в гърба да мълчи и каза.
	— Той е невъзпитан и неблагодарен, след като отказва вашето гостоприемство. Сега аз… — Арт се приближи и взе ръката на Джейн в своята, — аз ценя високо вашата издръжливост, която ви позволява да работите до толкова късно. Мъжът ви трябва да е голям късметлия.
	Джейн се приведе, за да сподави смеха си, при което опря устни в кокалчетата на пръстите си.
	— Аз съм вдовица.
	— Вдовица? Колко тъжно — Арт почти изгука последната дума, така че никой не би могъл да постави под съмнение най-искрените му чувства. Джейн се усмихна в отговор, а Грифит се покашля, за да прочисти гърлото си и да предупреди Арт, че започва да става направо отблъскващ.
	Припомнила си за преките си задължения, Джейн се стегна.
	— Всичко, което знам, е, че заповедта дойде, когато ние изпразвахме кошовете и ни казаха, че оставате за дълго и че трябва да се грижим за вас като за наши най-скъпи гости. Всъщност трябваше да изчакаме до утре следобед, за да направим това, но аз казах на господарката Фей, казах й: „По този начин ли се отнасяте с уважаваните гости? Карате ги да чакат, за да изперат и изгладят дрехите им? Е, аз съм насреща и при това се справям добре с работата си“, казах аз.
	Двамата гледаха смаяни жената застанала пред тях, чиято фигура бе почти скрита от провесените през раменете и ръцете й дрехи. След като те не отговориха нищо, тя повдигна рамене.
	— Ще ги донеса веднага щом са готови — погледна Грифит и цъкна с език. — О, лейди Мериън наистина ви е забила един. Винаги си е била избухлива. Ще затвориш ли вратата след мен, Арт?
	Арт побърза да изпълни молбата й, след това се обърна към господаря си и протегна двете си ръце — израз на абсолютната му невинност.
	— На никого не съм казвал за лейди Мериън и твоя нос. Сигурно някой ви е видял, докато сте се карали.
	— Не ме интересува нито лейди Мериън, нито избухливия й нрав — отсече Грифит. — Интересува ме само по какъв начин Уентхейвън е разбрал, че ще остана, преди аз самият да знам за това.
	— Може би кралят е във връзка с Уентхейвън — предположи Арт. — Може би в това се крие причината, че знае, че ще останем.
	— Или стените в този замък имат уши? — Грифит посочи дърворезбите, които украсяваха в сложни фигури стените. Арт също се огледа и за миг в очите му блесна просветлението. Преди да успее да изрази гласно гнева си, Грифит тихо каза.
	— Бъди нащрек, Артър! Нали ще го направиш? С този удар по главата навярно ще сия дълбоко тази нощ, а явно има още неща, които трябва да си изясним.

	* * *

	Спаниелът, излегнал се върху гърдите на граф Уентхейвън, изскимтя протяжно и го събуди. Нещо прошумоля в храстите под прозореца на спалнята му. Нещо… не, някой! Той погали кучето по главата и му прошепна някаква команда, при която то утихна. След като прекрачи перваза тромаво като вол, неканеният посетител се вмъкна през отворения прозорец. Той запълзя към леглото. Спаниелът потръпна в очакване. Уентхейвън позволи неканеният посетител да се надвеси над леглото и чак тогава извика.
	— Дръж!
	Спаниелът се надигна и злокобно изръмжа, жената до Уентхейвън изпищя, а неканеният гост изруга. Псувнята си беше направо улична, но съдържаше и няколко по-изискани израза. Уентхейвън разпозна плътния глас, но остави кучето да захапе пришълеца няколко пъти, докато той си вземе шпагата. След това извика на спаниела да спре, като го награди с потупвания и похвали, и застана лице в лице със сър Ейдриън Харботъл.
	— Какво търсиш в моята спалня?
	— Проклето, гадно псе — извика злобно Харботъл. — Заби си зъбите в китката и глезена ми. Ето, шурна кръв и ме боли!
	— Добре де, но гледай да не капе върху килима ми. Нов е, освен това е скъп — отвърна рязко Уентхейвън.
	— Така да е — Харботъл обви китката си с носна кърпичка и отстъпи извън килима върху каменните плочи на пода.
	— Отново те питам — какво търсиш в спалнята ми?
	Харботъл каза.
	— Дойдох да си изясним нещата. Дойдох да си отмъстя.
	— Да отмъстиш? За какво? — Уентхейвън беше застанал с шпага в ръце, готов да нанесе първия удар, но засега все още нападаше Харботъл само с думи. — Затова, че ти предложих гостоприемството си? Затова, че те храня повече, отколкото човек може да погълне? Затова, че търпя дебелашкото ти поведение?
	— Кроял си планове срещу мен — обвини го Харботъл.
	— Аз съм кроял планове срещу теб? Аз?… — Уентхейвън се обърна шепнешком към жената. — Скъпа, би ли запалила свещите? Луната току-що се скри и се налага да хвърлим малко светлина върху тази нещастна издънка на човешкия род.
	С разтреперени пръсти жената приближи пламъка на единствената запалена свещ към останалите и те оживяха.
	Харботъл изсумтя.
	— Ти вече си направил големия си удар, нали? Хубава жена в спалнята ти, хубави хора в хубавия ти замък насред езерото, но те всички са при теб, защото имаш пари…
	— Включваш ли и себе си? — прекъсна го Уентхейвън.
	— Дойдох тук с добри намерения. Доволен от храната и покрива над главата си. Не знаех, че ще трябва да заплащам за всичко това с честта си.
	Уентхейвън избухна в неудържим смях.
	— Чест. За каква чест може да става дума, след като не си първороден син. Брат ти е барон, ти нямаш никакво бъдеще, освен това, което сам си осигуриш с външността си… Чест? Хайде де!
	— Искаш от мен да правя неща, които никой почтен човек не би вършил — разгорещеното лице на Харботъл блестеше от пот. — Искаш от мен да се свирам по ъглите и да подслушвам, да си пъхам носа в чужди тайни, да надничам под камъните, където се крият зли сили.
	— Толкова талантливо го правиш.
	— Не го правя! — извика Харботъл.
	Уентхейвън разбра, че се налага да бъде малко по-деликатен, ако иска да се справи с този младеж. Природата беше надарила Харботъл с такава мъжествена красота, че го беше разглезила. Да побеждава в битка за него се бе превърнало във втора природа. Освен това беше силен и проявяваше усет към боя.
	А, да, Мериън бе нанесла удар и на самоувереността, и на достойнството на Харботъл, и един толкова объркан мъж като него винаги е в състояние да тръгне да търси реабилитация. Невъздържан, с гореща кръв и пълен с илюзии относно собствените си добродетели, Харботъл напомняше на Уентхейвън дете, оставено да расте на воля, без никаква чужда опека. Той беше жизнен и стихиен, но ако попаднеше в ръцете на добър учител, би могъл да бъде обучен добре.
	Разбира се Уентхейвън обучаваше расови мъже, но принципът за всички беше един и същ. Разсичайки въздуха със сабята си по посока на Харботъл, той каза.
	— Налей си вино. Това е най-доброто от моите изби.
	— Не можеш да ме подкупваш като дете — възпротиви се Харботъл, но си наля вино и отпи. Лицето му светна. — Добро е.
	— Естествено. Сега седни!
	Харботъл отново се намръщи и отсече.
	— Не!
	Сабята на Уентхейвън изсвистя във въздуха и той опря върха й в гърдите на Харботъл.
	— Седни, ако обичаш.
	Подчинявайки се като добро куче, Харботъл проследи с печалните си сини очи Уентхейвън, докато той си наливаше вино в един бокал, и седна на стола срещу него.
	— Аз виждам нещата по този начин — каза Уентхейвън. — Не съм използвал съвсем удачно твоите дарби. Веднага трябваше да забележа, че си прекалено изтънчен за нещо толкова недостойно, като слухтенето и събирането на сведения.
	— Така е — Хартботъл отпи.
	Уентхейвън махна с ръка на жената, която се спотайваше до леглото да напълни отново чашата на госта и тя донесе кана с вино.
	— Да, наистина — Уентхейвън надигна чашата, но само потопи устни във виното. — Днес ти доказа, че силата ти е в твоята сабя.
	Харботъл се надигна и когато извика, гласът му преливаше от негодувание.
	— Няма да позволя да ми се подиграваш.
	Уентхейвън вдигна вежди.
	— Кой се подиграва? Вложих в думите си значението само на най-искрен комплимент — той усети колебанието в младия мъж и отново му посочи стола със сабята си. — Седни!
	Този път Харботъл седна почти без съпротива. Вече влязъл в ролята на доволен от слугата си господар, Уентхейвън каза.
	— Когато те насърчих да се дуелираш с лейди Мериън, трябваше да те предупредя за нейната лукавост. За всички беше ясно, че отстъпваш, защото е жена, а когато и тя разбра това, веднага се възползва от положението.
	Харботъл отпусна стиснатите си пълни устни.
	— Наистина ли?
	— У никого не остана и следа от съмнение по този въпрос. Навсякъде се говори за майсторската ти сабя.
	— Добър съм. Страшно съм добър. Със сабята си изкарвам прехраната и се обзалагам, че ти си знаел това.
	— Как бих могъл да го знам?
	— По същия начин, по който научаваш за всичко останало. Обзалагам се, че всеки един от всичките тези благородници, които сядат на масата ти, си плащат за това с тайни. Хващам се на бас, че си най-осведоменият мъж в цялото кралство.
	— Ласкаеш ме — Уентхейвън зачовърка зъбите си с дългия нокът на малкия си пръст и реши, че е настъпил моментът да подхване истинския въпрос. — Нали не сме седнали тук, за да си говорим за мен. Тук сме, за да говорим за теб. За теб и лейди Мериън, на която й е време да се омъжи. Прав ли съм?
	При споменаването на името на Мериън ръката на Харботъл се разтрепери, а гласът му прозвуча с една октава по-висок.
	— Какво за мен и лейди Мериън?
	— Искаше да се сближиш с нея. Нали така? Тя не те забелязваше и аз ти предложих да я предизвикаш. Помислих, че след като я победиш, тя ще изпита някакво уважение към теб — Уентхейвън тъжно въздъхна. — Не успях да предвидя, че някои неща могат да станат нейни преимущества. Може би отличната й фигура те е разсеяла? Хм? — той се вгледа във влажните очи на Харботъл, младежът не издържа на погледа му и отмести своя. — Няма нищо срамно в това. И аз самият мога да кажа, че лейди Мериън има най-хубавите гърди в цялото кралство. Разбира се не може да се мери по красота с теб, но почти не се намират мъже в кралството, които да подхождат на високия й ръст, както ти например. Представям си как тя се сгъва почти на две, докато прегръща мъжете, които имат достатъчно късмет да се озоват в леглото й.
	Въздухът около Харботъл така се нажежи, че чак затрептя.
	Уентхейвън се наведе да отвори вратата на кучешката къщурка и използва възможността свободно да се усмихне.
	— Аз съм научил лейди Мериън да се дуелира, но не съм толкова глупав, че да я науча на всичко.
	Харботъл въздъхна. Като се стремеше гласът му да прозвучи максимално искрено, Уентхейвън попита.
	— Какво ще кажеш за няколко частни урока? Ще се радвам да ти покажа хватки, които тя не знае.
	Харботъл влезе в капана.
	— Иска ми се да имам още един шанс да се дуелирам с нея. Да, още един шанс за дуел с Високата и Властна господарка. Когато я победя, тя ще бъде в ръцете ми. Разбира се — той се усмихна накриво и погледна надолу към фините си ръце, — тя задължително ще се съпротивлява, но никоя жена не ми е отказвала още.
	Самодоволството му смая Уентхейвън и той се запита колко ли жени най-искрено са отказвали на Харботъл, а в крайна сметка са се озовавали по гръб, борейки се с това самодоволно хилещо се магаре.
	Не тази участ подготвяше той за Мериън. Въпреки миналото тя щеше да защити цената си.
	Уентхейвън предупреди.
	— Няма да е лесно да я подмамиш за още един двубой. Това, което наприказва за сина й, беше необмислено и прибързано.
	Харботъл провеси нос.
	— Но това хлапе си е точно копеле.
	Вълна от гняв заля Уентхейвън, но той потисна чувствата си. Макар и не най-доброто, Харботъл все пак беше оръжие. А Уентхейвън се нуждаеше от всяко оръжие, до което можеше да се докопа, защото Хенри Тюдор беше изпратил вече онзи висок уелсец да бди над Мериън, което означаваше, че у краля са се породили подозрения. Уентхейвън каза.
	— Хлапето е нейно копеле и тя го обича.
	С нарастващо вълнение Харботъл започна да откровеничи.
	— Тя винаги се занимава с него, когато аз й говоря и искам да ме чуе. Идва ми да го размажа.
	— Да не си посмял да нараниш Лайънъл — в гласа на Уентхейвън прозвуча тревога. — Момчето е скъпо и за мен. Недей! Чуй моя план. Не предприемай нищо, докато не ти покажа няколко трика при фехтовка, които тя не знае. След това можеш да обидиш сина й и тя ще те предизвика на дуел.
	— И какво ще получа като награда.
	— Много повече от това, което можеш да си представиш — обеща Уентхейвън. — Сега си върви. И пак през прозореца. Има един добър момък…
	— Не — прекъсна го Харботъл и се приведе напред, стиснал страничните облегалки на стола с ръце. — Нямам намерение да приемам повече подобни неуточнени обещания. Ако направя това, което искаш, и победя лейди Мериън…
	— Същото, което и ти искаш — вметна Уентхейвън.
	— Да, аз също го искам. Но искам и да чуя какво ще получа в награда. Искам да ми кажеш точно каква ще е наградата ми.
	Уентхейвън се замисли. Да разкрива, пред когото и да е и по което и да е време своите планове, беше противно на предпазливата му природа. Но сега подобно нещо не можеше да му навреди. Винаги можеше да жертва този силен, вонящ пес без потекло и да го поднесе на тепсия на Хенри. Какво по-мъдро от това.
	— Ако предизвикаш и победиш лейди Мериън, тя ще трябва да те приеме в леглото си. И когато здравата изпомачкаш чаршафите, тя няма да има друг избор, освен да се омъжи за теб. Ще се погрижа за това.
	— Може и да се запъне.
	С леден като острието на сабята си тон Уентхейвън каза.
	— Тя е жена. Живее благодарение на моята щедрост. Ще направи това, което й се нареди.
	— Когато говориш по този начин, направо я съжалявам — в глада на Харботъл прозвучаха нотки, които съвсем не бяха за Уентхейвън доказателство, че той има предвид точно това, което казва.
	— Не разкривай пред никого какво сме обсъждали. Всичко трябва да стане сякаш съвсем случайно и да изненада лейди Мериън.
	Ентусиазиран, Харботъл се плъзна по храстите под прозореца. Уентхейвън загаси свещите. Изпитваше усещането за добре свършена работа.
	Последната му любовница подпъхна глава под ръката му и се сгуши на гърдите му.
	— Не съм при теб, защото си богат — промълви тя с глас, в който преливаше престорена невинност и разиграно сладострастие. — Този ужасен мъж не знаеше какво говори.
	— Вярно, че не знаеше — Уентхейвън погали русата й коса и се присъедини със същата неискреност. — Нашата любов е вечна. Когато му дойде времето, ще се оженим и ти ще бъдеш моята графиня. Не бих си и помислил, че мога да използвам користно една жена, която толкова сладко предлага любовта си.
	И той се усмихна в мрака.


>	Трета глава

	В стаята имаше някой. Освен Арт, който спеше в долния край на леглото на Грифит. Някой друг, чиято ръка го събуди, като побутна крака му. С инстинкта на войн Грифит продължи да диша спокойно и равномерно, докато очите му привикнаха с тъмнината, едва разредена от бледата лунна светлина. Той бавно изви глава и различи фигурата на някакъв мъж, надвесен над дисагите. Неканеният гост се намираше доста далеч от квадратното петно, което лунната светлина хвърляше в стаята, за да бъде разпознат. Той претърсваше кожените чанти. Грифит внимателно го наблюдаваше и изчакваше.
	Злато ли търсеше този мръсник? Или някоя угодлива маша на Уентхейвън ровеше за сведения? Крадецът се изправи с празни ръце и Грифит различи пълничък младеж, облечен с тесен панталон до коленете и къса кожена жилетка, прилепнала по тялото. Той отвори шкафа й безшумно претърси багажа, а Грифит през това време прецени разстоянието до вратата. Щеше да изчака младежа да си свърши работата и едва тогава да го накара да поостане още малко. В сумрака изглеждаше бая дългокрак, но и краката на Грифит не бяха за изхвърляне. Той щеше да стигне пръв до вратата.
	Но не се наложи. Явно неудовлетворен, крадецът затвори вратичките на шкафа и се приближи до Грифит.
	Кесията със златото стоеше до леглото. Златото, предназначено за Мериън.
	Вече доволен, младежът тихо измърмори нещо и посегна към кесията. В мига, в която я взе, Грифит се надигна с рев. Младокът изпищя и се блъсна в него. Грифит го сграбчи за кръста и го хвърли върху леглото. Метна се отгоре му, избягвайки умело юмруците му, които целеха счупения му нос. Той успя да заклещи ръцете, които вършееха пред лицето му, изви ги и с умението на майстор в борбата натисна с ръка тънкия му врат.
	Меката плът, която усети под себе си, ароматът, както и безпогрешния му инстинкт внезапно разкриха пред него истината.
	— Хвана ли го? — попита Арт, разгневен, както само един стар войн можеше да се гневи.
	— Хванах я — поправи го Грифит с възкисел глас и усети извиващото се под него тяло да се укротява.
	— Какво, по дяволите? — Арт запали една тънка свещ с кремъка си и високо я вдигна. Пламъкът се отрази в кичурите червена коса, обрамчили едно дръзко лице. Усмивка преобрази лицето му на мястото на внезапно обхваналия го гняв. — Лейди Мериън, готов съм да се обзаложа!
	— Да, лейди Мериън — все още притиснал с коляно бедрата й, Грифит стъпи на пети и огледа това, което се виждаше от нея. — Лейди Мериън в най-скандално облекло.
	Едва сега видя, че късият кожен жакет с дълги ръкави беше подплатен, много модерен и съвсем удобен за една жена, която иска да скрие женствените си гърди. Късата риза, която се подаваше под колана, трябваше да прикрие извивката на ханша й. А сега, когато тя лежеше под него, ризата се бе вдигнала и откриваше цепката на панталона. По-точно съвсем равната цепка.
	— По дяволите! — объркан, ужасен и… Господ да му е на помощ, нима се беше възбудил!… Грифит бързо отмести погледа си към лицето й.
	— Какво правиш тук? И то облечена в тези шутовски дрехи?
	Пълните й устни се нацупиха и потръпнаха като на дете, на което са попречили да осъществи пакостливо намерение, но тя привидно запази достойнството си, като му възрази.
	— Едва ли можех да дойда и да обера стаята ти с пола и фуста.
	— Да обереш моята…
	— И моля те, спри да крещиш и изгаси тази свещ! — смъмри го тя тихо, но в гласа й прозвучаха нотките на предишната й увереност. Явно вече идваше на себе си след първоначалната уплаха. — Графът има уши навсякъде и, честно казано, няма да умре от щастие, ако това приключение се разтръби.
	Грифит погледна Арт. Арт кимна, изгаси свещта и го посъветва на свой ред.
	— По-добре слез от момата, преди да съм те сгълчал като дърта бавачка и не съм викнал свещеника.
	Грифит отскочи от леглото като котка с подпалена опашка. Арт продължи.
	— По-добре я попитай за Уентхейвън, преди да си е тръгнала.
	— Никъде няма да ходя — Мериън избягваше погледите и на двамата, когато посегна към кесията до леглото и я взе. — Поне няма да тръгна без това. А то си е мое, нали?
	Грифит не успя да прикрие разочарованието си и гласът му го издаде.
	— Користолюбие и кражба.
	— Грифит! — извика Арт.
	— Достатъчно — съгласи се Мериън с равен глас.
	Прекалено равен. Ухото на Грифит долови твърдостта на една душа, която е била несправедливо обвинена и която се е примирила с тази несправедливост. Изведнъж се чу да й се извинява.
	— Но ти не си се опитвала да крадеш. Както сама каза, парите са твои.
	Тя привърза тежката кесия към колана си.
	— Тогава остава само това, че съм користолюбива.
	Подобно на добронамерен трол* Арт се приближи и обгърна с ръка раменете й.
	[* Трол — в митологията на северните страни — пакостлив, игрив дух — Б.пр.]
	— Не съвсем. Трябва да храниш детето си, нали? — Мериън се опита да се откопчи от ръката му, но той я придърпа към прозореца, без да я пуска. — Не, моето момиче, погледни ме и кажи, че не вярваш на това лице.
	Разбира се, че му вярваше. В мига, в който лунната светлина се отрази в живите му сини очи и докосна проскубаната му брадичка и милата му очарователна усмивка, тя му повярва. Както без съмнение щеше да му повярва и всяка друга жена на този свят.
	— Грифит, ей този — Арт посочи с кривия си пръст, — та Грифит не разбира защо са ти парите на Нейно величество. Но Грифит никога не е бил баща. Никога не му се е налагало да облича и обува едно дете или да се опитва да засища непрестанно празното коремче на някое бебе. Не е плащал и на знахарка, за да дойде и да го излекува от треска с билките си.
	— Или да плати на свещеник да погребе мъничкото телце?…
	Нежният въпрос на Мериън стресна Грифит. Той познаваше миналото на Арт, знаеше каква болка се крие зад думите му за треската.
	Но Мериън изглежда също бе усетила потрепването в гласа на стареца, защото попита.
	— Ти имаш ли деца, Арт?
	Арт се покашля.
	— Вече не, моето момиче. Спасих ги в една битка и ги загубих — и шестте. И майка им също. Покоси ги гладът, а после и болестите…
	Тя го потупа по рамото — като коте, което с лапичка напомня на някого да го погали. Той вдигна ръка и помилва косата й. След това се насили да говори по-бодро и каза.
	— Сега ни кажи като добро момиче вярно ли е, че Уентхейвън знае повече от всеки друг всичко за своите гости и техните дела.
	Веселата й усмивка подсказа на Грифит, че тя въобще не е била трогната от разказа на Арт, и ако Арт не беше избърсал една сълза, отронила се по бузата му, като я слушаше, Грифит беше готов да повярва, че такъв момент въобще не е имало.
	Посочвайки с ръка към стените около тях, тя прошепна.
	— Уентхейвън може да продава сведения и на дявола, но е много алчен и пази за себе си това, което знае. Тази стая е най-благодатната в това отношение. Изобилства от местенца, откъдето може да се послушва и тайно да се наблюдава. Уентхейвън настанява тук само най-важните си гости — тя се засмя самодоволно към Грифит. — Какво си направил, че си събудил такъв интерес в Уентхейвън?
	— Справедлив въпрос — отговори той. — Бих искал да знам.
	Ръката й се плъзна към кесията на колана и тя опипа монетите, без да откъсва погледа си от умоляващите очи на Арт.
	— Ще ви преместя в друга стая. По-безопасна стая.
	Грифит дочу измамни нотки в гласа й и попита.
	— Защо си мислиш, че можеш да се разпореждаш с гостите на Уентхейвън без съпротива от негова страна?
	Тя плъзна ръка по бедрото си и самонадеяно се усмихна.
	— Мога да се справя с Уентхейвън.
	— И откъде си сигурна, че стаята, в която ще ни преместиш, ще е по-малко опасна?
	— Ще видите — тя се отдръпна от предателската лунна светлина. — Събери нещата на господаря си, Арт, и ще ви заведа там.
	— Няма какво да събирам — Арт направи кисела физиономия. — Джейн от пералнята взе всичко. Мисля, че утре ще трябва да я потърся и да й кажа да изпрати дрехите в новата ни стая. Където и да е тя.
	Мериън пристъпи към осветения от свещта коридор, наведе се и обу чифт меки кожени ботуши, подходящи за младеж.
	Грифит хвана ръката й и я дръпна към себе си.
	— Защо просто не ми поиска твоето злато?
	Той искаше да разбере истината. Искаше да знае какво мисли тя, защото Мериън го вбесяваше с постоянните си извъртания.
	— Кога?
	— Утре.
	— Можеше и да си заминал утре — отвърна тя.
	— Ако си бях тръгнал утре, без да ти дам златото, щях да съм крадец.
	— Не, крадец не, но вероятно — тя погледна към него, като задържа очите си върху подутия му нос, — но вероятно сърдит мъж.
	— Така ли мислиш за мен? Че мога да те обера, за да си отмъстя за тази незначителна рана?
	— Много съжалявам — каза тя.
	Обиден от съвсем открития начин, по който тя си позволи да накърни достойнството му, той язвително отвърна.
	— Надявам се да е така.
	— Не трябваше да те удрям, независимо колко много ме обиди. Но когато охули почтеността на лейди Елизабет…
	— Чакай, чакай — той вдигна ръка. — Какво имаш предвид с това разкаяние — извиняваш се не защото опетни честта ми, а защото ме удари, така ли?
	Тя го погледна право в очите и рязко отвърна.
	— Само глупачка може да се довери на почтеността на един мъж.
	— Зависи какви мъже познаваш — отвърна на удара й Грифит.
	Тя наклони глава, искрено озадачена от възмущението му.
	Отвратен, но не от нея, а от мъжете, дали й основание да си състави тази ценностна характеристика, той махна с ръка и каза.
	— Хайде, води ни.
	Докато Мериън ги водеше към края на коридора, Грифит чу Арт да се подхилква зад гърба му. Шепотът на стареца достигна до ушите му.
	— Изглежда костелив орех. Май ще трябва да се предадеш, преди да си се захванал с нея.
	Мериън беше свъсила вежди, когато се обърна назад, за да види дали я следват, най-вероятно дочула шепота на Арт. Грифит сви рамене и на свой ред я погледна намръщено.
	— Никога ли не се усмихваш? — попита тя, като че ли раздразнена от лошото му настроение. Без обаче да изчака отговора му, тя измъкна една свещ от железния канделабър на стената, демонстрирайки пълно незачитане към притежанията на графа, и я премести върху една поставка от злато и цветно стъкло. След това отвори замаскирана в зида врата. Грифит трябваше да се наведе, за да влезе. Едва не се счупи главата в късия коридор, който премина само с четири стъпки и се озова пред вита стълба.
	— Кулата — каза той неохотно и вече с уважение се обърна към Мериън. — Да, дори и Уентхейвън ще се затрудни да постави тук съгледвач.
	Тя се усмихна, но в усмивката й имаше нещо, като че ли тя се чувстваше неудобно от похвалата на Грифит.
	— Уентхейвън никога не идва тук.
	Лунна светлина се процеждаше през незабележими за окото цепнатини и сякаш искаше да подпомогне на пламъчето на свещта да разпръсне мрака. Мериън повдигна по-високо свещта, но Грифит видя само един черен тунел, който водеше нагоре. Под стълбите подът беше неравен, постлан с калдъръм и дъски.
	— Това е старата част на замъка — тя погледна нагоре и встрани. — Дори камъните тук са древни.
	— Да — Арти си пое дълбоко въздух. — Мирише като на онова време.
	Тя му се усмихна и ботушите й зачаткаха по камъните, докато взимаше по две стъпала наведнъж.
	Грифит я последва, като се стремеше да не изостава. За да я пазя, каза си той, защото нямаше перила, които биха я задържали при падане, но в същото време се възползва и от ситуацията, за да огледа хубавичко полюляващите се ханш и краката пред себе си. Отдаваше му се възможност да го направи от съвсем нова гледна точка. И въпреки че се отвращаваше от жени в панталон, намери гледката за възбуждаща и за все по-засилваща апетита му. Силата на прасците и плавното движение на мускулите, които играеха под кожата, когато тя повдигаше тялото си, за да изкачи следващите стъпала, го изпълваха с възхищение, направо му се завиваше свят. Затова, когато тя спря изведнъж на горната площадка, той за миг загуби равновесие, отстъпи и заби коляно в камъка.
	Тя го подхвана за лакътя, като че ли той беше възрастен човек, който има нужда от помощ.
	— Да не ти е лошо?
	— Не — той разтриваше енергично току-що натъртеното място и като погледна към Арт, който умираше от смях, попита. — Къде е тази стая?
	— Ето тук — тя отвори една врата, която той не беше забелязал досега, и посочи навътре със свещта. — Влизай.
	С прекрачването на прага го удари дъх на прах. Тя го последва, вдигна свещта и пред очите му се разкри гледка, събрала елегантност и меланхолия на едно място. Пред него се издигаше легло с дърворезба, закрито с брокатени завеси. Каменните зидове, бяха покрити с гоблени, върху които оживяваха битки и старовременни ловни и домашни сцени. В средата на стаята зееше огромна камина, зажадняла за дърва, светлина и топлина. Шкафчетата и бюфетите бяха наредени от нечия артистична ръка и сякаш чакаха да бъдат използвани. Столовете като че ли копнееха за тежестта на човешки тела.
	— Това не е стая за гости — възпротиви се той. — Това е…
	Мериън се засмя доволна и смехът се понесе из въздуха. Изведнъж стаята стана по-светла и някак оживена.
	— Графиня Уентхейвън ползваше тази стая.
	— Ако имаш намерение да ме успокоиш с това — каза непоколебимо той, — искам да те уведомя, че не успяваш.
	— Чувала съм, че тя обичала да стои над глъчката, идваща от гостите на замъка — Мериън постави свещта до леглото и отметна завесите. Засипа я облак прах и тя се закашля. — Прислугата не се грижи за тази стая, но щом вие вече сте тук, ще се наложи да го правят — тя прокара пръст по стъклото на прозореца и погледна през просветналата пролука, която пръстът й остави. — Мързеливи кучки!
	— Уентхейвън няма да позволи да се настаня неканен в едно светилище, което той е пазил така грижливо — каза Грифит.
	— Както искаш — отвърна тя, — но в която и стая да се настаниш в този замък, бъди внимателен със завесите, които на пръв поглед са защита срещу лекия ветрец, идващ откъм езерото, и най-вече с малките ниши и коридори, които не водят наникъде. Там често се спотайва някой подслушвач.
	Грифит трепна.
	— Мислех, че желаеш да разговаряш свободно с Арт, да си сигурен, че ничии любопитни очи не те наблюдават, докато се събличаш, или че някой се подхилва на дупките на панталоните ти. Да пикаеш, без да се смущаваш…
	— Милейди — намеси се Арт, — зяпачите могат само да му завиждат.
	— Млъкни, Арт — отсече Грифит. — Едва ли проблемът е този.
	Мериън не изостави обяснението си по средата.
	— В това е и целият проблем. Няма нито едно местенце в целия замък, до което шпионите на Уентхейвън да не могат да се доберат. Освен до едно-единствено. Това.
	Грифит беше човек, свикнал да живее в усамотение. Беше свикнал с необятните уелски брегове и приглушения крясък на совата. Самата перспектива да остане в замъка Уентхейвън за неопределено време пораждаше достатъчно напрежение у него. Но никога да не е сигурен дали някой го подслушва или не…
	Застанал на прага, Арт попита.
	— Значи оставаме?
	— Уентхейвън ще ни изхвърли, като научи за нахалството ни.
	Но той все още не се беше отказал от предоставената възможност и Мериън знаеше това. Тя отново се усмихна, като леко изви устни и каза.
	— Няма да има нищо против.
	Арт влезе вътре и пусна чантите на пода. Дебелият килим погълна шума от тупването, той избърса длани в жакета си и попита.
	— Какво се е случило с нея?
	— С графинята ли? — Мериън отмести поглед към прозореца. — Преди осемнайсет години тя падна по стълбата и си счупи врата. Ето защо тази стая е безопасна за вас. Уентхейвън никога не идва тук. Казвали са ми, че тя е била единственото същество, което Уентхейвън някога е обичал.
	— Значи като останем тук, ние ще проверим тайната надежда на Уентхейвън, че призракът на жена му все още обитава това място.
	От шепота на Арт Грифит почувства ледени тръпки по тялото си.
	Мериън се приближи до възрастния човек. Не изглеждаше особено изненадана от предположението, че мястото е обитавано от духове. Тя го хвана за ръката и каза.
	— Дали тя наистина е тук? Има слуги, които твърдят това. Казват, че стаята е много студена и неприветлива, но аз никога не съм я усещала такава.
	Арт погали ръката й и отвърна.
	— Разбира се, че не. Не е умряла, без да се изповяда, нали?
	— Не е, била е още жива, когато я намерили, и свещеникът й е дал последно причастие. След това се опитали да я преместят — Мериън пусна ръката му, за да покаже къде.
	— Значи не е зъл дух — обобщи Арт, — а нежна сянка, чието дело на този свят е останало незавършено. Естествено е да не понася мързеливи прислужници или яки негодници. Но вас ще хареса, лейди Мериън. Да, сигурен съм, че ви харесва.
	Очарована, Мериън се усмихна на Арт. Грифит установи, че е сериозно раздразнен от зараждащото се приятелство между неговия слуга и неговата… и лейди Мериън.
	— Артър — отсече той, — никога преди не си показвал подобна чувствителност.
	— Мислиш ли, че знаеш всичко за мен? — отвърна му също толкова заядливо Арт. — Пале такова.
	Мериън тръсна глава и високо се разсмя. Този път промяната беше още по-осезаема. Стаята засия, обляна от светлина, и Грифит потърси някакво нормално обяснение за това чудо. Погледна към източния прозорец и видя първите слънчеви проблясъци. До зазоряване имаше още време, поне още два-три часа. Мериън, също забелязала това, каза.
	— Трябва да вървя. Доста време откак съм излязла — тя бързо тръгна към вратата. — Ще изпратя слугите веднага щом пропеят първи петли. И ще оправя нещата с…
	— Идвам с теб — каза Грифит.
	— Какво? — тя замълча. — Къде?
	— Да те изпратя до твоята стая. Не е безопасно за една млада жена, облечена като теб, да се разхожда сама — той трябваше да впрегне всичките си сили, за да не допусне в гласа му да прозвучат неодобрителни нотки, но явно не успя.
	— За мен е безопасно — каза тя.
	— Въпреки това ще те придружа — и когато тя понечи да отвори уста, той добави. — Или ще останеш тук, докато съмне.
	Усмивката й не успя да прикрие обзелата я ярост.
	— Ела тогава, щом искаш… И бъди проклет.
	— Една дама не бива да кълне по този начин — отвърна той.
	Тя се престори, че не го е чула, но предизвикателно повдигнатите й рамене, докато слизаше надолу по стълбата, говореха за точно обратното. Тя го преведе покрай стаята, от която се бяха отказали, през коридора и централния портал в един по-тесен коридор, който извиваше надолу към кухнята. После изкачиха стръмно стълбище и стигнаха до някаква врата, която тя бутна с ръка и каза.
	— Аз съм!
	До отворената врата застана едър войн. В очите му застина ужас, когато видя Грифит да се появява в ябълковата градина в западната част на имението.
	— Милейди, този проход се пази в тайна — каза той.
	— Сър Грифит няма да го издаде — увери го тя, отупвайки прахта от коленете си.
	Гигантът разтърка брадичката си с ръка.
	— Както кажете. Надявам се, че няма да се наложи да го убивам.
	— Много съм благодарен — каза Грифит, разглеждайки арсенала от оръжия, които носеше мъжът.
	— Наистина трябва да си — отвърна му тя. — Били е нашият най-свиреп страж.
	Били засия от оценката, която милейди направи за воинските му качества, и й поднесе едно дълго до коленете палто.
	— Облечете го, милейди — настоя той. — Облеклото ви е направо скандално. Някои мъже — той кръвнишки изгледа Грифит — могат да добият погрешна представа за вас.
	— По-погрешна от тази едва ли. Сър Грифит вече знае всичко за мен. И е достатъчно отвратен.
	— Облечи това палто! — каза Грифит.
	Тя се засмя закачливо — тихо, но кръшно, и направи това, което й казаха.
	— Желаете ли да ви изпратя до вашата къщичка, милейди? — попита Били и кимна с глава в посоката, където се намираше къщичката, като по този начин даде на Грифит възможност да разбере къде се намира тя.
	— Аз ще се погрижа да няма проблеми — увери го Грифит.
	Били посочи с ръка носа на Грифит и попита.
	— Сигурен ли сте, че ще можете да се справите?
	— Сигурен съм.
	Били понечи да каже още нещо, но Грифит се наведе към него, закова очите си в неговите и повтори.
	— Сигурен съм.
	Били отстъпи крачка назад.
	— Да, сър Грифит. Както кажете, сър Грифит — но когато Грифит и Мериън тръгнаха, той извика след тях. — Внимавайте, лейди Мериън, дори и на вашия сър Грифит не може да му се има кой знае каква вяра.
	Грифит се надяваше, че Мериън ще прояви благоразумието да си държи устата затворена. Подозренията на Били не му бяха забавни и той се запита дали всички случайно срещнати бяха забелязали обърканите чувства, които Мериън беше предизвикала в него — на неодобрение и желание в същото време. Той се надяваше тя да си дава сметка, че той също може да избухне, надяваше се да е наясно какъв буен огън беше запалила в него.
	Заедно с това му се искаше и тя да прояви малко неблагоразумие. Тази мисъл го стресна.
	И като промърмори повече на себе си, отколкото на нея, той каза.
	— Една жена никога не трябва да си позволява интимни отношения, преди да си е осигурила защитата на брака.
	Мериън затъкна палци в колана си и наперено закрачи по една пътечка между дърветата.
	— Ти трябва да си непорочен в такъв случай?
	— За тези неща си има курви.
	— Да лекуват нещастните случаи на пазена дълго непорочност? Кажи ми честно — тя се обърна към него в момента, когато излязоха от овощната градина, и се усмихна самодоволно, — проблемът ти си е жива болест, нали? Е, поне е някакво обяснение за отвратителното ти неразположение.
	Къщичката — нейната къщичка? — се гушеше в сянката на защитния зид, но той не можеше да откъсне очи от Мериън, за да я разгледа. Трябваше, но вместо това той обхвана с длан нежната й брадичка и повдигна усмихнатото й надменно лице към своето.
	— Аз не съм болен.
	— Тогава си от онези мъже, които смятат, че не трябва да отнемат невинността на момичетата, за да се запазят неопетнени.
	— Не, по дяволите! Престани да се заяждаш с мен. Бях женен и жена ми ми стигаше, за да задоволявам тези си нужди. Не съм имал друга жена след нейната смърт.
	— И колко време мина оттогава?
	— Две години.
	— Две години? — тя се усмихна иронично. — Честно казано, изненадана съм, че още не ти се е приискало до побъркване. Били наистина не изглеждаше убеден, че си сигурна закрила.
	При тези думи самообладанието му се стопи и той се усмихна — едновременно доволен и разтревожен, че е изгубил контрола над себе си. Но като че доволството беше по-силно.
	— Били е умна глава. Ще гръмна от възбуда. Искаш ли да ти докажа?
	Внезапната й тревога му достави истинско удоволствие, както и силата, с която тя го тласна в гърдите.
	— Не.
	— Но вече е късно — той наведе глава към нейната.
	Тя не искаше да го целуне. Отдавна не го беше правила. А и когато го беше правила някога, беше толкова неприятно — тогава реши, че мъжете я отегчават. Но Грифит… Грифит не я отегчаваше. Вбесяваше я, да! Забавляваше я, предизвикваше я… привличаше я.
	И собствената му майка дори не би нарекла лицето му красиво. Но той я привличаше със суровите си черти, с умерената си предпазливост, с чувството за осъзнато собствено достойнство, което се излъчваше от него. Той предизвикваше у нея усещането, че когато е наблизо, тя е в безопасност и Мериън вярваше, че този мъж би я защитил от всяко зло.
	Обърка се единствено от собствената си глупост.
	Въпреки всичко тя отвърна на целувката му, защото, по дяволите! — той беше истински майстор. А за мъж, който се кълне във въздържание, целуваше вълшебно. Устните му бяха твърди, езикът сдържан. Внимаваше да не отърка лицето си в нейното и да я одраска с мустаците си. Той погали устните й с език, но го направи, за да опита вкуса им, удоволствието от съприкосновението с нея. И след това, когато тя се отдръпна, й позволи да се освободи.
	По дяволите. Той възбуди интереса й.
	Сладкото ухание на карамфилите пред къщичката, хладният есенен ветрец, звездите над тях, луната, която осветяваше изсечените му черти… Тя прокара върха на пръста си по веждите му и се взря в искрящите му очи. Ръката й се спусна надолу и тя помилва устните му, като че ли искаше да докосне магията, без да бъде увлечена от нея. Тя потръпна и като внимаваше гласът й да не я издаде, прошепна.
	— Направи го пак.
	Устните им се сляха в целувка.
	След този допир вече нищо не можеше да спре бурния огън, който изригна в тях.
	Изненадана, тя се наведе към него.
	Удивен, той плъзна ръце по бедрата й и я притисна към себе си.
	Но и двамата искаха още. Тя обхвана тила му с ръка и придърпа главата му към себе си, разтваряйки широко устни. Той опита вкуса й, след това прие предизвикателството и езикът му заигра. Стенеха като диви котки в любовен период, дрехите им пречеха, но удоволствието, което изпитваха, беше все едно са без тях.
	Устремена към по-голяма близост, тя раздвижи крака си. Той присви своя в коляното, за да й помогне и в същия миг главата й се заби в носа му.
	Той изрева от болка. Тя изстена, вбесена от себе си — и едва сега осъзна какво беше направила. Какво почти беше направила. Клетвите, които беше пристъпила, глупостта…
	— Съжалявам — каза тя и отскочи.
	— Няма нищо — той протегна ръце към нея.
	Тя отстъпи.
	— Сър Грифит, много съжалявам.
	Кръвта замръзна във вените му.
	— Защо ми се струва, че извинението ти се отнася за нещо, което няма нищо общо с носа ми?
	— Не съм имала намерение… никога не трябваше… — тя задържа погледа си още миг върху него, после се обърна и хукна към къщичката.
	Не й беше необходимо да се обръща, за да разбере, че той я следва по петите. Широката му стъпка стопяваше й без това малкото разстояние между тях и когато тя се препъна в буца пръст оттатък оградата, той я подхвана за рамото.
	Тя обърна лице към него.
	— Извинявай. Наистина моля да ме извиниш. Аз не трябваше…
	— Ние не трябваше — поправи я той.
	— Какво?
	— Това там го направихме и двамата, и ти си права. Не трябваше да го правим.
	Би му повярвала съвсем, ако не виждаше колко трудно сдържа пламналия в него огън, мъжката си страст.
	— Пристигнах — тя посочи към къщичката.
	— Ще те изпратя до вратата — каза той. — Ще те изпратя до прага на дома ти.
	Тя отвори уста да оспори решението му и той сложи пръст върху устните й.
	— До дома — прошепна той.
	— До дома — повтори тя.
	Докосването му й напомни за усещания, които беше по-добре да забрави. Тя изправи гръб и тръгна.
	Мериън дръпна резето, отвори вратата на единствената стая в къщичката и видя сина си в светлината на свещта. Той се надигна в леглото и сънливо разтърка очи. Упреквайки се, че го е оставила сам, изпълнена с желанието никога да не беше тръгвала, тя се наведе над Лайънъл.
	— Ние ли те събудихме?
	Той поклати глава и посочи към прозореца.
	— Някакъв шум отвън… — тя замълча, защото си припомни звуците, които двамата с Грифит издаваха, забравили всичко, увлечени от страстите си.
	Очите на Лайънъл проблеснаха, той кимна и майка му се изчерви.
	— Изглежда много те обича — забеляза Грифит.
	Тази констатация като че ли я обиди и тя заяви.
	— Той е мой син!
	— Жени с по-ниско положение от твоето и с по-малко средства от теб залагат бижутата си, за да наемат бавачка.
	От обиден тонът й стана отбранителен.
	— Той си има бавачка.
	— Изглежда има всичко, от което се нуждае — отвърна Грифит.
	Грифит изглеждаше доволен и това я обърка. Накара я да си даде сметка, че скача от една крайност в друга. Тя погледна към Лайънъл и видя, че той разглежда непознатия. Когато реши, че огледът му е достатъчно изчерпателен и не му поднася нищо ново, той зарови глава в гърдите й.
	Тя сведе поглед към тъмнокосата главица и обясни.
	— Срамежлив е. Не е свикнал с непознати и едва ли ще пожелае да говори с теб.
	— Да — Грифит я огледа със същото внимание, с което синът й беше огледал него. — Чува ли?
	— Да.
	— Тогава разбира всичко, което говориш, и не бива да говориш така, сякаш него го няма.
	Тя нацупи устни, може би, за да покаже отношението си към правдивата забележка на Грифит. Нацупи ги още повече, когато Лайънъл повдигна глава от гърдите й и го огледа още веднъж. След това малкото и срамежливо момченце протегна ръце към големия мъж. Грифит го пое с такава сръчност, сякаш цял живот се е занимавал с деца.
	— Повечето възрастни говорят по този начин пред децата, но това момче заслужава по-добро отношение — той погледна Лайънъл, като че ли очакваше потвърждение от негова страна, и детето кимна, без да се двоуми. Грифит продължи. — Аз също не съм говорил много през първите две години от живота си. Но майка ми казва, че след това съм проговорил изведнъж и от устата ми са излезли цели изречения. Направо съм се разприказвал. Уелски и английски истории. Песни и балади. И като съм се отворил веднъж на приказки, не са могли да ми затворят устата.
	Мериън кръстоса ръце пред гърдите си и му хвърли свиреп поглед.
	— То си личи.
	Грифит остави Лайънъл в леглото, коленичи до него и погали възглавницата.
	— А сега си легни, момчето ми, поспи, докато закукуригат петлите.
	Лайънъл поклати глава — не беше съгласен. Грифит се засмя.
	— Не приличаш на майка си, но се държиш като нея.
	Мериън и Лайънъл размениха погледи.
	Грифит отново се засмя — дълбоко и гърлено като самодоволно мъркащ котарак.
	— Постъпи както искаш, но ако не си се наспал добре, няма да си бодър за нашата сутрешна разходка.
	За миг Мериън помисли, че той говори на нея, но Лайънъл не мислеше така. Той се отпусна бързо на възглавницата, здраво стисна очи и притихна, сякаш вече е заспал непробудно.
	Не изглежда изненадан от победата си над едно упорито и вироглаво дете, помисли Мериън. Дали оръжието му е винаги готово и се сражава със същия успех? Ако беше така… Тя потръпна. Това ли беше целта на онази целувка отвън? На ласките? Дали тази целувка не беше само един от прийомите му да побеждава, за да има власт над нея след това? Беше се опитал да я обиди. Дали сега не се опитваше да я завладее?
	Дали и той като всички останали я смяташе за достъпна жена?
	Той й се усмихна, сякаш отговаряше положително на подозренията й. Първата му усмивка към нея. Стори й се, че земята се изплъзва под краката й. Усмивката омекоти суровите му черти. От него се излъчваше такава мъжка сила, златните му очи бяха толкова топли, мили… устните му…
	Устните му й напомниха за целувките му, а те пък — за самотата.
	Нищо чудно, че й се усмихваше.
	— Сега и ти си лягай — каза той, — а утре и теб ще те заведем на разходка.
	— Да си лягам — повтори несъзнателно думите му тя, запленена и очарована от този мъж.
	След миг значението им проникна в съзнанието й я върна към реалността.
	Да си ляга? И нея ли възнамерява да завие? Дали не е решил да наруши възхваляваното си въздържание тази нощ? Леко докосна с език долната си устна и се запита какъв ли любовник е той? Ако наистина се е въздържал… Но имаше ли това някакво значение за нея? Как можеше това въобще да има значение за нея?
	Дали щеше да си тръгне, преди тя да му е напомнила да го направи, и не беше ли интересът му към Лайънъл само игра, за да я подмами? Тя тръгна спокойно към вратата и той я последва. Излезе навън и видя, че луната е все така високо в небето. Бледата й светлина се процеждаше през гроздове от облаци. Дърветата шумоляха все така и лекият ветрец донасяше до нея аромата на градинските карамфили. Нощният хлад се усещаше по-осезателно в ранната пролет, но тя не потръпна от студ. Потръпна от спомените, които отново я обсебиха. Опита се да скрие от Грифит, че все още усеща въздействието на целувките му и да му покаже, че вече е забравила дивния изблик на страст.
	— Графът е организирал лов за утре и аз трябва да изпълнявам ролята на домакиня. Нямам време за разходки.
	Гъстите вежди на Грифит се сключиха.
	— Лов?
	Тя се сепна от изненадата и неприкритото недоволство в гласа му.
	— Не са ли ти казали?
	— Не.
	— Е, ти пристигна едва вчера. Най-вероятно Уентхейвън е решил, че ще предпочетеш да си починеш — след като извини Уентхейвън, тя добави. — Въпреки това те каня. Гостоприемството на графа е едно от най-положителните му качества.
	Тя не откъсваше очи от лицето му, нетърпелива да чуе неговия отговор. Той също не сваляше очи от нея. Първо се вгледа в лицето й, след това погледна палтото й и източените прасци под него, но сякаш нещо не му допадаше.
	— И да махнеш тези дрехи!
	— Какво?
	— Няма да ходиш на лов, яхнала кон с вида на разпусната и леконравна жена, на която й липсва всякакво възпитание.
	Нейното „Какво?“ този път прозвуча с повече разбиране.
	— Това, че си родила извънбрачно дете, не е основание да живееш според очакванията на другите.
	Тя направо онемя от нахалството му. Всички добре заучени отговори излетяха от главата й, докато на тяхно място нахлуваше яростта.
	— Как смееш да ме учиш как да се държа?
	— Оказва се, че все някой трябва да го направи.
	Звучеше толкова непоносимо самонадеян, че й се прииска пак да го удари. Но нали го беше направила веднъж и после съжали. Вместо да вдигне ръка срещу него, тя си пое дълбоко въздух, обузда гнева си и го отряза с една-единствена реплика.
	— Не си ми баща!
	Пълен провал! Къде изчезна, за Бога, прословутото й остроумие?
	Но той отговори и думите му бяха още по-глупави от нейните.
	— Ако баща ти беше тук, щеше да се ужаси от поведението ти.
	— Ако баща ми беше тук… — тя изпъна врат като костенурка и го погледна.
	Не знаеше ли? Не разбираше ли?
	Но той явно не знаеше и не разбираше. Уверен в собствените си морални принципи, той даде израз на възмущението си, но в същото време разкри и уязвимостта си. Тя можеше да има последната дума като използва неведението му по въпроса.
	— Баща ми е тук. Толкова ли не можа да схванеш досега? Аз съм наследницата на Уентхейвън. Графът е мой баща.


>	Четвърта глава

	Колко странно, помисли Грифит. Отпуснат в леглото на графиня Уентхейвън, в леглото на майката на Мериън, той тръпнеше от желание по дъщеря й.
	Изпитваше някакво смътно неудобство, като че ли духът на графинята четеше мислите му и го сбарваше да посяга към интимните местенца на Мериън. И в същото време… сигурно и графинята нямаше да одобри хала, до който дъщеря й се беше докарала. Тя се дуелираше със сабя, обличаше се като мъж и като капак на всичко имаше извънбрачно дете.
	— Ти имаш ли предположение кой е бащата? — промълви Грифит.
	Като кукла на конци откъм долния край на леглото се надигна Арт, на когото изобщо не се налагаше да гадае какви мисли вълнуват Грифит, което си беше нормално след толкова години приятелство.
	— Чудех се кога ще ти дойде на ум да зададеш този въпрос. И дали отговорът не е свързан с изключителния интерес, който Хенри проявява към Мериън и Лайънъл? Но тази жена умее да пази тайните си.
	Грифит се подиря на лакът и огледа стаята. Неуютна и потънала в прах предишната нощ, сега, с настъпването на зората, тя изглеждаше доста по-приветлива. Дори Арт изглежда добре, помисли Грифит, въпреки че не му беше ясно как може едноок дъртак, чието лице е като нещавена кожа, да изглежда добре.
	— Изглеждаш по-добре тази сутрин — каза Арт, несъзнателно отвръщайки на мислите на Грифит. — Подутината на хобота ти почти е спаднала.
	Грифит внимателно докосна с пръсти счупеното място. Арт проточи мършавия си врат.
	— Сигурно графинята те е излекувала през нощта. Дали пък не те е харесала?
	— Сигурно — от каменните стени лъхаше хлад, който приятно дразнеше ноздрите му. Грифит дишаше дълбоко срещу отворения прозорец и се наслаждаваше на свежия въздух. — Трябва да е много тъпа, за да не ме хареса.
	Арт подпря лакти на колене и огледа критично Грифит с единственото си око.
	— Вчера не си ли изяснихме въпроса за твоята красота?
	— Не говоря за външния си вид — каза Грифит, — а за характера си. Без да преувеличавам, аз съм улегнал, уважаван, издигнат морално. Съпругът, за който всички майки мечтаят да имат за дъщерите си — добави самодоволно той.
	Окото на Арт премигна срещу него.
	— Проклет глупак, ето какво си ти! Какво чуват ушите ми? Щял си да се жениш за лейди Мериън?
	— Не съм казвал, че ще се женя за нея. Само казах… — Грифит се вторачи в Арт и като разбра, че аргументът му е съвсем неубедителен, промени темата. — Знаеш ли, Уентхейвън е баща на Мериън?
	— А! — Арт се почеса зад ухото. — Бях си го помислил. Изглеждаше толкова сигурна, че може да си прави всичко, каквото поиска, в тази къща. Освен това между тях има прекалено голяма прилика, за да са само братовчеди.
	— Прилика. Няма никаква прилика между онова надуто магаре…
	— … и развратницата, която те изпратиха да пазиш.
	Грифит погледна с укор Арт и в гласа му прозвуча намерението да сложи край на остроумията му.
	— Тя не е развратница. Може би е малко по-дръзка.
	— Я, такава промяна от снощи насам! — учуди се Арт. — Не разбирам какво те е накарало да се извъртиш като фурнаджийска лопата. В усмивката е, да знаеш!
	— Какво?
	— Приликата е в усмивката. И Уентхейвън, и Мериън се усмихват с готовност и изразяват толкова много с усмивката си.
	Грифит се отпусна обратно на възглавницата и отбеляза.
	— При Мериън е много по-надменна.
	— При лейди Мериън? — изкукурига Арт. — Напротив, по-надменна е при Уентхейвън.
	— Чиста проба злонамереност — поправи го разсеяно Грифит. Арт обаче беше прав. Грифит беше променил отношението си към Мериън и изобщо не му се налагаше да се пита защо. Тя беше отговорила на целувките му с плам, сладост и жажда, които дълго беше крила. А след това избяга като подплашена кошута. Това наливаше вода в мелницата на надеждите му, че е живяла целомъдрено от дълго време. Може би от раждането на сина си, а вероятно и преди това. — Не мисля, че е развратница, тя е като соколица, която има нужда от твърда и опитна ръка да я опитоми.
	— Какво щастие, че вече си имал възможността да обучаваш соколи — подхвърли Арт.
	Грифит не му обърна внимание.
	— Днес тя е на лов. Заедно с останалите гости в замъка.
	Арт полюбопитства.
	— А ти няма ли да отидеш?
	— Не, ще изведа сина й на разходка, но я инструктирах много строго за поведението, което трябва да има.
	Въпросът на Арт прозвуча плах и пълен със съмнения.
	— И как трябва да се държи?
	— На първо място да се облича като дама — Грифит си я представи как изглеждаше с панталон и отново се ужаси, когато усети, че се възбужда. — Можеш ли да си представиш каква скандална гледка е, възседнала коня си като мъж?
	Арт едва не се задави и се отпусна върху дюшека.
	— Да. Общо взето и аз мисля като теб. Трябва само малко да я напътят… — Арт този път се изкашля и Грифит погледна към него.
	— Арт?
	Гръмогласният смях на Арт почти повдигна завивките и охлади Грифит като ледена висулка, забита в гърба му.
	Грифит седна в леглото и се вторачи в своя слуга, който се гърчеше, махаше с ръце и риташе с крака. Арт сумтеше и кашляше, но най-сетне се овладя.
	— Ти… си я инструктирал… да се облича като дама? — и когато Грифит кимна, той волно даде израз на веселяшката си неубеденост. — Ти… не си ли… по-умният? Това без съмнение ще я излекува от всичките й налудничави изблици.
	Преди Арт да успее да завърши, Грифит беше скочил от леглото и навличаше дрехите, с които бе облечен предишния ден.
	Арт най-сетне успя да се успокои, седна и придърпа едно одеяло около раменете си, все още разтърсвани от смеха.
	— Отиваш да вземеш момченцето на лейди Мериън за разходка?
	Грифит убийствено го изгледа, докато замяташе пелерината върху раменете си. Той се понесе като фурия навън, но миг след това връхлетя обратно. На стената висеше хубаво стъклено огледало, а на масичката под него имаше дамски принадлежности. Разтършува припряно сред прашните вещи, намери един гребен и приглади с него косата си.
	Арт отново избухна в гръмогласен смях, но Грифит вече тичаше надолу по стълбите. Чу обаче пожеланието на Арт зад гърба си.
	— Весел лов.

	* * *

	Навътре в гората Мериън отби коня, навлезе сред дърветата, дръпна юздите и скочи на земята. Докато завързваше здраво животното за един клон, в главата й се въртяха мрачни мисли. Защо взе участие в този лов?
	Или забрави как я оглеждат мъжете, когато седи по мъжки върху седлото, облечена също в мъжки дрехи. Беше забравила как дамите се подхилкват, когато крачеше със своите островърхи ботушки.
	Правеше това често, след като се върна у дома от кралския двор. Нейната вече накърнена репутация лежеше разбита в нозете й. Приятелите й я избягваха и единственото, което сякаш имаше значение, беше ревящото бебе, за което се грижеше нощ след нощ. Собственият й баща я поощряваше да възсяда коня като мъж, да псува като хамалин и да върти изкусно шпагата като кавалер. Гневна и дръзка, тя се наслаждаваше на възможността да показва открито пренебрежението си към клюките и живееше, за да подклажда огъня на самоунищожението.
	Тя потръпна при спомена за тези дни, хвърли меката си филцова шапка на земята и разроши прибраната си коса. Забрави го, заповяда си тя, като в същия момент много добре знаеше, че това е неизпълнимо.
	Тя вървеше по полегатия хребет, забила очи в земята и търсеше нещо. Ако добре си спомняше, някъде тук… С ликуващ победоносен вик тя бързешком коленичи и отмести преплетените струпани клони, които й пречеха. Дивите храсти пълзяха по земята, сред тях узрелите плодове на къпината сякаш я молеха да ги откъсне. Тя пропълзя навътре и напълни шепите си. В същото време в съзнанието й се завъртяха спомените.
	Нещо съвсем дребно я вразуми. Писмото от лейди Елизабет, в което й описваше брачната церемония с Хенри. Хенри не беше жалил средства, но пищното празненство било помрачено от едно-единствено нещо най-скъпата приятелка на Елизабет, Мериън, не беше заела мястото си на първа придворна дама на кралицата.
	Когато през нощта Мериън четеше писмото, първо се разсмя. След това се разплака, а още по-късно люля Лайънъл до разсъмване. После се облече в скромна рокля и твърдо реши оттук нататък да бъде уважавана дама. Не беше лесно, защото дори и в двореца не сдържаше буйния си нрав. Обичаше да тича дълги мили, да танцува по цели нощи, да приема предизвикателствата, но се ласкаеше от мисълта, че добре се бе справяла.
	Разбира се сър Грифит не мислеше така.
	Мериън се намръщи. Благодарение на сър Грифит и страстните му целувки не можа да мигне до зори. Устните й пареха не защото той се беше отнесъл грубо с нея, а защото не спря да ги хапе, откакто се оплиташе в догадки защо беше проявил такава страст.
	Накрая реши, че изобщо не става въпрос за страст. В яда си той я е целувал така, само за да й даде урок. Беше невъзможно да я желае истински.
	За свое голямо разочарование предната вечер тя откри, че не презира сър Грифит. Дори и да забравеше целувките, тя пак му се възхищаваше.
	Тези целувки. Не трябва да мисли за тях. И за него.
	Мериън сложи една къпина в устата си, затвори очи и опита подранилия сладък вкус на лятото.
	От малка ненавиждаше зимата. Особено последната, когато разбра колко много й липсва дворцовият живот. Игрите, смехът, огънят, който пропъждаше студа.
	В замъка „Уентхейвън“ се забавляваха със същите игри, но смехът звучеше пискливо и отчаяно. Огньовете на Уентхейвън се кладяха не за да топлят, а за да се види тяхното изобилие в замъка. Хората, които се събираха около пламъците, не бяха приятели, а дебнещи се един друг врагове.
	И въпреки това Мериън беше принудена да ползва гостоприемството на централното крило на замъка. Когато бурята виеше отвън, къщичката й се тресеше и вятърът свиреше в комина й. Огънят буйно гореше, а като всяко здраво дете Лайънъл имаше нужда от пространство за буйните си игри. Сесил хленчеше… И като капак на всичко самата Мериън започна да кашля. Кашлица, която можеше лесно да се лекува в сухите помещения на централното крило.
	Първата зима изкара добре. Настани се в покоите на майка си и там се чувстваше сигурно. Далече от просителите, които се тълпяха край Уентхейвън. Коликите на Лайънъл намаляха. Започна да сяда, дори се научи да пълзи и настояваше да лази по опасните каменни стълби без перила.
	Следващата зима Мериън, Сесил и Лайънъл бяха настанени в едно от най-пищно обзаведените помещения на Уентхейвън, добре снабдено със замаскирани отвори за подслушване и шпиони зад тях.
	Неприятното усещане за нещо мокро стресна Мериън и тя отпусна стиснатите си в юмрук пръсти. По дланта й се разля гъста червена каша и тя се разсмя на собствената си глупост.
	В крайна сметка толкова ли беше важно дали някой я наблюдава или не. Нямаше никакви тайни, които да крие от Уентхейвън, и скоро отново щеше да замине в двореца и да заживее там. Скоро щеше да бъде сред величията и щеше да бъде величие като тях. Скоро всички щяха да узнаят това, което тя самата знаеше — във вените на Лайънъл, нейния син, течеше кралска кръв.
	Тя облиза смачканите къпини от дланта си и си помисли: „Дали и Грифит има подобни тайни?“ Тя не знаеше. Дори не знаеше — а не можеше и да си обясни — защо му беше дала стаята на майка си. Дали защото й приличаше на човек, който не робува на чужда воля и престореност.
	Приличаше?
	Тя се засмя. Той беше такъв. И най-сигурното доказателство беше нетактичното му поведение към нея самата. Повечето мъже разговаряха с нея като с дама, а се отнасяха като с развратница. Грифит не беше играл никаква игра. Смъмри я на прост език с откровението на надут глупак, а след това се отнесе с нея като с дама.
	С едно изключение — когато я целуна. Не целуваше дама, а целуваше жена.
	Това ли я бе тласнало към него. Удоволствието, че най-после среща поведение без преструвка? Днес се облече като мъж, само за да се противопостави на неговата заповед, и сега очакваше мига, в който сър Грифит щеше да я открие и тя щеше да има възможност да се наслади на още малко от неподправеното му възмущение.
	Дали наистина щеше да тръгне да я търси. Да, тя започна сама да се убеждава, да, ще дойде. А ако не дойде — е, тогава ще си затвори очите и ще занесе малко къпини на Лайънъл. Разхлаби шнура на торбичката на колана си, застла вътрешността с чиста кърпа и започна да я пълни с плодове, докато торбичката се изду.
	И когато чу зад гърба си пукот от стъпкани клони, тя се обърна към светлината с усмивка и присви очи срещу високия мъж, който препречи пътя на слънчевите лъчи.
	— Изглежда ти трябваше много време да стигнеш до тук — каза тя и продължи да се усмихва.
	Мъжът се отдръпна в сянката и тогава Мериън изпищя, разпознала чертите му.
	С ръце на хълбоците Ейдриън Харботъл самодоволно се хилеше насреща й, зарадван от топлото посрещане.
	— И аз се радвам да те видя, сладка моя.
	Мериън едва си пое дъх и с мъка се изправи на крака.
	— Не знаех, че говоря на теб!
	Ухилената му физиономия се изкриви в гримаса.
	— Кого другиго можеш да посрещаш с такива разтворени обятия?
	— Не и теб!
	Когато той се хвърли върху нея, тя се опита да отскочи назад. Но Харботъл сграбчи ръката й, стисна я до болка и повтори.
	— Кого другиго можеш да посрещаш, а? Защо не мен?
	Тя се огледа наоколо и попита.
	— Къде са останалите от ловната свита?
	— Оставих ги, за да те намеря. Кой друг? — гой я разтърси. — Защо не мен?
	Тя беше сама с това смехотворно подобие на кавалер, а едва вчера го беше унижила пред всички гости на Уентхейвън. Далече от закрилата на шпагата й той без усилие щеше да я надвие и тогава упреците на Грифит щяха да се окажат правдиви. Тя си беше спечелила един враг със своя нрав, един враг, който жадуваше за отмъщение… и за нея.
	Много внимателно тя пусна в ход първото и най-добро от своите оръжия.
	— Граф Уентхейвън ще ме потърси, като забележи, че не съм сред основната група.
	Харботъл избухна в смях. Мериън опита отново.
	— Най-малкото баща ми — звучеше някак необичайно от нейната уста да излиза тази дума, — няма да бъде доволен от теб, когато разбере, че си търсил начин да останеш насаме с мен. Защо да не…
	Тя се опита да се измъкне, но той я придърпа отново към себе си.
	— Да, защо да не…
	Погнуси се от него, като видя как засмуква дебелите си устни.
	— Прелестна гледка беше малкото ти задниче, вирнато нагоре, докато търсеше къпини — лицето му цъфна в обиграна усмивка и той вдигна ръка, за да задоволи желанието си, към устните й.
	Тя рязко отдръпна глава, но той ги докосна и избърса с пръст полепналото малко парченце от плода, останало върху тях. После засмука дългия си пръст и каза.
	— Къпини, а? Обичам къпини. Защо да не си похапнем заедно? Ще ми покажеш ли къде са?
	— Ей там.
	Тя посочи, а той вдигна вежди и натъкми върху лицето си самото очарование. Беше го усвоил до съвършенство след дълги упражнения пред огледалото.
	— Нямам предвид това. Ела — той се опита да я натисне към земята. — Покажи ми.
	Покажи ми! Независимо, че най-напред се опитваше да й въздейства с чар, беше готов, ако не я очарова, да използва сила. Тя знаеше това. Щеше да я насили, без да си дава сметка какво прави, може би защото никога в живота си не се бе замислял, когато го прави.
	Беше избрал добре времето и мястото. Никой нямаше да го спре. Нито пък някой щеше да забележи, че не се е върнала. Сама беше изоставила ловната свита, а в края на краищата и кой го беше грижа дали развратната щерка на Уентхейвън се търкаля с някакъв нищо и никакъв благородник в горичката. А ако я изнасили? Тя нямаше да посмее да се оплаче, защото направеше ли го, щеше да предизвика парад на мъжкари пред вратата на къщичката си, които търсят ласки.
	О, Господи, нямаше да понесе това още един път. С острието на сабята си и с войнствено целомъдрие тя успяваше да се опази след раждането на Лайънъл. Но нищо нямаше да й помогне, ако Харботъл се запънеше да стори това, което си бе наумил.
	Така че мисли, Мериън, каза си тя. Мисли.
	— С удоволствие ще ти покажа къде са къпините.
	Може усмивката й да не беше искрена, но поне изглеждаше така, сякаш е забравила всичко лошо. Погледът му се плъзна към гърдите й.
	— Да.
	— Но съм толкова навлечена.
	Погледът му се спусна по-надолу и той започна да диша тежко като някое от ловните псета на Уентхейвън.
	— Няма ли да ми помогнеш поне да сваля ботушите си?
	— О, да! — той коленичи в краката й. — Ето, готово!
	Мериън чак не можеше да повярва, че е толкова лековерен. Когато посегна към ботуша й, тя вдигна другия си крак и го изрита странично, право в оголения врат. Той се отърколи надолу. Мериън хукна, като се препъваше в неравната земя. Чуваше го зад гърба си. Той се опита да вика, но вместо това издаваше слаби грачещи звуци. Тя се ужаси при мисълта, че може да го е наранила смъртоносно, но моментално задуши естествения порив да му се притече на помощ.
	Защото, ако не умре, той щеше да я убие. Тя изобщо не се съмняваше в това.
	С разтреперени ръце развърза поводите на коня си и в същия миг се вцепени от ужас. До слуха й достигна тропот на конски копита.
	— Грифит! — тя притисна гърдите си с юмрук. Толкова се зарадва, че сълзите едва не рукнаха от очите й. След това я заля вълна на безразсъдна ярост. Къде, по дяволите, беше той, когато имаше нужда от него? И тя извика. — Честно казано, много си закъснял да изпълниш ролята на смелия спасител, сър Рицарю — тя прехвърли крак през седлото и възседна предизвикателно коня, но той издърпа поводите от ръцете й.
	— Какво искаш да кажеш? — той се приведе към нея и я погледна къде-къде по-застрашително от Харботъл. — Да те спася от какво?
	Вече е твърде късно, за да премисля, твърде късно да се опитам да постъпя мъдро, осъзна Мериън.
	Харботъл още беше на земята и се опитваше да си поеме дъх, но когато Мериън видя как гледа към нея и Грифит, косата й настръхна. Той беше намерил отговор на въпроса си „Кого друг очакваш?“. Без да мисли за собствената си безопасност, той изрази враждебността си с див рев и вторачи в тях кръвясалите си очи.
	Мериън хвана ръката на Грифит и настоятелно я стисна.
	— Не се занимавай с него. Вече си получи заслуженото.
	Грифит поклати глава, слезе от коня и продума.
	— Не, скъпа. Не! Той е гадина, а гадината заслужава да се смачка.
	Мериън сграбчи Грифит за рамото.
	— Не е твоя работа.
	Той се извърна към нея и тя отдръпна ръката си. Грифит също оголи зъби и изръмжа. Мериън имаше чувството, че е кокал между две освирепели кучета. Гърленият глас на Грифит я стресна.
	— От снощи насам е моя работа. Сега си върви в къщи, Мериън. Чакай ме там!
	Той побутна муцуната на коня й, за да го насочи към пътя и когато животното се обърна, го плесна по задницата. Жребецът потръпна и се впусна в галон. Дали ще успея да овладея коня си при такова препускане, помисли тя. Проблемът не беше в това, че тя се подчиняваше на Грифит, проблемът се състоеше във факта, че тя не можеше да не се подчини.
	Замъкът „Уентхейвън“ се издигаше върху остров сред малко красиво езеро. Тя премина като вихър през висящия мост и спря задъханото животно пред почти празните конюшни. Слава Богу, ловците все още не се бяха върнали. Когато тя влезе, конярчетата се втурнаха към нея. Мериън се плъзна от седлото и им подхвърли юздите с едно гъвкаво извиване на тялото.
	Тръгна си бързо от конюшните не защото държеше на всяка цена да избегне срещата с Грифит, а защото искаше да се отърве от любопитството на момчетата.
	Преди още да навлезе в овощната градина обаче, тя чу силния тропот на копита и обърканите й мисли прераснаха в паника. Тя хукна с всичка сила между дърветата, чупейки връхчетата на нацъфтелите клони и оставяйки дълбоки следи в меката почва.
	Следите можеха да я издадат, но тя не се тревожеше за това. Колкото по-дълго я търсеше Грифит, мислеше тя, толкова повече време щеше да има да се успокои. Щеше да е добре, ако излее част от гнева си върху Харботъл. Но в същото време никак нямаше да е хубаво, ако го убие. Все пак и това не беше толкова важно, когато сравняваше…
	Грифит я хвана за ръката и я извъртя към себе си.
	— За къде, скъпа лейди Мериън, сте се запътила толкова нетърпеливо?
	Той процеждаше думите, защото се страхуваше, че отвори ли уста да заговори нормално, ще изпусне нервите си и ще избухне.
	Тя бързо изрече.
	— За дома. Ти ми каза да си вървя у дома, и аз…
	Висок, мрачен и яростен, Грифит каза.
	— Искам да говоря с теб.
	— И аз така мислех.
	— Не си прави шеги с мен.
	Тя отвори уста, но моментално я затвори, без да отрони звук. Явно това му достави удоволствие и той започна да я гледа с вече по-спокойни очи, докато тя се чудеше, дали да не пусне в ход женските си умения, които беше пренебрегвала напоследък. Можеше да го успокои, но преди това трябваше да разбере какво е станало.
	— Харботъл жив ли е?
	— Да, жив е. Но това не е твоя заслуга.
	Изглежда съвсем погрешно си бе помислила, че Грифит се е успокоил. Тя заотстъпва назад, докато опря гръб в един дънер. Клоните се заклатиха и няколко ябълкови цвята се отрониха към земята.
	— Но няма да може да си служи със сабя поне няколко месеца — добави Грифит.
	— Не съм го молила да ме гони.
	— Някои мъже не чакат да ги молят — той вдигна ръка към нея и сякаш очерта фигурата й с едно рязко движение нагоре и надолу. — И има мъже, за които това облекло си е чиста покана.
	С обиграна презрителна усмивка тя заяви.
	— Един мъж трябва да е пълен глупак, за да ме хареса в тези дрехи.
	Той сграбчи палтото й, придърпа я към себе си и я изгледа кръвнишки.
	— Мен ли наричаш глупак?
	Усмивката й помръкна. Този мъж. Този грамаден як дъб изглеждаше искрен. Изглеждаше засегнат. Когато се шегуваше, тя много добре разбираше, че се шегува.
	— Ти не ме харесваш.
	— Нима?
	Ти ме презираш, искаше да каже тя, но се задоволи само с изявлението.
	— Приличам ти на момче.
	— Не е вярно. Не вървиш като момче, нито се държиш като момче. И никога не можеш да заблудиш един мъж, който е поне наполовина с акъла си, че си момче — тази тема като че ли го запали да продължи да говори и той повиши глас, като натъртваше на думите. — Това, с което ти изкушаваш мъжете, не са дрехите. Тялото под тях?… Не!
	Тя изви глава към него, докато той занарежда на глас противоречията, които бушуваха в него.
	— Не?
	— Дори не и тялото ти. Това е вечното предизвикателство, което ти носиш вътре в себе си — той се почеса по брадичката, рейна разсеян поглед в небесата, за да потърси по-точно определение. — Знаеш да четеш. Пътувала си с двора. Какво повече може да ти предложи един мъж? Гледаш мъжете право в очите и се интересуваш не с какви дрехи са облечени или какви коне яздят, а от самите тях. Един мъж винаги разбира, когато го преценяваш и когато откриваш, че нещо не му достига. Това го предизвиква да се докаже. Повечето мъже — той я изгледа с присвити очи — смятат, че се доказват като напъхат една жена в леглото.
	Тя не можа да се сдържи и огласи овощната градина с преливащ от презрение смях.
	— Никой мъж никога не се е доказвал пред мен в леглото.
	— Да, не се съмнявам. Ти дори си им го казвала, докато са лежали задъхани и самодоволни до теб. Цяло чудо е, че някой от любовниците ти не те е убил. Честно ти казвам, Мериън, ако този хубавец днес беше успял да извърши това, което му се е искало, и след това ти му се беше подиграла, той щеше да те удуши, да те зарови под някой храст и след това да те забрави завинаги.
	— Знам.
	— Затова ти казах да не обличаш — той дръпна жакета й — това.
	Вбесена от обвинението, което се съдържаше в думите му, тя каза.
	— Аз съм жертвата в случая — тя посочи себе си. — Всеки път, когато мъж изнасили жена, а след това започнат да го човъркат дребнави угризения, той започва да обвинява жената. Тя ме изкуши. Тя си го искаше. Е, аз не съм го искала и не ме интересува какво ще кажеш ти. Нямам намерение да изкушавам никого с тези дрехи.
	— Малка глупачка.
	— Глупакът не съм аз. Не това как се обличам има значение, нито това как се държа. Харботъл не е дете, той трябва да отговаря за своите действия. Не съм и пожелавала да ме докосне. Може би съм могла да постъпя и по-разумно, но се отвращавам от себе си — за неин ужас гласът й затрепери, но тя веднага го овладя, — когато се държа като монахиня — потръпна цялата, — и заради един минал грях ме считат за лесна плячка. Един грях, който не съм извършила сама, бих казала — по бузата й се търколи сълза и тя я избърса с ръкава си. — Съжалявам, че съм с тези дрехи. Поддадох се на един глупав порив, но…
	— Но успя да ме подлудиш.
	Искаше й се да го погледне, но не можеше, защото той щеше да види насълзените й очи, а точно това тя не искаше. Вместо това сведе очи към ръцете му, когато те я обгърнаха бавно и той я притегли към себе си, Мериън не отвърна на ласката му, в крайна сметка и тя имаше гордост. Но след миг се отърси от вцепенението, в което я държеше достойнството й, и се отпусна. Съвсем малко. Само тялото. Държеше главата си изправена.
	Той я залюля в прегръдката си.
	Тя все още държеше очите си широко отворени.
	— Права си, момичето ми, разбира се, че си права.
	Думите му като че ли не достигаха до съзнанието й. Вместо това забеляза майсторски изтъкания плат, от който беше ушито палтото му и се възхити на кожите, с които беше обточена пелерината му.
	— Просто се уплаших, когато разбрах, че за лова сигурно ще се облечеш като мъж. В тези дрехи отвсякъде ти личи, че си жена — той леко стегна прегръдката си и гласът му избоботи близо до ухото й. — Тогава намерих Уентхейвън и гостите му, които се мотаеха насам-натам, докато кучетата вдигнат дивеча, а теб те нямаше сред тях. Никой не знаеше къде си, нито пък някой се интересуваше, и аз вече си те представях със счупен крак в някоя канавка — той говореше все по-бързо и по-бързо и тя усещаше как главата й се накланя все по-близо и по-близо до тези успокояващи гърди. Избликът му беше съвсем естествен, колко пъти й се беше случвало да иска да напляска Лайънъл, когато я плашеше с някоя детска лудория.
	Кога е било това — някой да мисли толкова за нея, че чак да се разтревожи?
	— Тогава тръгнах да те търся и видях, че този шарлатанин пръв те е открил.
	При споменаването на Харботъл тя се вцепени, както се беше вцепенила и първия път, когато Грифит я притисна, и тя сгуши глава на гърдите му. Сърцето му биеше под подплатената жилетка и Мериън се опита да го успокои, както той беше направил.
	— Той не ме беше наранил — прошепна тя искрено.
	— Не?! — огромното му тяло се разтърси в гневна тръпка. — Искаш ли да те целуна сега?
	— Какво?
	— Такава гадина като Харботъл сигурно може да отврати една жена от целия мъжки род.
	Сега тя разбра и без да се двоуми, вдигна глава.
	— Много ми се иска. Нали разбираш, никога не бих те сравнила с него.
	В златните му очи заблестяха пламъци.
	— А и целуваш много хубаво.
	Той изглеждаше обладан от страст и ярост — точно така изглеждаше, когато я отпрати и остана, за да отмъсти на Харботъл. Но когато устните му докоснаха нейните, тя усети само страстта му.
	Пламъкът от предишната нощ лумна отново, като че ли никога не беше изгасвал. Като че ли тя беше прекарала цялата нощ и целия ден с мисълта за него, очаквайки този миг. Като че ли той наистина виждаше, както твърдеше, това, което се криеше под дрехите и подигравателните й усмивки.
	Устните му нежно докоснаха нейните и интимната съкровеност на този миг я отведе в свят, за който тя дори не беше предполагала, че съществува.
	— Той не е успял да те целуне — прошепна той с такава сигурност, сякаш през цялото време е бил свидетел на сблъсъка им.
	— Не — потвърди тя.
	— Въпреки това трябваше да го убия.
	Този път усмивката му не беше толкова нежна, нито ласката му толкова успокояваща. Той пресуши с устни сълзите в ъгълчетата на очите й, като че ли имаше право над тях. Провря ръце под палтото и погали гърдите й. Безпогрешно откри местата, които търсеше, тези места, които тя бе открила за себе си, когато неволно се докосваше.
	Той я притисна до дървото и една миналогодишна ябълка падна върху гърба му. Не обърна внимание на това, но тя разтърка удареното място и Грифит замърка като котарак.
	Един огромен котарак. Див котарак.
	Устните му се разтвориха върху нейните и тя доброволно разчупи гордостта и самотата си. Не я интересуваше дали той ще изтълкува поведението й като възхищение от него самия, нито собствените й предположения, че е в безопасност в ръцете му, нито дори това, че може би и двамата просто задоволяваха някаква потребност.
	Той едва-едва се отдръпна от нея и каза.
	— Не можем тук.
	Трезвият разум я беше напуснал и тя го доказа с предложението си.
	— Къщичката ми.
	— Лайънъл?
	Тя простена.
	— Той спи.
	— Сам?
	— Не — твърде възбудена, тя бързо изрече. — Зад къщичката има едно място между задната стена и защитния зид на замъка. Само мое. Никой не го знае — и макар той да не прояви колебание, тя добави. — Моля те!
	Притиснати един до друг — той с ръка на раменете й, а тя плъзнала своята през кръста му — те вървяха бавно, но без да отпускат прегръдката си, и тромаво пристъпваха.
	За миг Мериън си помисли дали той щеше да забележи мястото, където тя беше заровила съкровището си. Едва ли би го видял, пък и на нея й беше все едно. Искаше само да вървят по-бързо и се молеше да минат покрай къщичката, без Сесил да ги забележи. Тя го задържа за миг, преди да излязат от овощната градина и го насочи към сенчестата страна на зида на замъка. Мериън хвърли поглед към къщичката си, но след това внимателно се загледа.
	Нещо не беше наред. Имаше някакъв сериозен проблем.
	— Грифит?
	Но той също беше видял.
	— Защо прозорците са счупени? Защо из двора хвърчи пух?
	Страстта й се изпари за миг и на нейно място се върна разумът.
	— Лайънъл? — гласът й изтъня. — Лайънъл?
	Без да погледне Грифит, тя хукна към къщичката и прескочи оградата. Вратата зееше, увиснала на пантите. Вътре цареше хаос. Дюшекът беше разпран, а лавиците — изкъртени от стената. Тя усети как по лицето й полепна прахоляк. Малката стая миришеше на подправки, горчица и мед. Всички шкафове бяха разбити, а съдържанието им изсипано и изпомачкано.
	Лайънъл го нямаше.


>	Пета глава

	Мериън бе изпъната като струна, готова всеки момент да хукне, но всъщност не знаеше в каква посока.
	— Лайънъл? — извика спокойно тя, но ръцете й така трепереха, сякаш всеки миг щеше да припадне. — Лайънъл? — отново извика тя и стъпи върху купчинка чакъл, за да огледа по-добре наоколо.
	— Може ли Лайънъл сам да е избягал? — попита Грифит, самият той притеснен до лудост за детето, което беше изпратен да закриля. За детето и за Мериън.
	Тя го погледна така, сякаш го вижда за първи път.
	— Може. Обучавала съм го.
	— Обучавала си го?
	— Да, трябваше да е подготвен, ако се наложи. Но той няма още две години и не знам…
	Тя направи няколко залитащи крачки, но той чу неизречените й думи: Дали човекът, който е направил всичко това, му е позволил да избяга. Стараейки се гласът му да прозвучи спокойно и уверено, Грифит каза.
	— Ще огледам вътре, ако се крие и се страхува да излезе — той прекрачи прага и се озова сред останките от дома на Мериън. Започна да размества мебели, купчини дрехи, разглобени легла — с надеждата да открие някъде малкото момче. Изправи се, целият покрит с пера. В ръката си държеше само кесията със златото, която лейди Елизабет беше изпратила по него. Погледна навън през зейналата дупка от вратата, но Мериън не се виждаше. Излезе и я чу да вика.
	— Лайънъл!
	Тръгна да я търси към ъгъла на къщичката и чу възклицанието й.
	— Сесил!
	— Слава Богу, милейди — отвърна Сесил и във въздуха се понесе протяжна въздишка.
	— Честно казано, не му е времето сега да припадаш.
	С няколко скока Грифит се озова в малката горичка до защитната стена на замъка и видя как Мериън зашлеви през лицето Сесил. Момичето подскочи, от очите й сякаш изскочиха искри, но без да се интересува в момента от нея, Мериън попита.
	— Къде е синът ми? Кой направи това? Къде е Лайънъл?
	— Грабнах го от леглото му и хукнах, когато видях мъжа да се прокрадва в двора — върху полата на Сесил имаше мокри зеленясали отпечатъци от колената й, а островърхата й шапчица беше килната на една страна. — Не спрях да тичам през целия път чак до централното крило на замъка, оставих го в скривалището му, а след това се върнах да видя какво става.
	— На Лайънъл му няма нищо, нали? — попита Грифит. Сесил погледна към него, отмести очи и отново го погледна колебливо.
	Мериън сграбчи Сесил за рамото и я обърна към себе си.
	— Сесил, нали му няма нищо на Лайънъл?
	И без да дочака отговор, Мериън хукна към замъка и извика.
	— Трябва да го намерим.
	Сесил отказа да я последва, сякаш достойнството й на дама беше по-голямо от това на господарката й, но Мериън я дръпна след себе си. Грифит чу ужасения й вик, видя отвращението в очите на Мериън и се огледа.
	Мериън му беше говорила за тази горичка като за своето тайно убежище. Между две дървета беше вързана люлка. Проникващите през листата слънчеви лъчи бяха нашарили дънерите, тревата и голите петна тъмна пръст. Приличаше на усамотено място, но някак си не подхождаше на жизнената Мериън. Глождеше го някакво подозрение и той последва жените, за да разкрие тайните на Мериън.
	Настигна ги, когато те прекосяваха лехите с цветя. Островърхата шапчица на Сесил се беше изхлузила от главата й и тя я сграбчи миг преди да падне на земята, но Мериън не забеляза това. Когато приближиха сивите каменни стени на имението, по-дребната жена спря.
	— Лейди Мериън, нямам намерение да препускам из къщата като някоя мъжкарана.
	— Тогава стой тук.
	— Лейди Мериън — Сесил я дръпна. — Искаш ли всички да узнаят, че Лайънъл е изчезнал?
	Мериън убийствено я изгледа, но Сесил продължи настоятелно.
	— Искаш ли всички да те зяпат, когато го намериш, и да те разпитват какво е станало в къщичката ти? Да се чудят какво е това нещо, което ти притежаваш, а някой е искал да го вземе?
	Мериън тежко задиша. Тя стисна клепачи и когато след миг отвори очи, те не издаваха никакво безпокойство. Сега тя можеше да се покаже пред любопитните погледи на слугите и гостите на замъка и щеше да изглежда като Мериън, която Грифит бе видял за първи път. Безгрижната Мериън, която не съблюдаваше никакви предразсъдъци.
	Грифит я проследи с поглед, докато тя изкачваше нетърпеливо стълбите, и се чудеше дали всъщност тя не таи в душата си някакво неосъществено желание, дали някаква тайна не беше причината да се държи по този начин и да не разкрива пред света своята истинска същност.
	Тя кимна на слугата и той им отвори вратата. Мериън тръгна по главния коридор и поведе Грифит и Сесил покрай един свещеник, който остана със зяпнала уста.
	— Добро утро, отче — поздрави тя, но не изчака отговора му. Зави по коридора към предишната стая на Грифит.
	— Къде е Лайънъл? — попита Грифит.
	Вече се виждаше вратата към кулата и крачките на Мериън станаха по-широки. Сесил посочи вратата.
	— Там вътре.
	Грифит изведнъж се досети.
	— В кулата на графинята?
	— Надявам се да е там — каза разгорещено Мериън.
	Сесил успокояващо се намеси.
	— Преди месеци по твое настояване направихме скривалище под стълбите и поставихме вътре детско юрганче. Той е там.
	Но когато отвориха вратата, от тъмнината нито се появи, нито се втурна към тях някакво момченце.
	— Лайънъл! — викът на Мериън отекна в свода на прашното стълбище, после се чу как дъхът й секна.
	Сесил изруга толкова непристойно, че това напомни на Грифит и Мериън за дълга, който бяха изоставили.
	— Как си могла да го оставиш? Стълбите… — Мериън падна на колене и започна да претърсва пода с ръце, сякаш очакваше да намери малкото телце на Лайънъл размазано върху каменните плочи. — Лайънъл…
	Грифит се изкачи по стълбите.
	— Исках да видя какво става в къщичката — заоправдава се Сесил. — Исках да видя кой нахлу в нашия дом. Исках да му попреча.
	— Хиляди пъти съм ти казвала, че най-важното ти задължение е Лайънъл — Мериън не беше на себе си от ярост и паника. През един тесен процеп нахлуваше светлина, която падаше върху лицето й. — Къде да го търсим сега? Горе по стълбите? Или някъде навън, в някое от любимите му местенца? Или обратно в къщата?
	Сесил ревна с цяло гърло.
	— Ами ако е налетял на мерзавеца, който е съсипал дома ни? — след като опипа целия под, Мериън опря гръб в каменната стена и се изправи. — Ами ако някой го е отвлякъл? Сесил…
	Някъде далеч, съвсем тихо прозвуча детски смях и Грифит изсъска към двете жени.
	— Ш-ш-т!
	Мериън млъкна и се заслуша. Смехът отново се чу, този път малко по-ясно и Мериън се втурна нагоре по стълбите, като вземаше по две стъпала наведнъж. Грифит стигна пръв до стаята на графинята и отвори вратата на Мериън.
	Наведени над една сребърна топка на пода, Арт и Лайънъл вдигнаха учудени погледи към Мериън, когато тя нахълта вътре. Сцената на домашен уют пред очите й я накара да се закове на място. И в този миг Грифит видя как се преобрази. И разбра. Тя не беше буйната дъщеря на Уентхейвън, нито изплашената майка на Лайънъл. Беше силна и смела жена, преждевременно калена от живота.
	— Е, добре. Добре ли се забавлява Лайънъл?
	Беше изпълнено майсторски, но Грифит потръпна от болката и облекчението, скрити в думите й.
	Лайънъл се разсмя, показвайки ситните си зъбки, и върху бузките му се образуваха трапчинки.
	— И двамата се забавлявахме — каза Арт, поглеждайки ту към единия, ту към другия. — Той е прекрасно момченце, лейди Мериън, трябва да се гордеете с него.
	— Да. Гордея се — Мериън коленичи върху скъпия килим и протегна ръце. Пръстите й трепереха, гласът й също, въпреки неимоверните усилия да го овладее. — Лайънъл, ела да се гушнеш в мама.
	С типичната за децата нетактичност, Лайънъл тръсна глава и отхвърли предложението и после взе топката с изцапаната си ръчичка. Стисна я здраво и скритата вътре камбанка се разклати. В стаята се понесе тих кристален звън. Той го направи пак и кристалният звън изпълни стаята.
	Като квачка, която кътка пиленцата под крилото си, Арт се наклони към Лайънъл и каза.
	— Мама няма да ти вземе топката и отново ще си играем с нея, след като я целунеш.
	Лайънъл издаде устнички напред и Мериън почувства как сълзите я задавят. Тя знаеше, че той не си отмъщава. Ако в първия миг се е уплашил, отдавна го е забравил. Тя беше прекъснала играта му и в момента той не можеше да отдели време за майка си. Но тя имаше нужда от тази прегръдка, имаше нужда да почувства пълничките му ръчички около врата си и стегнатото му телце притиснато в нея.
	— Лайънъл — пропя името му Арт. — Защо не търкулнеш топката към мама?
	Лайънъл изгледа преценяващо Мериън.
	— И мама ще я търкулне обратно към теб — окуражи го Грифит.
	Горд със своята придобивка, Лайънъл вдигна топката и я запрати с всичка сила към майка си. Арт извика, Грифит посегна, за да я пресрещне, но Мериън я улови още във въздуха.
	— Имаш добра ръка, сине — тя подхвърли кълбото нагоре и отново го хвана. — Ела тук и ще те науча да се прицелваш.
	Лайънъл тръгна към нея с още несигурните си крачета и най-сетне даде възможност на Мериън да го прегърне. Тя го задържа само миг в прегръдката си, след това го намести удобно в извивката на ръката си и изпълни обещанието си. Когато той търкулна топката към Арт, тя попита.
	— Сам ли изкачи стълбите?
	— Да, сам се качи.
	Мериън така се разтрепери при мисълта, че бебето й се е катерило само по тези стръмни, тъмни каменни стълби, че зъбите й едва не затракаха.
	— Само на две — промълви тя. — За Бога, та той е само на две годинки! — тя го прегърна още веднъж, но детето се измъкна от прегръдката й и се заклатушка към Арт.
	— Виж, момичето ми, това не е никак лошо — успокои я Арт. — Като изключим, че се страхуваше, той се справи много добре. Намерих го да се крие в леглото, когато се върнах от пералнята. Едно съвсем мъничко момченце, само очи и коса. Отначало май не ме хареса, но като му казах, че живея в тази стая и съм запазил тази топка специално за него, всичко се оправи.
	За пръв път, откакто беше влязла в стаята, Мериън се огледа наоколо. По мебелите вече нямаше прах, прозорците блестяха от чистота, огрени от късното следобедно слънце. В огромната камина гореше огън и почистените гоблени сякаш бяха оживели.
	— О, Арт — каза тя, — страхотна работа си свършил тук.
	— Стаята си я бива и слугите ви имаха нужда само от малко ръчкане, за да я почистят — Арт се изкиска. — Само от малко ръчкане и аз им го осигурих.
	— Арт е специалист по ръчкането — думите на Грифит съвсем не звучаха като похвала.
	— Не е нужно да ме сравняваш с кръчмарка — Арт търкулна сребърната топка по килима към Лайънъл.
	Припомнила си отдавна отминалите в тази стая дни, Мериън каза.
	— Спомням си как играех тук горе, като дете. Бях колкото него. Слушах кристалните гласчета на кълбото, вдишвах аромата на летните рози и виждах една усмивка.
	— Майка ви — каза Арт. — Очарователна е.
	Сесил изпищя при вратата. Всички се обърнаха към нея, а Мериън възмутено огледа братовчедка си.
	— Какво има, Сесил?
	Сесил се задържа за вратата и посочи Арт.
	— Той е видял духа на покойната графиня.
	Арт издуха носа си в шепа. Мериън не разбра защо го направи — дали нямаше кърпичка или така отговаряше на Сесил. Поведението на Сесил вече я вбесяваше и тя й заповяда.
	— Влез! Седни и кажи какво стана.
	Разрошена и останала без дъх от изкачването, Сесил се срути на най-близката пейка.
	— Един рус мъж дойде, почука на вратата, после през прозореца ми заяви, че трябва да влезе вътре. Отказах да му отворя, той се опита да ме сплаши, аз грабнах Лайънъл и избягах през задната врата.
	Грифит вдигна крак върху пейката до нея и се наведе към Сесил.
	— Защо не потърси помощ?
	И без това тих, гласът на Сесил съвсем заглъхна.
	— От кого? Почти всички бяха на лов, а и не знаех кой е изпратил непознатия…
	— Добре си направила, Сесил — каза Мериън.
	— Защо? — попита Грифит.
	Лайънъл случайно ритна топката и се спъна в нея. Отпусната върху дебелия килим, Мериън наблюдаваше сина си с нарастващ интерес и не обърна внимание на въпроса на Грифит. Грифит спусна крака си и пристъпи напред. Ботушите му се озоваха пред очите й.
	— Защо? Какви подозрения имаш, че не желаеш прислужницата ти да потърси помощ от хората на баща ти?
	Мериън трябваше да извие врата си, за да го погледне, като вътрешно се възмущаваше от високия му ръст. Не беше честно от негова страна да използва това си предимство в момента.
	— Има въпроси, които е по-добре да не се задават в този замък. Има и въпроси, на които аз не искам да отговарям. Но аз искам да знам — този път тя се обърна към Сесил, — виждала ли си преди този рус мъж?
	Грифит застана прав до огъня.
	Сесил отметна воала, прикрепен към островърхата й шапчица.
	— Не можах да го видя много добре, не го изчаках да влезе през вратата, но имаше нещо в него, което ми се стори познато.
	— Познато? — насърчи я Мериън.
	— Беше висок и красив, с широки рамене — Сесил определи широчината, като разтвори ръце. — Като рицар.
	Грифит направи предположение, в чиято правота се съмняваше.
	— Харботъл?
	— Да! — при споменаването на това име Сесил застана нащрек, като спаниел, готов да вдигне бекас. — Да, приличаше на Харботъл.
	— Освен ако има брат близнак — каза Мериън. — Харботъл беше с мен.
	Грифит попита.
	— През цялото време ли?
	— Не, но беше с ловците и ме видя, когато се отделих — каза Мериън.
	— Забеляза ли го сред ловната свита?
	Гласът на Грифит звучеше като на епископ в църковен съд и тонът засегна Мериън.
	— Трябваше ли?
	Грифит протегна ръце към огъня, преди да отговори.
	— Защото не ми се вярва да признае, че е претърсвал къщата ти.
	Тя не можеше да спори с Грифит, въпреки че изгаряше от желание да обсъди с него има ли изобщо право да се намесва. Мъжете никога не помагат, освен ако не искат в замяна нещо. Тя не можеше да разчита на тяхната сила и когато след това те искаха своето възнаграждение, разочарованието й всеки път се задълбочаваше.
	— Лейди Мериън, вие сте говорила с него? — Сесил въздъхна. — О-о!
	Мериън едва не се разсмя на разочарованието на Сесил.
	— Да, Харботъл е удобен, нали? Той има причина да ми желае злото.
	— Има и други, които ви желаят злото — Сесил кръстоса ръце, а по страните й се стекоха сълзи. — О, милейди, толкова ме е страх.
	— Точно това са искали — Грифит седна на един стол пред пламъците. — Откраднал ли е нещо мошеникът?
	— Откъде да знам — Сесил се наведе и взе от пода едно дървено конче играчка. — След това не съм влизала вътре.
	Топката на Лайънъл със звън се изтърколи до краката на Грифит. Грифит протегна ръце към него.
	— Искаш ли да седнеш тук, момчето ми?
	Лайънъл преценяващо изгледа Грифит, след това зарови глава в скута му.
	— Лайънъл! — извика Мериън и се надигна.
	Детето се бе отдръпнало на малко разстояние и с все сила отново се втурна към Грифит, като заби глава в слабините му в знак на доброто си отношение към него.
	— Няма да го изям — Грифит махна с ръка да я спре, защитавайки момчето, но в гласа му се усети напрежение, а лицето му беше пребледняло. — Просто е любвеобилен.
	— Такава любвеобилност може да смачка един мъж — обобщи Арт, като наблегна на „смачка“ и Мериън прикри с ръка устата си.
	Щеше да е неприлично да се изсмее, дори и от съчувствие.
	Арт продължи.
	— Все пак, не е толкова страшно да ти пръснат малките дрънкала. Ти и без това не ги използваш.
	Сесил се изкиска.
	— Дрънкала.
	Но на Мериън не й беше до смях. Грифит възнамеряваше да използва дрънкалата си само преди час и то с нея. Но дори и той да си спомняше за това, с нищо не го показа. Вместо това няколко пъти пое дълбоко въздух, успя да се съвземе и намести Лайънъл върху единия си крак, като внимаваше детето да не го изрита отново с крачетата си. Той избърса потта от челото на момчето и каза.
	— Сесил, казваш, че си го видяла като тръгва. Носеше ли нещо?
	Лайънъл започна да се върти, за да се намести по-удобно, и Грифит му помогна.
	— Каза, че си оставила Лайънъл, върнала си се и си наблюдавала къщичката. Това означава…
	— Не носеше нищо… това видях.
	По лицето на Сесил беше избила червенина и Мериън и Грифит се спогледаха зад гърба й. Мериън знаеше, че и двамата си задаваха въпроса дали Сесил не лъже, че е наблюдавала къщичката. Стори им се, че Сесил иска да им каже нещо важно, но като че ли не й достига смелост да го направи. Без да сваля погледа си от нея, Мериън попита.
	— Къде точно стоеше, когато наблюдаваше къщата?
	Сесил отпусна долната си устна.
	— В овощната градина.
	— Оттам не може да се види много — каза Мериън, разстоянието е твърде голямо.
	— А ти къде предлагаш да застана следващия път? — попита Сесил, дотолкова възбудена, че не си даваше сметка за непочтителното си държане. — Да вися на оградата?
	Арт застана между Мериън и Сесил и посочи към дървената стълба, която водеше до един капак на тавана.
	— По-добре се качи горе и приготви леглото за господарката си и за малкия господар, преди да си казала нещо, за което после ще съжаляваш.
	Сесил пребледня.
	— Ние няма да останем тук. Нали, милейди?
	Още преди да е изрекла въпроса си, Грифит й отговори.
	— Няма къде другаде да отидете.
	Мериън разпери ръце.
	— Ще слезем в някоя от долните спални. В крайна сметка…
	— Ще останете тук — прекъсна я Грифит.
	— … какво може да ни се случи в къщата на баща ми?
	Приличащ повече от всеки друг път на див звяр, Грифит свъси вежди и те се събраха в една линия над носа му.
	— Същото, което можеше да ви се случи, ако бяхте в онези стаи днес.
	Мериън сви рамене.
	— Вероятно нищо.
	— Жено, ти не разбираш ли? — гласът на Грифит набираше сила. — Този, който е вилнял в къщата ти, не е бил някой добронамерен слуга, изпълняващ дълга си към твоя баща. Някой е искал нещо на всяка цена. Ако му се беше изпречила на пътя, можеше да те премахне.
	— Баща ми…
	— Не проумявам защо си убедена, че това е дело на баща ти. Какво ще иска да открадне? Какво може да търси там? — попита Грифит.
	Очите на Мериън през цялото време отбягваха погледа му.
	— Не твърдя, че познавам добре баща си.
	— Ако приемем, че той е наредил да се извърши това разбойничество, тогава може ли изобщо да имаш доверие на някой от неговите лакеи? — тя трепна и той забеляза това. — Засега поне успяхме да стигнем донякъде. Но все още нямаме отговори на куп въпроси и докато не ги намерим, ще те пазим внимателно.
	Тя за миг го погледна и веднага отмести очите си.
	— Не мога да остана тук с теб.
	— Грижиш се за репутацията си?
	Въпросът му беше саркастичен, но това не я интересуваше. Поне не толкова много.
	— Няма да позволя да плъзнат приказки, че ти топля леглото.
	— Сесил ще спи с теб в едно легло — реши той.
	— Няма! — разгорещено възрази Сесил.
	Преди Грифит да успее да отговори, Арт пристъпи към момичето и го плесна през ухото.
	— Ще останете.
	Островърхата шапчица наскърбено се люшна, след това се килна на една страна и се задържа върху главата само благодарение на прикрепващия воал. Сесил се разрева, възмутена от грубото отношение или от заповедта да останат, но Арт изобщо не се трогна от сълзите й. Той посочи към витата стълба и каза.
	— И най-хитрата английска прислужница не може да си позволява да противоречи на моя господар. Качвай се горе, преди да съм те пернал и по другото ухо.
	Мериън не одобряваше начина му на действие, но Сесил не изчака господарката й да я защити. Тя скочи, обляна в сълзи, и застана разтреперена между вратата и стълбите. Дълго не свали поглед от Мериън, после се разрида.
	— Не мога да ви изоставя — каза тя и пое нагоре по стълбата.
	Мериън закърши пръсти.
	— Виж какво направи сега. Разплака я.
	Арт подигравателно се усмихна.
	— Глупавите жени само това и правят.
	— Да, а след това ще размени възглавниците и аз ще спя на мократа.
	Грифит се засмя доволно.
	— Значи оставате.
	Тя бойко пое въздух, готова да му възрази, но Арт я изпревари.
	— Ловната свита току-що се върна.
	Мериън се изправи и избърса с длан мястото, където беше седяла.
	— В такъв случай отивам да поговоря с Уентхейвън.
	Грифит се опита да стане, но Лайънъл опря ръчички в гърдите му и той отново се отпусна върху стола.
	— Не можеш да отидеш сама.
	— Не можеш да дойдеш с мен!
	Грифит отвори уста, за да протестира, но тя го отряза.
	— Не се прави на глупак. Трябва да разбера дали Уентхейвън е изпратил този обесник в дома ми. Ако той го е направил, трябва да разбера защо. Ако не е…
	— Ако не е? — попита Арт.
	— Ако не е той, направил е грешка. Обича да се перчи, че знае всичко, което става на негова територия — Мериън повдигна развеселена едната си вежда. — И за мен ще бъде огромно удоволствие да му съобщя нещо, което не знае.
	— Мериън — дълбокият гърлен глас на Грифит я върна на земята.
	— Какво? — дори и в собствените й уши въпросът прозвуча грубо, но не й се слушаха повече наставления. Не й се нравеше желанието на този мъж да поеме върху себе си отговорността за нейната личност.
	Той вдигна ръката си, в която държеше кожена кесия и я залюля.
	— Златото ти е в мен.
	— Златото ми! Бях забравила.
	— Забравила? Как си могла да забравиш златото? Нали това търсят крадците?
	Гласът му звучеше така, сякаш Грифит вече е прозрял истината, а тя усети, че е почти готова сама да му я каже. Никога преди не беше изпитвала желание да се довери на когото и да било. Сякаш този пратеник на краля беше използвал непозната алхимична смес, за да я изкуши.
	Тя прекоси стаята, без да си направи труда да отговори на въпроса му, но когато посегна към кесията, той дръпна ръката си.
	Ще се съглася да отидеш и сама да се срещнеш с баща си, ако ми обещаеш нещо.
	— И какво е то?
	— Че ще се върнеш да прекараш нощта тук. Дай ми думата си — той вдигна ръка, за да пресече протеста й. — Дай ми думата си или няма да ти дам парите.
	Тя погледна гневно към кожената кесия.
	— Докато ползваш леглото горе — продължи да я примамва Грифит, — репутацията ти няма да е в опасност. И това за теб няма да е проблем, защото не ме харесваш. Аз съм един грозен звяр, който е отдал цялата си преданост на Хенри Тюдор. Смятам, че крал Хенри трябва да опердаши яката твоята лейди Елизабет за предателствата й по време на управлението на Ричард и освен това смятам, че ти трябва да се омъжиш за мъж, който да те бие сутрин и вечер, докато влезеш в правия път.
	Тя и сега заяви, както правеше всеки ден, откакто се беше върнала в замъка „Уентхейвън“.
	— Никога няма да се омъжа! — каза го, без да влага никакъв подтекст в думите си.
	— Мисля, че ще се омъжиш.
	Това беше предизвикателство. Всяка негова дума направо преливаше от предизвикателство, включително и топлият му поглед. В очите му гореше златен блясък — като слънце, като огън. И непрекъснато й напомняше за безумната страст, с която му се беше отдала в овощната градина.
	Мериън се надяваше Грифит да не е забравил това. Надяваше? Я стига, по-скоро приличаше на мъжкар, който отново чака удобния момент.
	— Ще се върна — най-после каза тя.
	Той й подаде кесията със злато, без да се усмихне, но тя усети доволството му да се излива като вълна върху нея.
	Преди да успее да се разкае за глупостта си, Арт издърпа кесията от ръцете й.
	— Ще я сложа тук — той показа с жест към високия бюфет, — та по-късно да можеш да си я вземеш. И, милейди, не се тревожете за онзи там. Грифит е грозен звяр и не ви заслужава. Обзалагам се, че не знаете дори цвета на очите му.
	Мериън стрелна с очи Арт.
	— Доста са жълти.
	— Кафяви като кал — Арт прихна. — Когато не е развълнуван.
	— Никога не съм ги виждала такива — отрече Мериън. — Жълти са като английската корона.
	Арт се разсмя и я погледна право в очите. След това отмести погледа си към Грифит. Тя гледаше ту единия, ту другия, объркана от начина, по който те разговаряха, без да си кажат и дума. Когато стана ясно, че няма да споделят с нея това, за което ставаше въпрос, тя метна през рамо късата си пелерина и излезе.
	Би затръшнала масивната дъбова врата, но беше прекалено тежка, а пантите заяждаха. Въпреки това звукът от глухия удар, когато хлопна вратата зад гърба си, подсказа ясно намеренията й. Грифит докосна с пръст натъртеното място на носа си.
	— Мислиш ли, че бях достатъчно убедителен и тя осъзна, че е в опасност?
	— Да, за тази опасност да, но не и за другата, която я очаква в тази стая — каза Арт.
	Лайънъл хвърли топката и Грифит му помогна да стъпи на пода. Лайънъл се заклати след топката си.
	— Уж трябваше да я пазя, а виж каква я свърших — каза Грифит.
	— Хенри няма да остане доволен.
	— По дяволите Хенри! — отсече Грифит, вбесен до такава степен, че прати по дяволите и присъщата си тактичност. — Щях да се справя, ако знаех откъде идва опасността. Пристигнахме едва вчера. Може ли нашето пристигане да има нещо общо с това разбойничество в къщата на Мериън?
	— А ти мислиш ли, че ние пристигаме в подходящ момент?
	Тъжната констатация на Арт улучи Грифит право в сърцето.
	— Искаш да кажеш, че някой е усетил, че може да попречим на плановете му, или че някой вече е знаел защо сме дошли?
	Арт се хвана за тази мисъл.
	— Уентхейвън например? — и върху лицето му се появи крива усмивка, когато предложи. — Искаш ли да сляза до пералнята и да се срещна случайно с вдовицата Джейн?
	— Да. Върви — Грифит стана и вдигна Лайънъл на ръце. — Бях обещал на Лайънъл да се разходим тази сутрин, така че следобеда ние двамата можем да отидем да погледаме войниците. Той ще си поиграе с оръжията им, докато аз пък си бъбря с техния капитан.
	— И държиш под око лейди Мериън и Уентхейвън.
	— И държа под око лейди Мериън и Уентхейвън!


>	Шеста глава

	Отблъскващи звуци като порой нахлуха в ушите на Мериън в мига, когато тя излезе от централното крило. Кучетата се зъбеха срещу останките от един глиган и няколко нещастни катерици, които ловджиите бяха уловили. Разчорлени жени крещяха една на друга. Изморени и все още възбудени коне цвилеха и пръхтяха. Мъже се тупаха взаимно по гърбовете и изразяваха гръмогласно неискрените си приятелски чувства. В цялата тази навалица се провираха прислужници, понесли халби бира и отрупани с месо подноси, които пъргаво се насочваха към всеки вик: „Тук, момче. Първо на мен!“
	Из целия двор се носеше миризмата на кръв и мъжка пот. Въздухът сякаш тежеше от глад, жажда и готови да избухнат всеки миг страсти. Приятната възбуда от лова все още не беше отминала и нямаше да се уталожи, докато гостите на Уентхейвън не заситеха докрай нуждата си от месо, вино и похот. Носовете на мъжете се насочваха след кръжащите наоколо жени, досущ като ловджийски кучета, попаднали на следа. Един по един всеки от тях си набелязваше избраница от гъмжилото. Масите, коридорите, потайните кътчета — всичко щеше да прелива от изобилие тази нощ.
	Мериън обиколи предпазливо тълпата, като внимаваше да не попадне на Харботъл, докато търси баща си. Тя дръпна една прислужница за ръкава и я попита.
	— Уентхейвън в кучкарника ли е?
	Слугинята подскочи, защото някой здраво я ощипа по задника и каза.
	— Къде на друго място може да бъде?
	Отвратена от обстановката около себе си, Мериън погледна над главите на обезумелите гуляйджии. „Да, къде другаде?“ От характера на баща си тя най-малко се възхищаваше на тази негова черта. Той организираше пиршества, осигуряваше в изобилие пиене, за да може да се забавлява на гледката как жените разрушават приятелства заради някой наперен глупак, а мъжете се дуелират заради развратници.
	На следващата сутрин, седнал на отрупаната със закуски маса, Уентхейвън, привидно благоразположен, щеше да разговаря с всеки един от участниците за лова. Щеше да им посочи всички пропуски, които е можело да бъдат избегнати и да се усмихва, хващайки все по-голям брой нещастници в мрежите на своята щедрост. Защото къде можеха да отидат те? Нито едно уважаващо себе си домакинство нямаше да отвори врати за долнопробната пасмина около Уентхейвън.
	Мериън премина дървената ограда на кучкарника и коленичи на земята, за да поздрави мръсните и задъхани спаниели.
	— Прекарахте ли добре? — попита ги тя с напевен глас, докато ги галеше по главите.
	Шелдън, кучкарят, тръгна към нея, бършейки ръце в един парцал.
	— Да, позабавляваха се прекрасно, милейди. Те са с най-доброто потекло в цяла Англия.
	Развеселена тя попита.
	— Само в Англия?
	— Дори безсрамните испанци не могат да се грижат по-добре от нас за тях.
	Тя почеса зад ухото едно кутре и го попита.
	— Подгони ли някой бекас?
	— Поне дузина, ако не и повече — отвърна Шелдън вместо кутрето.
	Тежко дишане до самото й ухо я сепна, но тя закъсня да се отдръпне и един дълъг топъл език облиза бузата и ухото й.
	— О, не ме целувай — престорено сърдито каза тя и побутна назад голямото куче.
	Мейт се свлече на земята и се претърколи по гръб, подчинявайки се на заповедта й. Очите на кучето бяха тъжни, но то доволно махаше с опашка.
	Шелдън каза.
	— Мейт иска днес да подари на всеки по една целувка. Той подгони една червена сърна и сега е много горд.
	— Червена сърна?
	— Да, вече не са толкова много, колкото бяха някога.
	Омилостивена, Мериън почеса кучето по корема.
	— Умно момче. Умник си ми ти. Но защо се търкаляш сега и се подмазваш?
	Шелдън заклати глава и защити Мейт с обяснението.
	— Той се търкаля само във вашите крака, милейди, това си е естествено за всеки мъжкар щом срещу него застане женска, която е силна като вас.
	Мериън бурно се разсмя и се изправи.
	— Иска ми се и останалите мъжкари да разберат това. Височайшите представители на мъжкия род — тя определи с жест височина, колкото човешки бой.
	— Просто се борят с инстинктите си — каза Шелдън. Той прогони с ритници кучетата от нея. — Баща ви се върна и помага да ги изкъпят, ако търсите него.
	Тя благодари на Шелдън с кимване на глава и бавно прекоси двора. Невероятната чистота на кучкарника направо се набиваше в очите. За такъв кучкарник много благородници можеха само да мечтаят, защото Уентхейвън не жалеше средства за расовите си питомци. Спаниелите му, както големите, така и малките, си бяха спечелили славата на най-добрите преследвачи в тази част на островите и единствено на тях се дължаха привидно добросъседските отношения между Уентхейвън и околните благородници.
	Това беше и причината, беше го споделил с Мериън, да се грижи така усърдно за кучетата. Но като го видя сега, гол до кръста, с потопени до лактите ръце в мръсната вода, да плакне едно опитващо да се изтръгне от ръцете му куче, Мериън се усъмни, че това е единствената причина.
	— Ах, Уентхейвън, да можеха да те видят сега враговете ти.
	Графът не беше успял да чуе леките й стъпки по тревата, заглушавани от воя на кучетата, но въпреки това не изглеждаше изненадан.
	— Ако можеха да ме видят сега, щяха да поискат да купят този невъзпитан спаниел и аз щях да им го продам — той пусна кучето и продължи да го наблюдава, докато то се мъчеше да се измъкне от каменното корито. Един от кучкарите го пое. — Изсуши го добре и да не съм чул повече да прокашля! — заповяда Уентхейвън.
	— Да, милорд — кучкарят се поклони и след това извика. — Момчета, чиста вода за следващото куче! Побързайте!
	Двама се втурнаха да изпразват коритата за изплакване и къпане, а други двама хукнаха с кофи за вода от кладенеца. Личеше си, че на момчетата не им е за първи път да вършат тази работа. След като почистиха коритата, вдигнаха ги на високи до кръста дървени магарета и ги напълниха с прясна вода.
	Докато оглеждаше мокрите си пръсти със сбръчкана кожа, Уентхейвън измърмори.
	— Ако не съм тук през цялото време, няма да се грижат както трябва за кучетата.
	— Шелдън си го бива, нали? — попита Мериън.
	— Няма по-добър от него в цяла Англия. Затова го ценя.
	— Тогава можеш да му имаш доверие.
	— Имам му доверие — Уентхейвън се върна при току-що напълненото корито и свирна. Любимата му кучка се изправи на задни лапи и скочи вътре. Пръсна вода и намокри престилката, която Уентхейвън беше завързал през кръста си. С топъл глас, който беше привилегия само за любимците му, той й заговори.
	— О, ти си сладурана. Да, истинска сладурана — малкият светъл спаниел запляска по водата, опитвайки се да го лизне по лицето и Уентхейвън се наведе и подложи бузата си. — Най-доброто куче. Най-доброто и най-хубавото — той взе специалния сапун, с който ги къпеше, за да убие паразитите и отчупи едно парче. Кимна на Мериън с глава, посочвайки й да застане от другата страна на корито, за да може да я вижда, и попита.
	— Какво те води насам?
	Стъпила здраво на крака и сложила ръце на хълбоците, тя смело му отговори.
	— Грабежът в къщата ми!
	Кучката в коритото излая срещу сърдития тон на Мериън.
	— Някой се е опитал да ограби къщата ти? — попита Уентхейвън.
	— По твоя заповед, кълна се!
	Когато отговори, гласът на Уентхейвън звучеше много благо.
	— Правя всичко възможно да имам пръст във всяко дело, което става в замъка, но невинаги успявам. Този случай е точно такъв. Какво са взели?
	— Не знам. Знам само… — тя не продължи, защото чак сега се замисли за хаоса, който беше оставила в къщичката. Допреди миг я интересуваше единствено Лайънъл. Сега разбра колко много от личните й вещи бяха унищожени. Спомени от кралския двор, подаръци от лейди Елизабет, съкровища от детинството — всичко беше отишло на вятъра.
	— Синът ти успял ли е да избяга?
	Тя за миг отърка очи в ръкава си.
	— Да.
	— Това е единственото, което има значение. Не е ли така? В това отношение си също като майка си. И ти живееш само за детето си.
	Тя си пое въздух и го изпусна с въздишка.
	— Правилно.
	Уентхейвън се надвеси над кучето и натри врата му със сапуна.
	— И така, дошла си при мен, за да получиш пари за нови рокли? И дрехите ти ли са унищожени? Няма значение. Този път ще си ушиеш нови.
	Мериън вбесена изкрещя.
	— Не съм дошла при теб за нови дрехи. Дойдох при теб, за да те питам защо си изпратил някой си да…
	— А не може ли просто някой да е търсил нещо?
	Тя отмести очи от лицето на баща си.
	— Какво могат да търсят?
	— Ами това е всъщност въпросът. Ако аз бях изпратил някого да претърси къщата ти, ти никога нямаше да разбереш, макар че недоумявам защо ми е да изпращам някого да я съсипе? Мисли с главата си, Мериън. Това не е в мой стил.
	Тя за миг се замисли, после кимна в знак на съгласие.
	— И защо ще крада от теб? Всичко, което имаш, е мое?
	— Не всичко.
	— Да, златото, което кралицата ти изпраща. Но ти го криеш, нали? Чудя се защо.
	Леката усмивка, озарила лицето му, разсея тревогата й и тя откровено отговори.
	— Лайънъл не трябва да се лишава от нищо, дори трябва да е осигурен с предимство пред останалите, а за това са необходими пари. Открих, че не е толкова унизително да се издържаме от твоята милост. Единственият проблем, с който трябва да се справя, е гордостта ми.
	— Отнасяш се доста иронично към положението, в което се намираш, не мислиш ли? Много забавно — но изразът на лицето му опровергаваше думите му. Уентхейвън имаше вид на човек, току-що отхапал червейче с парчето ябълка. — Предлагам ти нови дрехи, да ти призная, не за друго, а за успокоение на собствената си съвест. Очевидно не съм се грижил както трябва за собствеността си.
	Ободрена от явно разтревожения му вид, тя каза.
	— Може би твоите хора се изплъзват от погледа ти?
	— По-добре се надявай да не е така, скъпа, иначе ще настане истински хаос.
	— Като стана дума за хаос, ти ли насъска Ейдриън Харботъл срещу мен?
	Уентхейвън спря да мие кучето и вдигна очи към нея.
	— Е, добре. Много си проницателна. Мислех, че съм успял да скрия това от теб.
	Мериън изкрещя, вбесена от откровението на баща си.
	— Ти си го насъскал да ме изнасили?
	Кучето излая отново и Уентхейвън отново го успокои, без да сваля очи от дъщеря си.
	— Да те изнасили? Кога?
	— Днес. На лова.
	Тя се ужаси от това, че цялата трепери и че предателският изблик на чувствата й не остана незабелязан за Уентхейвън.
	— Ти успешно си се защитила, разбира се.
	— Не се разбира. Но се защитих!
	Той предположи.
	— Повечето жени щяха да бъдат поласкани от намеренията на…
	— … на един глупак, който има повече амбиции, отколкото положението му позволява.
	— Понякога, скъпа, имаш проблясъци на интелигентност, равна на моята. Това предизвиква у мен един вид бащинска гордост. А това чувство ми е чуждо и ме смущава — той разтърка кучето. — Така че, използвай интелигентността си и ми кажи — бих ли подарил дъщеря си на някой мъж?
	— О, да, ако по този начин можеш да използваш този мъж, за да имаш власт над мен.
	Смехът му прозвуча рязък и сух. Той предпочете да не отговаря конкретно на това обвинение.
	— Ти самата си наследница и макар опетнена, а ти си такава, струваш много на пазара за женитби. Мъжете са способни да си затворят очите пред много неща срещу голяма зестра.
	— Нещо не си спомням да съм била затрупана от предложения, откакто се върнах от кралския дворец.
	Уентхейвън гърлено се изсмя.
	— Имаше няколко. Но споменът за греха ти избледнява и те се увеличават. Просто не съм виждал смисъл да те занимавам с тях.
	— Не са били достатъчно изгодни?
	— Не смятам да продавам дъщеря си за пари.
	— Аха. Предложенията не са били от влиятелни фамилии.
	— Колко добре ме познаваш.
	— Да, познавам те. Познавам те достатъчно добре, за да се съмнявам дали ми казваш истината.
	— Съвсем честно, уверявам те, никога не съм смятал да те предлагам на Ейдриън Харботъл.
	— Тогава каква сделка си сключил с него?
	— А, надявах се да си забравила за това.
	Тя чакаше отговора му и нервно потропваше с крак.
	— Окуражих го да се дуелира с теб.
	Объркана, тя попита.
	— В името на Светата Дева Мария! Защо?
	— За развлечение.
	— Не ми харесва да бъда насъсквана като мечка, която вижда бик.
	— Повечето хора не го харесват, ако го осъзнават, разбира се. Когато ти дойде за първи път в замъка „Уентхейвън“, ти се перчеше и критикуваше всичко, от което не беше доволна. С течение на времето започна все повече да се съобразяваш с порядките на обществото тук и… смея да кажа, стана скучна — той махна с ръка, при което пръснаха капки вода. — Сама се досети какви са предложенията за брак, за които ти казах.
	— Защо ме подстрекаваше да върша щуротии, когато се върнах от кралския двор?
	— Кажи за едно куче, че е бясно и… Скъпа! Ти съсипа своята репутация по най-лошия начин, почти невъзвратимо. За тебе вече се говори, че си бясно куче и колкото да се опитваш да доказваш обратното, няма да успееш. Ти искаше да покажеш на всички, че не се интересуваш от хорското мнение и аз ти помогнах да го направиш.
	— Независимо от неприятните последствия за мен?
	— За теб? — той се наведе напред, докато челото му почти докосна нейното. — Спомняш ли си, когато беше петгодишно момиченце и те изпратих при лейди Елизабет да й служиш?
	Тя го погледна в очите и в този миг годините се стопиха и тя отново беше малкото момиченце, застанало изплашено пред баща си. Детето, което се страхува да напусне своя дом, но още повече се страхува гласно да го изрече и се осланя на надеждата, че ако направи това, което той иска от нея, той ще бъде толкова горд и ще я върне обратно. Дали си спомня?
	— Да, спомням си. Каза ми да доразвия способността си да доставям удоволствие, да разпознавам простъпките на моята господарка и да й помагам да се пребори с тях, а ако не ме слуша, да покажа най-висша преданост и да поема отговорността за последствията.
	— Добър ли е бил съветът ми?
	Тя отговори без колебание.
	— Да.
	— Сега ще ти дам още добри съвети. Никога не се извинявай за минали събития. Никога не обяснявай, никога не искай прошка за това, което си. Ти си дъщеря на Уентхейвън. Ти си сила, която всеки в Англия трябва да уважава — той се изправи и продължи да къпе кучето. — Никога не забравяй това.
	Нещо я накара отново да се почувства като онова уплашено дете, което се опитва да разбере неща извън неговите познания.
	— Този млад мъж ще трябва да бъде наблюдаван внимателно — каза Уентхейвън.
	— Кой?… О, Харботъл. Не мисля така.
	Графът извади кучето от мътната вода.
	— Уби ли го?
	— Не. Ритнах го…
	— Не мога да си представя.
	— … по врата…
	— Сега пък още повече.
	— … но сър Грифит случайно попадна на нас с коня си и ме увери, че повече не бива да се безпокоя.
	— Сър Грифит от рода Паул! — кучката изквича, като че ли Уентхейвън я беше стиснал болезнено и той я постави внимателно в коритото за изплакване. — Пауъл е истински рицар.
	Не й хареса начина, по който го каза. От устата на Уентхейвън звучеше като обида. Той продължи.
	— От чисто любопитство искам да знам защо го премести в кулата?
	Дъщеря ми, помисли Уентхейвън, не е достигнала моята ловкост при жонглирането с истината, това я кара да се чувства неудобно и точно това в крайна сметка се оказва предимство за мен. Целият този разговор хвърляше светлина върху намеренията му. Освен това се оказа, че не познава толкова добре хората, колкото си мислеше. Беше решил, че Харботъл е твърде глупав, за да предприеме някакви действия, но беше подценил както младежката му самоувереност, така и размерите на бъркотията, която можеше да предизвика. Трябваше да се направи нещо по отношение на Харботъл. Той беше подценил и дъщеря си.
	При всичките му взаимоотношения с дворцови особи и обикновени хора той не беше срещал друг човек с неговата интелигентност и изобретателност при създаването на интриги. Но дъщеря му, по дяволите! — тя беше добра. Това, което отначало беше взел за глуповатост, се оказа наивност. Ако имаше кой малко да я обучи, тя можеше да се състезава с него.
	Това би трябвало да го разтревожи. Вместо това обаче той се чувстваше някак си горд — едно непознато усещане. Сега ще трябва да опипа внимателно, за да провери дълбочината на интереса й към Грифит от рода Пауъл. Остана доволен, когато тя се смути.
	— Той… той искаше стая, в която ще може да говори, без шпионите ти да го подслушват.
	— И как е разбрал, че съм поставил хора да го подслушват?
	— Не знам — тя разпери ръце в знак на невинност. — Не знам, Уентхейвън, знам само, че слугата му ме попита за тях. Сигурно крал Хенри знае за тях. Може пък шпионите на краля да шпионират твоите шпиони.
	Това беше вероятно. Една тревожна вероятност, която си заслужаваше да бъде проучена. Но той не беше приключил все още с Мериън.
	— Какво правеше в стаята на Пауъл посред нощ?
	Не скри, че разпитът започва да не й харесва, но отговори без колебание.
	— Прибирах си парите.
	— Разбира се — той не повярва, но това не беше важно. — Но да се върнем на първия ми въпрос — защо ги настани в кулата?
	— Не разбирам какво всъщност ме питаш.
	Добро париране, но той удари под кръста.
	— Пауъл ли е най-новият ти любовник?
	— Не!
	Владеещ изкуството на разпита, той я погледна обвинително.
	— Искала си да го настаниш в кулата, защото там можеш да му се отдаваш без мое знание — той отново усети този прилив на гордост, когато тя поне външно се овладя.
	— Не. Сър Грифит е лош, невъзпитан и грозен. Той ме смята за развратница и ме презира заради моята поквареност. Аз знам, че съм обречена на безбрачие след раждането на Лайънъл. Защо мислиш, че той би могъл да ме изкуши?
	Уентхейвън се замисли колко добре е усвоила тя актьорското майсторство по време на престоя си в кралския двор. Дали криеше страстта си към този Грифит от рода Пауъл? По-добре от всеки друг Уентхейвън знаеше колко лишена от логика е страстта. Той взе в шепите си вода от коритото и я изля около ушите на кучето.
	— Майка ти не беше най-красивата жена, която съм виждал, нито най-интересната, но никога не престанах да я желая, дори и след като стана моя. Дори сега, когато видя някоя жена да прилича на нея… но се оказва, че никоя не може да я замени.
	Както и беше очаквал, това надзъртане в душевните му тайни заблуди Мериън.
	— Значи си скърбил за мама, след като почина?
	Не разбра защо, но каза истината. Само че отговори с овладян глас, с което се надяваше да скрие старата болка, която беше толкова жива, колкото преди двадесет години.
	— Ако можех, щях да изравня със земята кулата, която я уби.
	— Би било трудно, но не е невъзможно. Защо не го направи?
	— Нямаше да има смисъл — тя няма да ме остави. Веднъж бях решил да направя това и отидох в кулата да обясня на работниците какво трябва да се направи. И тя… — той си спомни шумоленето на коприна, аромата на рози, как бързо се извърна да види… нищото. Той постави едната си мокра длан на челото, след това потопи ръка във водата. — Оттогава не съм се връщал. Не е приятно усещане да ти диктуват каквото и да било от гроба. Особено една жена, която каза толкова малко, докато беше жива.
	— Тя не те ли одобряваше.
	— Майка ти беше наивна — той се ядоса, че все още си я спомня, че все още копнее за нея. — Тя никога не одобряваше моите действия, моите малки набези за събиране на сведения. Не харесваше хората, които държах около себе си.
	Докато говореше, Уентхейвън не гледаше в нея, но с периферното си зрение улавяше как тя събира сили. Той се подготви да отговори на още един въпрос за майка й.
	Но тя само попита.
	— Защо държиш тези хора тук?
	— Какви хора?
	— Тези жалки пародии на придворни. Тези окаяни души, които не правят нищо друго, освен да бездействат и да чакат милостиня. Кучетата ти имат повече достойнство от тях.
	— От твоята уста чух отговора. Окаяни души — той се наслади на израза. — Ако аз не ги приютя, кой ще го направи?
	— Те не смятат ли да свършат нещо полезно в живота си?
	— Как? Повечето от тях са благородници, не умеят да вършат нищо. По-младите могат да се сражават в турнири, да рецитират собствената си ужасна поезия, да важничат — един от тях дори може да чете литургия. Бил е свещеник, за когото е имало отреден висок пост в църквата, докато епископът не го спипал да бърника под полата на дъщеря му — полата на дъщерята на епископа — това е то. Никаква политическа прозорливост.
	— А жените?
	— А, сиромашките дъщери! — той издуха кичур сребърна коса, който беше паднал пред очите му. — Кой плаща за ръкоделия и клюки? Окаяните души зависят изцяло от мен.
	— И това ти дава власт над тях?
	Той отмести погледа си от нея.
	— Колко си умна, скъпа.
	— Защо искаш толкова много власт?
	— А! Питаш за мотивите ми?
	— Да. Мисля, че да.
	Той цъкна с език и изрече благо.
	— За първи път проявяваш интерес към мен и моето минало. Поласкан съм.
	Тя разумно не отвърна нищо.
	Той възнагради нейната съобразителност, като й даде възможност да повдигне малко завесата на миналото му.
	— Когато бях младеж, аз бях, така да се каже, окаяна душа — той извади кучето от водата и нареди на приближилия се кучкар. — Не пипай Хани, аз ще се погрижа за нея — след това продължи към Мериън. — Бях беден роднина на семейство Уудвил по времето, когато те още нямаха връзки с кралското семейство. Но когато Елизабет Уудвил се ожени за крал Едуард и народи всичките тези деца — най-напред твоята лейди Елизабет Йоркска — нещата се промениха. Братовчедката Елизабет Уудвил — тя сега е вдовстващата кралица на Англия — и крал Едуард ми дадоха титла. Тя ми намери богата наследница, чиито земи не бяха майорат* и аз се ожених.
	[* Майорат — недвижим имот, собственост на благороднически фамилии, който се предава по наследство на най-стария син и не може нито да се продава, нито да се приписва на друг — Б.пр.]
	— За майка ми?
	— За майка ти — той посочи към простора. — Подай ми онази хавлия.
	Мериън му подаде кърпата.
	— Какво мислеше тя за брака?
	Усмивката му помръкна.
	— Майка ти не беше жена, която човек може лесно да разбере.
	— Обичаше ли те?
	— Аристократите не обичат.
	— Тогава ти обичаше ли я?
	Той я погледна, забелязвайки предизвикателната елегантност на краката й и вирнатата брадичка. За първи път в живота си беше сбъркал. Беше й разкрил прекалено много и тя ликуваше. Беше решила, че може да го засегне без никакви последствия за нея самата. Със студен тон, какъвто често използваше с огромен успех, той отвърна.
	— Не съм от толкова незначителен род, както мислиш, лейди Мериън. Поне е по-уважаван от една нещастница, която се прибира бързешком вкъщи с копелето си и ме моли за подслон.
	Тя отметна рязко глава назад, сякаш й беше ударил плесница.
	— Никога преди не си ме упреквал.
	— Да те упреквам затова, че мечтите ми не се сбъднаха? За изпускането на шанса, който ти бях купил?
	Тя се надвеси над кучето, за да хване ръката му.
	— Направих каквото ми каза да направя.
	Хани изръмжа и скочи към нея. Уентхейвън грабна кучето във въздуха. Мериън отстъпи и с вик падна върху тревата. Лаейки като обезумяла, Хани се мъчеше да се откопчи от ръката на Уентхейвън, за да го защити. Той се бореше с кучето, опитваше се да го обуздае, вбесен на Мериън, че го беше предизвикала, и още по-вбесен на самия себе си, че беше допуснал това.
	Трябваше да остави Хани да сръфа Мериън. Това нямаше да бъде само урок, от който имаше нужда, но щеше да остави достатъчно белези по това красиво лице, за да възпре Харботъл, Грифит, а и всички останали, с които тя си играеше.
	Но инстинктивната му реакция беше да задържи кучето.
	Не искаше Мериън да бъде наранена. Не искаше да изпитва болка.
	— Проклето куче! — извика Мериън, вперила поглед в острите зъби, които Хани беше оголила срещу нея. — Защо направи това?
	Уентхейвън успокои Хани, докато тя притихна и от гърлото й излизаше само леко ръмжене.
	— Тя ме защитаваше.
	— Аз нямаше да те ухапя — Мериън стана и изтупа палтото си, като се опитваше да го почисти от тревата и калта. — Хани никога не ме е харесвала.
	— Разбира се. Хани е нещо като кралица — майка на кучкарника и отвръща на заплахата към владението й.
	Запазила предизвикателното си държание, Мериън каза.
	— Аз не съм я заплашвала.
	— Знам това, но никога няма да успееш да убедиш Хани в същото — той потупа гладката й буза. — Тя познава аромата ти и в крайна сметка настръхва — той широко се усмихна, показвайки всичките си зъби, — защото ти си най-голямата кучка в кучкарника!


>	Седма глава

	Лайънъл се въртеше върху раменете на Грифит и той го намести по-удобно, без да му обръща повече внимание. И как можеше в момента да мисли за нещо друго. Разговорът му с уелските наемници и особено с техния свиреп капитан се оказа много по-интересен от проблемите на едно малко момче.
	Но Лайънъл отново започна да шава, след това дръпна силно косата на Грифит.
	— Хей, момче! — Грифит свали Лайънъл на земята. — Какво искаш да кажеш с това?
	Лайънъл доверчиво и звучно се засмя и посочи към кучкарника. Грифит прикова поглед върху стройния младеж, който затваряше портичката.
	Не младеж, а жена с мъжки дрехи, чието въздействие прекрасно познаваше, но която изобщо не познаваше мъжките възприятия.
	— Мериън!
	Наемникът потвърди предположението на Грифит, като се ухили и показа няколко разядени до корен зъби. Кледуин каза на уелски.
	— Лудата щерка на графа. Имам намерение да я посетя някоя нощ.
	Грифит сграбчи мръсната дълга дреха на Кледуин и го привлече към себе си, надзърна дълбоко в очите му и отвърна на уелски.
	— Ще помисля дали да оставя цял бъбривия език на един свой сънародник.
	— Тя — лицето на Кледуин потръпна — под твое покровителство ли е?
	— Под мое и на крал Хенри.
	— Крал Хенри? О, колко се уплаших? — наемникът стрелна разперените пръсти на едната си ръка към очите на Грифит.
	Грифит ги отклони с рязък замах на изпънатата си длан.
	Кледуин погледна Грифит и рече.
	— Ти можеш да се биеш, нали?
	Спокойно, давайки да се разбере, че това е само по негово желание, Грифит отпусна събраната в ръката му мръсна дреха на наемника.
	— Как си загубил зъбите си?
	— Един боздуган ги отнесе — хлътналото поради липсата на зъби лице на Кледуин приличаше на направено от глина от челюстта до челото. — Само жилав уелсец като мен може да оживее след това.
	Грифит кимна.
	— Каква ирония на съдбата ще бъде да ти се случи отново, а? Съмнявам се, че си чак такъв късметлия, та да оцелееш два пъти.
	Без изобщо да се разтревожи, Кледуин сякаш разясни гласно скрития смисъл в думите на Грифит.
	— Някои уелсци като теб заплашват сънародниците си.
	— Някои уелсци като теб — отвърна Грифит, — не са верни на крал Хенри Уелски.
	Кледуин изглеждаше повече изненадан, отколкото сърдит.
	— Все някак човек трябва да печели.
	Лайънъл дръпна Грифит за плаща, но той само го погали по главата и отвърна на Кледуин.
	— Това не оправдава предателството.
	— Парите оправдават всичко — Кледуин видя възможност да предизвика Грифит и злобно оголи венци. — Още повече, че Хенри си спомняше, че е уелсец, само докато намърда задника си на трона, а после започна да върти мръсни номера на моята скъпа страна. Страната на Кимру.
	Той почти изхлипа, но това съвсем не впечатли Грифит.
	— Любовта ти към Уелс не си струва и да се изпикаеш върху нея.
	Лайънъл отново дръпна Грифит, който леко го отстрани.
	— Ако повечето уелсци мислят като теб и се продават на някой богат лорд с надеждата, че ще хванат Господа за оная работа, е тогава Хенри ще има основание да предаде Уелс, нали? Всички Кимру ще бъдат изтласкани в безизходица към върха на рога.
	Кледуин повиши глас.
	— Я си пази силите, за да духаш кашата. Не можеш да ме убедиш в правотата на Хенри, проклетия лайнар!
	Грифит отскубна Лайънъл от косматия крак на Кледуин миг преди отгоре му да се стовари ръката на наемника.
	— Той ме ухапа — изкрещя Кледуин и се втурна да сграбчи Лайънъл. — Слабоумното хлапе ме ухапа.
	Ръцете на Грифит бяха заети, така че той вдигна крак към слабините на Кледуин и го остави сам да се наниже на крака му, понесен от собствената си инерция. Кледуин разпери ръце и застина в пространството, като че ли обесен на примка, спусната от небето. След това рухна пред погледите на развеселените наемници, които аплодираха Грифит с виковете си.
	Грифит не обърна внимание на одобрението им, защото знаеше, че щяха да викат по същия начин, ако победеният беше той. А на стенещия Кледуин каза.
	— Предупредих те, че много ти мели устата.
	— Мама — Лайънъл посочи към къщичката. — Мама!
	Изненадан Грифит погледна момчето.
	— Ама ти можеш да говориш!
	— И при това съвсем ясно — каза един от наемниците.
	— Сигурно тайно се е упражнявал — подметна друг.
	Горд, сякаш Лайънъл беше негов собствен син, Грифит се ухили.
	— Първата му дума! И се обърна към мен!
	— Мама! — настоя Лайънъл.
	Грифит се огледа, но Мериън беше изчезнала.
	— Къде отиде?
	Явно решил, че е казал достатъчно, Лайънъл отново посочи. Грифит хукна с детето на ръце, за да намери Мериън. Застигна я, когато се промъкваше през портичката на оградата. Искаше му се да я извика по име, но тя се промъкваше толкова потайно, че Грифит не се реши. Лайънъл — като че ли също осъзнал необходимостта от потайност — възпря радостния си вик.
	Мериън заобиколи къщичката и пълзешком продължи към защитната стена. Беше се насочила към горичката и за разочарование на Грифит той я изгуби от погледа си между дърветата. Потърси друга позиция, но отново не я видя. Каквото и място да си избереше сега, не можеше да я види и разбра защо тя бе избрала това място за скривалище на своите тайни.
	Когато тя отново се появи пред очите му, той отстъпи назад и се скри.
	Не му харесваше тази игра. Никак не се побираше в представите му за поведение, с които един доблестен рицар беше свикнал, но вече бе разбрал, че когато имаш работа с диви същества, с крале и жени, налага се да превърнеш коварството в основна норма на поведението си.
	Държейки здраво Лайънъл на ръце, Грифит се плъзна до мястото в горичката, където стената на замъка хвърляше сянка. Надяваше се грубият зид да го скрие от шпионски очи отгоре, а черното му наметало да се слее със сянката за всички останали погледи.
	Горичката беше абсолютно същата, каквато Грифит я беше видял преди няколко часа. С тази разлика, че сега слънчевите лъчи не проникваха през клоните и тя приличаше повече на свърталище на сенки и мистерии, отколкото на убежище. Същите дървета, същата люлка, но нещо тревожеше Грифит. Нещо не беше както трябва.
	Лайънъл посочи.
	— Мама.
	Грифит се взря в най-тъмната сянка, но не видя нищо.
	Лайънъл обхвана с длани брадичката на Грифит, извъртя лицето му към своето, погледна Грифит в очите и бавно произнесе.
	— На мама.
	Грифит се засмя.
	— Ти си мой съюзник сега, нали? — той тръгна между дърветата и видя това, което Лайънъл беше настоявал да види. Прясна купчина пръст от издълбана и заровена набързо дупка. Той сложи Лайънъл в люлката, претърси пръстта и намери черна кутия, запечатана с восък.
	Кутията беше празна.

	* * *

	— Защо носиш такива грозни дрехи?
	Въпросът на Мериън разчупи тишината, дълбока като в килия на монах, отдал се на молитва, но никой от намиращите се в стаята на кулата не се сепна. Сесил не помръдна. Тя предпочиташе да си остане близо до огъня с кръстосани върху корема си ръце. До нея на пода лежеше Лайънъл върху едно одеяло и смучеше палеца си. Изглеждаше щастлив и доволен — така, както само едно двегодишно детенце може да бъде. Арт и Грифит бяха яхнали една пейка и играеха шах, пиеха бира и си бъбреха на неразбираем за Мериън език.
	Помисли си, че само й се е сторило, че е изказала мислите си на глас и затова произнесе по-високо.
	— Грифит от рода Пауъл, защо носиш толкова грозни дрехи?
	Грифит повдигна глава.
	— На мен ли говориш?
	— Да не би да не се казваш Грифит от рода Пауъл? — попита раздразнена Мериън. — И не си ли единственият човек в тази стая, който носи грозни дрехи?
	Грифит огледа един по един всички в стаята и задържа очите си върху Мериън. Тя поглади прилепналия корсаж на една от роклите, изпратени от баща й. Искаше й се полата да беше по-дълга, за да скрива глезените й, искаше й се да има воал, за да скрива израза на лицето си.
	За да ангажира ръцете си, тя втъкна свободните кичури коса в плитката си и погледна смело мръснокафявата къса горна дреха, която Грифит беше облякъл върху ленената си туника.
	— Никой не носи наметка с такава кройка от петдесет години насам. А освен това изглежда така, сякаш си се търкалял с нея в калта.
	Без да се засегне от думите й, той сведе поглед към дрехата.
	— Най-добрият цвят за дебнене на плячка. Какво от това, че е старомодна? Да не съм паун, разперил красивата си опашка, за да си търси женска?
	Той отново се задълбочи в шаха, показвайки й, че нито темата, нито тя го интересуват.
	Беше много странна вечер.
	Когато Мериън се бе върнала в стаята в кулата — както й бяха наредили — завари само ококорената и изплашена до смърт Сесил, която подскачаше всеки път, щом таванът изпука и бръщолевеше за отмъстителния дух на графиня Уентхейвън. Но изглежда страхът й от Арт беше по-голям и затова тя примерно изпълняваше заповедта му.
	Мериън се качи горе заедно с дрехите, изпратени й от Уентхейвън. Там се преоблече и скри съкровището, което беше прибрала от скривалището в горичката зад къщата си. Когато Грифит се върна с Лайънъл, завари я коленичила пред огнището да пали огъня.
	Беше се наострила да размени с него няколко думи на тема подчинението й на Грифит от рода Пауъл, но при вида на Лайънъл, който огромният рицар носеше толкова нежно в ръцете си, тя омекна. След това се зарадва, че е успяла да се сдържи, защото Грифит явно не беше в настроение да си разменят остроумни забележки. Всъщност той беше толкова мрачен, замислен и мълчалив, че тя подскочи от удоволствие, когато Арт влезе в стаята.
	Но дори жизнерадостният Арт изглеждаше изморен и несговорчив.
	Тя си беше представяла вечерта наситена с очарователното напрежение, което съществуваше между двамата. А той я беше пренебрегнал. Тогава тя се зае да отпусне подгъва на другите две рокли, които Уентхейвън й беше изпратил.
	Грифит дори не й даваше възможност да започне словесен двубой с него. Мериън се сконфузи. Да не е дете, което търси внимание?
	Но Лайънъл си стоеше тихо, доволен и отдаден на свои си мисли, и това сравнение никак не я поласка.
	— Ела, Лайънъл — каза тя и стана от пейката. — Днес си преживял доста събития. Време е да лягаш в леглото.
	Както винаги, когато ставаше въпрос за лягане, устничката на Лайънъл увисна и това не беше изненада за Мериън. Изненадата беше, че Лайънъл каза.
	— Не!
	Мериън замръзна.
	Сесил се задави, след това попита.
	— Ти ли го каза?
	Лайънъл повтори послушно.
	— Не.
	— Сладкият на мама! — Мериън се втурна към него и коленичи върху одеялото. — Кажи го отново.
	— Не, не, не, не…
	— Чухте ли това? — изпълнена с гордост, Мериън се обърна към всички в стаята. — Той каза първата си дума. Не! — произнесе я бавно, с наслаждение, сякаш това беше най-благозвучната дума, която някога беше чувала. — Не.
	Сесил навлажни устните си.
	— Той… това наистина ли е първата му дума? Сигурно дълго време за всичко ще казва „не“.
	— Всъщност… — започна Грифит.
	Доволен от вниманието, Лайънъл го прекъсна.
	— Мама.
	Сърцето на Мериън щеше да се пръсне, тя едва дишаше от вълнение.
	— Мама? — прошепна тя.
	— Мама — той засмян пропълзя в ръцете й. — Мама.
	Мериън отпусна глава на раменцата му и пророни няколко сълзи. Сълзи на вълнение и нежност, сълзи, които бяха твърде скъпи. Нейното бебе, нейното ненагледно момче току-що беше казало своите първи думички.
	— Дали ще каже и нещо друго? — попита Сесил с разтреперен глас.
	Философски, като всеки баща с опит, Арт отговори.
	— Съвсем скоро ще разберем.
	— Мили Боже — прошепна Сесил.
	Мериън протегна ръка наслуки, докосна дланите на Сесил и тя развълнувана стисна ръката й. Мериън вдигна мокрото си лице и я погледна през пелената от сълзи.
	— Скъпа братовчедке, ти ми беше единствената опора през тези последни години. Колко е хубаво, че можем да споделим този миг.
	— Да — съгласи се Сесил. — Никога не съм предполагала, че една-единствена мъничка думичка може толкова да ме развълнува.
	Като продължаваше да притиска в прегръдките си Лайънъл, Мериън събра одеялото и стана. Пламъците зад нея осветяваха полата й и тъканта прозираше. Дългите й крака се очертаваха ясно и ако Грифит можеше да се помръдне, щеше да закрие с ръка тази гледка от Арт. Вместо това той остана на мястото си като истукан и се почувства пълен глупак, докато тя завиваше сина си в одеялото.
	Мериън спря, преди да тръгне нагоре по стълбата, и каза.
	— Лайънъл, пожелай на Грифит и на Арт лека нощ.
	Все още изцяло завладяна от вълнението си покрай чудодейното проговаряне на Лайънъл, за да може да се надява на още чудеса, тя тръгна, без да изчака отговора му.
	Но Лайънъл каза.
	— Грифит.
	Гордостта и ужасът се редуваха в изражението на Мериън и тя се олюля, като че Лайънъл беше станал изведнъж прекалено тежък за нея.
	За първи път от години насам Грифит усети как кръвта нахлува в страните му и той се изкашля, преди да отговори прегракнало.
	— Приятни сънища, малчо.
	— Мисля, че това отговаря на въпроса преди малко дали ще каже нещо друго — каза Арт. В гласа му звучаха такива тържествени нотки, каквито Грифит не беше чувал никога досега.
	Сесил протегна ръце към Лайънъл.
	— Нека да го взема, милейди.
	Мериън неохотно й го подаде и след това обърна развълнуваното си лице към Грифит и Арт.
	— Първата му думичка беше „не“. Означава ли това, че ще бъде воин? — тя звучно се разсмя и последва Сесил по стълбата.
	Грифит продължи да гледа след нея. От отвора на тавана до него достигаха шумовете от двете жени, докато приготвяха леглото на Лайънъл за сън. Малкият се разписка, явно се съпротивляваше, но лесно се предаде, изморен от изпълнения с преживявания ден. Мърморенето на женските гласове утихна. В последвалата тишина Грифит се остави на воля на въображението си — нещо, което от дълго време не беше правил.
	Дали Мериън вече си беше легнала? Дали все още носеше онази тясна рокля, или голото й тяло се наслаждаваше на хладния допир на чаршафите? Ако беше…
	Арт успя да скрие любопитството в очите си, с което наблюдаваше Грифит, когато той се обърна към него.
	— Лайънъл каза най-напред „мама“. Каза го днес следобед. Да й кажа ли?
	— Не, ако го е казал на теб — отвърна Арт. — По-добре е да си мисли, че първата му думичка е „не“ и че я е казал на нея.
	— И аз така мислех — Грифит разтри с длан слепоочията си, защото главата го болеше. — Радвам се, че съм направил едно добро нещо днес.
	— Говори ли с наемниците? — попита Арт.
	— Да.
	— Значи си направил две добри неща.
	— Подушвам предателство — Грифит отново погледна към дупката на тавана. — И не знам откъде идва то.
	— Не е от Мериън — възмути се Арт на неизреченото предположение на Грифит.
	— Не от нея, но заради нея, кълна се — Грифит хвана Арт за рамото. — Нека да подсилим огъня и да седнем под балдахина на леглото. — Ще бъде по-топло и по-безопасно за обитателите над нас.
	— Ти донеси дърва. Изморих се да ти слугувам днес.
	Изненадан, Грифит изпълни необикновеното нареждане. Струпа цепениците до Арт и клекна редом.
	— Никога не си се оплаквал така преди.
	— Никога не съм си и представял, че ще доживея деня, в който ще се оплача — Арт разбута енергично огъня и от главните се разхвърчаха искри. — Знаеш ли, че вдовичката Джейн е погребала петима съпрузи?
	— А! — Грифит почеса брадичката си, като се опитваше да осмисли казаното. — Не, не знаех това. Пет? Така ли?
	— Пет — Арт посочи въглените. — Сложи пънчето ей там. Петима съпрузи. И, обзалагам се, знам защо са обърнали петалата.
	— Отрова? Магия?
	— Изтощение. Тя е юркала старите плъхове до смърт и днес проклетницата едва не довърши и мен.
	Объркан от искрено драматичния тон на Арт, Грифит попита:
	— Юркала ги е да перат?
	— Да я оправят! Тази жена…
	Грифит се разсмя.
	— … има в задника си такъв бодил, какъвто не съм видял у никоя друга жена, която съм имал.
	Грифит се превиваше от смях и Арт свирепо го изгледа.
	— А съм имал доста.
	— Заслужаваше си да доживея до днес, за да видя този ден — каза Грифит задъхано, когато отново беше в състояние да говори.
	— Можеше да ме убие.
	— Поне щеше да умреш щастлив.
	— Но тогава ти нямаше да получиш сведенията, заради които се прежалих — изръмжа Арт.
	Грифит бързо изтрезня.
	— Какво научи?
	— От началото на зимата тук бавно са започнали да пристигат наемници, повечето чужденци и варвари — Арт премигна с едното си око срещу пушека, докато стъкваше огъня. — Селяните на Уентхейвън ги държат, под око, но има и по-лошо от това. Тези наемници са банда грубияни и нямат търпение да воюват, за да плячкосват. Дотолкова, че една вечер се напили здравата и отишли в селото надолу по пътя. Изнасилили много жени, изпекли едно бебе на кол и запалили половината колиби.
	Спомняйки си са покритото с белези лице на Кледуин и намерението му да посети Мериън, Грифит се наклони към огъня и прошепна.
	— Мили Боже!
	— Четири семейства са изгорели. Уентхейвън платил за всичко и наемниците оттогава не са правили пакости, но…
	Грифит изхлузи ботушите си и ги сложи на плочата до камината.
	— Знае ли вдовичката ти защо са тук?
	— Не, но се обзалагам, че аз знам — Арт се загледа в пламъците, като че ли сред тях беше изписана божествената истина. — Ти ли казваше да обединим сили с онези ирландски бунтовници?
	— Със самозвания граф Уоруик? Може би. Но лейди Мериън има тайни и подозирам, че Хенри се опасява от тези тайни.
	— Ти смяташ, че нейните тайни са причина за личната армия на Уентхейвън?
	— Нищо не знам. Знам само това, което съм видял с очите си — той направи знак с ръка на Арт и те продължиха разговора си, седнали върху скритото под балдахина легло. Придърпвайки Арт към себе си, Грифит промълви.
	— Какво би станало, ако бащата на Лайънъл е с кралска кръв?
	Грифит видя, че е успял да изненада пъргавия ум на Арт, прикрит зад маската на старостта.
	— Не е някой от принцовете, които изчезнаха от кулата, защото бяха твърде млади. Какво ще кажеш за крал Едуард, баща им, той беше голям развратник?
	— Дори Едуард да беше умрял, докато е зачевал Лайънъл, Лайънъл пак трябваше да бъде най-малко тригодишен.
	Арт навлажни устни и с неохота предложи името, за което и двамата мислеха.
	— Ричард?
	Грифит не се съгласи. Нито пък направи предположение. Само се задоволи да наблюдава Арт, който изглеждаше ту замислен, ту отчаян.
	Накрая възрастният мъж избухна.
	— Но ако е Ричард, защо? Защо тя ще направи това?
	— За власт! За богатства! — обмисляше на глас Грифит. — За възможността да стане кралица, когато жената на Ричард умре.
	Арт се отдръпна назад, свил ръце в юмруци.
	— Понякога ми идва да ти забия един. Изглежда си голям глупак, щом можеш да допуснеш такова нещо за лейди Мериън. Тя е най-сладката мома, която някога съм виждал.
	Грифит изрева.
	— Сладка!
	Арт го сгълча за избухването.
	Грифит заговори шепнешком.
	— Сладка! Това е последното определение, което бих прикачил на Мериън. Но наистина споделям опасенията ти. Когато ми счупи носа, тя каза нещо. Или болката е замъглила главата ми, или аз наистина съм прекалено глупав, щом го подминах ей така.
	— Е, вече идваш на себе си — прошепна на свой ред Арт.
	— Тя твърдеше, че лейди Елизабет е жертвала всичко, за да спаси братята си от смъртоносната прегръдка на Ричард — Грифит смъкна дрехата през главата си и я хвърли на пода до леглото.
	— Тя е права, знаеш ли? — каза Арт. — Наметката за нищо не я бива!
	— Утре ще се облека като паун — отвърна Грифит. Свали туниката си, след това и чорапите. Гол и треперещ от вечерния хлад в стаята въпреки горящия огън, той дръпна една черга около раменете си и мушна крака под завивките. — Може би намерих обяснението за поведението на Елизабет в двора на Ричард.
	Този път Арт извика.
	— А беше толкова убеден, че Елизабет е ужасна негодница.
	— Признавам — Грифит се зарадва на приятната хладина на чаршафите, защото държаха съзнанието му будно, а той имаше нужда от това. Той беше воин, обикновен и груб. Често му се бе случвало да не успее да намери изход от лабиринта интриги в двореца. Този път се страхуваше, че поредната интрига ще приключи със смърт — неговата собствена, на Арт, на Мериън, на Лайънъл — ако направи само един грешен ход. Отговорността му тежеше и в същото време го предизвикваше. — Но Хенри взе в обятията си Елизабет с любов и сякаш я цени повече от всички други. А Хенри не е глупак, така че…
	— Значи ти вярваш, че лейди Мериън е пожертвала всичко за младите принцове?
	Грифит с готовност й отдаде дължимото.
	— Тя е предана.
	— Да. И е смела до безумие. Мислиш ли, че крал Ричард III е убил принцовете, след това е използвал сестра им — заради уважението — и е накарал нейната първа придворна дама да мисли, че на принцовете може да се помогне, като се отнеме девствеността й в неговото легло?
	Обикновено Грифит високо оценяваше умението на Арт картинно да описва събитията. Но не и тази вечер. Не и когато ставаше въпрос за Мериън. Мисълта, че Ричард е успял да я шантажира и изнасили, го вбесяваше.
	— Това е възможност, която трябва да имаме предвид.
	— Докато собствената му жена лежи на смъртно легло — Арт разтърка корема си. — Направо ми се повръща.
	— Това обяснява защо Хенри ни изпрати при лейди Мериън и нейния син.
	Арт се свлече от леглото, донесе каната и халби за бирата и двамата отпиха по глътка.
	— Мислиш ли, че Хенри има намерение да убие момчето?
	— Ричард има и други копелета. И Хенри не ги е убил — Арт се взря в Грифит настоятелно и той трябваше да се съгласи.
	— Но не се е отнасял и добре с тях.
	— По дяволите, не ми харесва това, Грифит. Всичко си идва на мястото. Лейди Мериън има дете от Ричард. Уентхейвън узнава за това и вижда шанс да стане регент на краля — Арт пресуши халбата си. — Ако успее да качи Лайънъл на трона…
	— Това е причината замъкът на Уентхейвън да пращи по шевовете от наемници, а той самият да заговорничи с ирландците да свалят Хенри от трона — Грифит отпи отново и подаде чашата си. — Или може би възнамерява да използва това въстание, за да задуши зловонието на собствените си грехове.
	— Междувременно Хенри установява кой е бащата на момчето, донасят му за плановете на Уентхейвън и той ни изпраща да се грижим за Мериън и Лайънъл, като знае много добре, че може да се наложи да ни заповяда да убием момчето.
	— Не мога да убия дете и Хенри знае това. Тук изниква едно противоречие — Грифит заби юмрук в дланта си. — Защо Хенри не ми каза от какво се страхува? Пропускаме някаква част от плана му.
	Изведнъж чуха тихи стъпки. Извърнаха се, извадиха ножове и зачакаха.
	Мериън беше застанала между тях и стълбите.
	— Махнете ножовете. Нищо няма да ви направя.
	Гласът й прозвуча твърдо, но високата й фигура се олюляваше като върба от лек ветрец. Все още беше облечена с роклята, но стискаше в ръка преметнат през раменете вълнен шал. Къдричките на шапката й потрепваха едновременно с нея.
	Грифит сдържа инстинкта си да се хвърли напред и размени поглед с Арт. Двамата едновременно прибраха ножовете си и се засмяха по един и същи младежки начин, като се надяваха лицата им да изглеждат възможно най-невинни.
	— Лейди Мериън, момичето ни, ти ни изненада — заяви Арт.
	— Стар навик — Грифит потупа възглавницата, под която беше скрил ножа си.
	— Чух гласове и помислих… — тя потътри босите си крака по студения дъсчен под.
	— Сигурно. И ние се радваме, че дойде при нас — Арт й намигна с единственото си око й това така подейства на Мериън, че тя се усмихна, макар и за миг. — Ъ-ъ… искаш ли да продължим да говорим за това, което си говорехте, или предлагаш да сменим темата?
	— Не успях да разбера това, което си говорехте, все пак приказката ви беше на уелски.
	— Да — съгласи се сърдечно Грифит.
	— От скука обсъждахме предимствата на уелската бира пред английската — Арт напълни празната чаша на Грифит и я предложи на Мериън. — Искаш ли да опиташ, преди да се съгласиш?
	Арт я примами с плътния си гърлен смях и тя пристъпи напред, втренчила очи в чашата.
	— Ще бъде предателство да се съгласиш, без да си вкусила, но ще разбереш от какво растат силни уелските мъже, а жените стават красиви, като опиташ бирата.
	Тя пристъпи една крачка.
	— Но това е английска бира. Как мога да направя сравнение?
	Арт удари челото си с длан, като че ли едва сега разбра, че я е заблуждавал, без да иска.
	— Ще трябва да дойдеш с мен в Уелс, за да бъде справедливо. Уелс ще ти хареса. Планините са красиви. С насечени, покрити със сняг зъбери. Хората са мили и щедри, поезията е в кръвта им и знаят много песни. Замъкът „Пауъл“ е разположен на един хълм над скалистия бряг на Атлантическия океан. Вълните се разбиват в скалите, над тях нищят чайки. Да, милейди, трябва да дойдете с нас в Уелс.
	Грифит усещаше желанието й да направи последната крачка и в същото време страха от последствията, които можеше да доведе след себе си тази крачка.
	Грифит не искаше тя да я прави.
	Арт много умело я съблазняваше с привидната си глупост и искрения си смях.
	Но Арт не можеше да си представи спуснатата й по раменете плитка в разпилени къдрици огненочервени коси. Не можеше да си представи как гребенът потъва в тези къдрици и ги укротява. Не можеше да си представи тънките й пръсти, обгърнали едно малко сладко уелско бебе. Не можеше да си представи дългите й голи крака, оплетени в неговите през някоя мразовита нощ. Арт не можеше да си представи всички хубави неща, за които един мъж си мисли, когато иска съпруга.
	Но Арт знаеше, че Грифит си представя това и имаше намерение да докара нещата дотам, че Грифит да не може да го отрече.
	Погледът й все още беше прикован в чашата. Арт изгуби търпение и направи последната стъпка. Обви пръстите й около чашата и я остави в ръцете й.
	— Пий! — каза й той настойчиво.
	— Не мога — отвърна тя. — Студено ми е.
	— Ти трепериш, момичето ми — погледна я Арт и тръгна към камината.
	Тя трепереше. Грифит също го видя. В тялото й сякаш се блъскаха вълни, ту по-големи, ту по-малки, и тя приличаше на човек, който се бори да потисне някакво чувство, което е твърде силно, за да се справи с него. Той я хвана за китката и усети потръпването й под дланта си. От погледа му не убягна нито един от знаците, които говореха за вътрешната й борба. Тя прехапа устни, преди да го погледне, и веднага след това отмести очи встрани.
	Неговата смела, доблестна Мериън се страхуваше.
	Без да си дава сметка за жеста си, той нежно погали ръката й и я попита.
	— Какво те тревожи, мила? — вместо обикновеното грубо ръмжене гласът му прозвуча топъл и мил, но Мериън се дръпна назад като опарена.
	— Мислех само да… а…
	Той постави и другата си ръка върху нейната и така, взел ръката й с чашата в шепи, я вдигна към устните й по същия начин, както би го направил и с Лайънъл.
	— Пийни! — прошепна той и тя се подчини.
	След като тя отпи, той взе чашата, сложи я на масата и отново попита.
	— Какво те тревожи?
	Погледът й се плъзна по тялото му под завивките, задържа се на голите му гърди и спря върху лицето му.
	— Аз исках… а… детето спеше, затова… не исках да го събуждам, затова…
	Той започна да се досеща, но я насърчи сама да го каже.
	— Защо не искаше да събуждаш детето?
	— Не исках да го будя, само да го подържа малко.
	Тя потръпна и той разбра, че и тежкият вълнен шал, с който се бе наметнала, не можеше да я стопли. Арт се нагласи между тях.
	— Увил съм един затоплен от огъня камък и ще го сложа тук, в средата на леглото — каза това и се обърна към Мериън. — Имам уговорка с една сладка вдовичка от пералнята и трябва да вървя, но Грифит ще се погрижи за теб — той намести грейката между чаршафите и добави, като почука силно със свития си пръст кокалчето на глезена на Грифит. — Нали, Грифит?
	— Никъде няма да ходиш, Артър — заповяда му Грифит, но Арт се измъкна през вратата, без да се обърне повече назад. — Проклето магаре! — изсъска Грифит през зъби. — Дано оная перачка го довърши.
	Ръцете му направо се тресяха и Мериън прошепна.
	— Ядосан ли си?
	— Не, не на теб — успокои я той, но се срамуваше да й предложи да седне в леглото и да стопли краката си на камъка. Годините на безмилостно въздържание му действаха като забити в хълбока на буен кон шпори. Той с мъка си наложи да не целуне ръката й. Овладя се, изблъсквайки безжалостно надалеч порива си, като си припомни, че в крайна сметка той е ездачът, а не жребец, който трябва да бъде обязден.
	Тя издърпа ръцете си и каза.
	— Прав си. Не трябваше да слизам долу. Съжалявам. Няма да те безпокоя повече.
	Той целуна ръката й.
	— Притеснявам се за теб. Каза, че си сънувала кошмари?
	Без да се досети, че това е уловка, тя закри очите си с длан.
	— Беше ужасно. Къщичката беше цялата в пламъци. Не можех да открия никъде Лайънъл, изведнъж се натъкнах на теб, ти беше промушен в сърцето…
	Със свободната си ръка той дръпна ръката й от очите и усети влажните й ресници. Сълзите блестяха по страните й. Тя подсмръкна. Грифит я хвана за кръста, повдигна я и я сложи върху леглото. След като подпъхна одеялото около краката й, той затегна възела на робата й и прошепна.
	— Седни до мен.
	— Защо правиш това? — извиси глас тя.
	— Какво, момичето ми?
	— Да ме метнеш на леглото и да ме накараш да направя това, което ти искаш, и чак след това да ми дадеш шанс да го направя, защото и аз го искам?
	Той се засмя, почувствал се уютно от натиска на бедрото й върху неговото, доволен, че чаршафът между тях все още не позволява да усети истински допира на плътта й. Побутна я върху възглавницата до неговата и каза.
	— Легни. Открих, че човек постига това, което иска, като не дава избор на хората.
	— Особено на жените? — в гласа й се прокрадна обида.
	— Особено на слабоумните хора — поправи я той и, преди тя да му отговори, попита. — Не си имала възможност да прегърнеш детето и затова си дошла да прегърнеш мен вместо него?
	Тя вече не трепереше както преди малко, но вместо това цялата се сгърчи и тялото й сякаш се сви. Беше изплашена, развълнувана, уязвима. Всяка млада жена е била предупреждавана за опасностите, които крие едно посещение в спалнята на мъж. Мериън сама се беше убедила, че това е реална опасност — Лайънъл беше доказателството. Но тя се беше преборила със задръжките си, за да дойде при него.
	Разтърсвана от страх. Но беше дошла при него.
	И той щеше да потисне мъжката си природа и да й даде човешкото отношение, за което тя копнееше.
	Той погали раменете й и притегли главата й към себе си, докато страната й се опря в голите му гърди. Тя се съпротивляваше разбира се, но неговата настойчивост и сила преодоляха съпротивата й.
	— Постой така — промълви той.
	Тя въздъхна и се отпусна. Дъхът й галеше кожата му, ръката й докосна къдравите косъмчета на мустаците му.
	— Само исках да те погледам — прошепна тя.
	Той се усмихна, приласкал главата й до дланта си, доволен, че тя не може да види усмивката, предизвикана от нейното признание.
	— Всички момичета обичат да ме гледат, но малко са тези, които имат привилегията да ме докосват.
	Тя повдигна глава при това нетипично за него изявление, но той отново нежно я притисна към гърдите си.
	— Чуваш ли сърцето ми?
	— Да.
	— Не е промушено, достатъчно здраво е да…
	Тя го целуна.
	О, само невинно и леко го докосна с устни. Мястото, под което биеше сърцето му.
	Но тази целувка отпусна още малко юздите на разлудувалия се жребец, който пришпорваше… който пришпорваше и него самия.
	Тя отпусна глава и той помисли, че няма да успее да поеме достатъчно въздух, за да напълни дробовете си. Знаеше, че тя чува предателското препускане на сърцето му, но не знаеше дали се притеснява от това. Блясъкът на огнената й коса го привлече. Той докосна челото й с длан и нежно го погали. Пръстите му сякаш не се подчиняваха на неговата воля, а вършеха всичко по своя собствена воля! Те се спуснаха около ушите, после надолу към шията. Погалиха тила й и спряха при плитката. Той вдигна ръка и започна отново.
	— Момиче, казвал ли съм ти колко е красива косата ти?
	— Не.
	Той едва чу отговора й, но дъхът й затопли гърдите му и той притвори очи, за да се наслади на удоволствието.
	— Колко е дълга, когато я пуснеш свободна?
	— Стига до… а-а…
	Той погали с длан меката и жива плът, която Мериън не назова и скришом развърза панделката, стегнала края на плитката й.
	— И аз така мислех.
	— Мога да седна на нея, когато е пусната. Щеше да бъде по-дълга, но…
	Тя замлъкна, когато той свали вълнения шал от раменете й и почти усети допира на дланта му през тънкия плат на роклята.
	— Но? — подтикна я той да продължи.
	— Когато бях дете, ненавиждах цвета й, всички ми се подиграваха… Взех една ножица и…
	— Трябва да овладяваш поривите си — той се учуди на наглостта си. Та нали те бяха един до друг в леглото благодарение на неговата необузданост, а не на нейната. Започна внимателно да разплита косата й.
	— Да, когато бях млада, но след като навърших пет години, вече много добре знаех всичките си задължения и се научих да контролирам лудешките си пориви. Баща ми се погрижи за това.
	Искаше да я попита какво друго тогава я бе тласнало към леглото на мъжа, от когото беше родила Лайънъл, но въпросът му щеше да я ядоса и разтревожи. А не искаше да жертва нито топлината, нито непринудения им разговор, от който научаваше толкова много.
	Може би благодарение на гъстия мрак, който цареше в стаята, или на усамотението им, или на необичайната ситуация, в която се намираха, но те разговаряха.
	Не се заяждаха, не се противопоставяха един на друг. Всеки от тях говореше за себе си и това му харесваше.
	— Баща ти?
	— Да, преди да ме заведе при Елизабет, той лично ме обучи да изпълнявам задълженията, които ще имам при моята покровителка.
	— Лично?
	— Разбира се — тя се засмя. — Но подбудите му не бяха породени от някакво чувство за дълг, уверявам те. Единствено и само в името на благосъстоянието на Уентхейвън. Йоркската династия тогава изглеждаше непоклатима на трона. Обучи ме така, че да се превърна в нещо, което е от първа необходимост за Елизабет. И аз направих това.
	— Заради семейството си?
	— Заради Елизабет — поправи го тя. — Тя ме обичаше повече от сестра.
	— А баща ти въобще ли не те обича?
	— Той ме обича толкова, колкото е способен да обича, може би никак.
	Грифит повдигна косите й и прокара пръстите си през тях като гребен.
	— Ти се справяш добре с липсата на обич от негова страна.
	Тя сви рамене.
	— На човек не може да му липсва нещо, което никога не е имал.
	Той си спомни за топлите отношения, които поддържаше със своите родители и се замисли… Но тя беше права разбира се, тя не страдаше.
	— Ако баща ми изпитваше поне капчица обич към мен, нямаше да ме отпрати далеч от дома и аз нямаше да се озова в двора, за да помагам на Елизабет — тя поклати глава. — Всъщност тя е импулсивна. Готова е да направи всичко в името на любовта.
	Грифит я притисна още по-силно към себе си.
	— А ти какво би направила в името на любовта?
	Той искаше да разбере — беше ли жертвала себе си, за да помогне на Елизабет?
	Но думите му прозвучаха като зов за обич.
	Вече се бе стоплила и той усещаше това. Пръстите на краката й докосваха камъка, а тялото й попиваше топлината му. Въпреки това тя отново се разтрепери, преди да се надигне на лакът и да го погледне в лицето.
	— Какво бих направила в името на любовта?
	Изглеждаше готова, като ученик, да изпълни всяко негово желание и отхвърляше с жест неизречените му съмнения.
	Той искаше тя да го обича, да му даде всичко, което някога е давала на мъж. И дори повече от това.
	— Не мога! — прошепна тя.
	— Никога няма да те насиля — той се усмихна и въпреки грубите черти на лицето му тази усмивка я привличаше. Образът на този Грифит, отразен в очите й бе изрисуван с четката на обожанието и красотата.
	— Ще бъде пагубно.
	— Ще бъде… — смехът прозвуча дълбоко в гърдите му — … великолепно.
	Тя се наклони към него и пусната й коса се разпиля около тях в бавен водопад от есенно великолепие и Мериън докосна устните му със своите.
	Беше опитал вкуса й преди. Сега обаче му се наслади. Отворените й устни, страните й като праскова, ароматът на кедър, лъхащ от дълго необличаната й рокля. Звукът от свличането на шала и на пода, шумоленето на панделките, докато ги развързваше, дългите стегнати бедра, начинът, по който смъкна с пръстите на краката си роклята надолу, огненият мъх на венериния й хълм.
	— Ако това беше вратата към ада — промълви той, — щях да умра неизповядан.
	Тя се засмя дрезгаво, доволна и развеселена.
	— И аз те харесвам много. Косъмчетата на гърдите ти и твоето… всички косми по тялото ти са черни тя прокара пръсти през косата му. А тя е тъмнокафява. Да не я боядисваш с орехови черупки?
	Внезапното възмущение му попречи в момента да си спомни за тяхната първа среща и възнегодува.
	— Не!
	След това звънкият й смях му помогна да разбере закачката й. Той я наказа с една целувка, която започна своя бавен път от устните и продължи с нарастваща страст до пръстите на краката й.
	Това не беше някаква изумителна демонстрация на неговото любовно майсторство. Той просто докосваше с устни местата, които беше жадувал да докосне. Нали всъщност я наказваше за дързостта й — но така, че тя да не може да осъзнае наказанието. Нежните й стонове прозвучаха вълшебно, приглушени във възглавницата. Всичко — начинът, по който беше забила юмруци във възглавницата, извитото й в дъга като на настръхнала котка тяло, напрегнато като тетива на лък — говореше за невинност, до която не се беше докосвала ръката на любовник. Грифит посегна, жадуващ за този първи път, за вълшебството, което се криеше в него.
	Тя се отдръпна.
	— Не трябваше…
	— Да забравям гърба ти? Вярно — той я обърна и този път целувките му поеха обратния път, докато зарови лице в косите й и долепи устни в тила й.
	Това й хареса и тя му го показа, като се притисна страстно към него, когато той отново я извърна с лице към себе си. Грифит се отпусна с цялата си тежест върху нея, за да я усети докрай и в същото време да не й даде възможност да осъзнае, че вече е само и единствено негово притежание. Той обхвана с длани разрошената й главица, задържа я и погледна Мериън дълбоко в очите.
	— Ти си моя — каза той.
	Както неведнъж се бе случвало досега, тя прибърза.
	— Засега.
	Това не беше отговорът, който той очакваше. Искаше тя да осъзнае, че това, което сега гори в него, ще гори винаги, но чертите на лицето й се успокоиха и той прочете в тях завръщането на трезвия разум, докато той не можеше вече да спре. Не можеше да се контролира, побъркан от лудо желание за нея. Той разбра, че може да предизвика същото лудо влечение у нея не защото беше най-изкусният любовник на този свят, а защото вече бе осъзнал, че са родени един за друг.
	Въпреки че тя не направи опит да се изплъзне от ръцете му, той й нареди.
	— Не мърдай. Нека да ти покажа…
	Всичко!
	Целувката му изтръгна от гърдите й стенание на удоволствие. Докосването на устните му беше за нея като откровение. Той намираше всички най-нежни точки на удоволствието, докато тя остана без задръжки и без разум.
	Това беше обожание.
	Открито и неподправено, без опита на сладострастието. Ръцете й се плъзгаха неумело по тялото му, страните й се бяха зачервили, очите й бяха объркани. Като че ли не можеше да преодолее срама, че се е оставила да я завладеят. Грифит имаше усещането, че е владетел на висините. За него тя изживяваше своя първи любовен миг. Нищо в нея не му подсказа, че някога й се е случвало подобно нещо. До мига на обладанието.
	— Толкова си тясна — промълви той. — Толкова си тясна.
	Имаше нещо смущаващо, но в този миг на удоволствие той не можеше да разсъждава. Тялото му се разтърсваше и извиваше. Силите му стигаха единствено да овладява страстта си, за да не полудее. Той ненаситно я целуваше, целуваше чувствителните връхчета на гърдите й, галеше единственото място, което все още не беше обладал.
	Пазеше го за последния миг, миг на неземна наслада.
	Дълбок стон се изтръгна от гърдите й. Тя се извиваше задъхана, притискаше се в него и той потъна в нейната тръпнеща интимност.
	Дотук си го беше представял точно така. Но като че ли вече разумът му се размътваше, защото можеше да се закълне, че току-що е отнел девствеността й.
	Тя простена, но в стенанието прозвуча болка, а не страст, и той се отдръпна, за да я погледне.
	Измъчените устни, сълзите в очите, здраво стиснатите зъби му казаха истината.
	Тя е била девствена.
	_За Бога, тя е била девствена!_


>	Осма глава

	Тя се опита да задържи вика си, но беше твърде късно. Какво беше направила? Света Майко, какво беше направила!
	Дали той усети?
	Ще може ли да го скрие от него?
	Тя отвори очи и го погледна.
	Той също закова очи в нейните. Беше вбесен. В погледа му не личеше одобрение, но беше топъл. Да, почти разнежен. След това широко се усмихна, така че се видяха зъбите му, и каза.
	— Причиних ти болка, скъпа, но това не можеше да се избегне. Сега… сега ще ти доставя истинското удоволствие.
	Когато свършиха, леглото беше опустошено. Възглавниците бяха изчезнали, чаршафите смачкани, а одеялата изритани. Дори и да беше студено в стаята, тя не усети никакъв студ, защото неговото отмъщение за измамата й, както той обеща, беше върховна наслада.
	По-висша наслада от това, което тя можеше да понесе.
	Имаше чувството, че е като прозорец с изрисувани стъкла, пръснал се в каменна настилка. Както малките кристалчета никога не можеха да се съберат, така и тя, не можеше да събере частиците от себе си. Тя търсеше думи, с които да заблуди Грифит за действителността, думи, зад които да се скрие.
	Но той не й остави време да обмисли. Надвеси се на нея, погали шията й и когато тя отвори очи, се пошегува.
	— Всичките тези години да яздиш коня като мъж за нищо.
	Той беше удовлетворен. Тя не разбра нищо друго, но това със сигурност й стана ясно. Неговият първичен, изпълнен с екстаз рев беше неделима част от величественото изживяване, в което бяха вплели телата си. От очите му струеше нежност и когато тя посегна към одеялото, за да се завие, той задържа ръката й.
	Гласът й потрепери.
	— Какво имаш предвид?
	Той отново се усмихна. Оголи зъби като див звяр, което не беше далеч от неговата същност.
	— Язденето по този начин не те е наранило.
	Тя нервно подскочи.
	— Знам — каза отчетливо.
	Отново посегна за завивка и той пак й попречи.
	— Студено ми е — проплака тя.
	— Аз ще те завия.
	Но той нямаше предвид одеялата. Притегли я под себе си и тя усети в тялото му огъня, който подклаждаше блясъка в очите му. Справи се с ужаса, плъзнал в нея, и се приготви да се изправи лице в лице с последствията от собствената си глупост. Но не и срещу последствията на страстта си.
	Той почти заповеднически я подкани.
	— А сега ми кажи как стана така, че Лайънъл е твое дете?
	Тя постави ръка върху устните си. Усещаше как те се движат, докато говори. Но говореше, без да обясни нищо.
	— Никога не съм ти казвала нещо, което да е важно.
	Начинът, по който тя се измъкна, го вбеси и той я притисна под себе си.
	— И в същото време си ме лъгала най-безочливо. Къде е истината в цялата тази история?
	— Не съм аз човекът, който може да разкрие истината. Отдадох ти се. Не искай повече.
	— Не, ти не ми отдаде себе си. Обладах само тялото ти, а колкото и да е хубаво, то не е всичко — той стисна с пръсти слепоочията й и прошепна почти в ухото й.
	— Искам това, което е тук вътре. Искам да знам какво мисли и какво чувства лейди Уентхейвън.
	— Не можеш. Ти скоро ще си заминеш, а аз ще остана тук — и когато той поклати глава, тя попита: — Отричаш ли го?
	— Да, защото имам намерение да остана много близо до теб, както ми е заповядал моят господар, добрият крал Хенри.
	Влажните й длани се плъзнаха, когато понечи да го отблъсне, но той и без това седна покорно до нея. Голото му тяло беше наистина внушително — стоманените му мускули бяха като изваяни и играеха под кожата при всяко негово трепване, лекото окосмяване по цялото му тяло беше прорязано на места от стари и нови белези. Той я проследи с очи, когато тя се надигна на лакти и седна до него. И когато този път Мериън посегна към завивките, не я спря.
	Но задължението да прикрие истината беше по-силно от желанието й да го разбере. В гласа й прозвуча ужас и недоверие, когато попита.
	— Какво имаш предвид с това, че крал Хенри ти е заповядал да стоиш близо до мен?
	— Изпрати ми писмо, в което ми заповядва да остана и да бдя над теб.
	Щеше да се почувства по-добре, ако я беше ударил. Щеше да го понесе по-леко, отколкото това предателство. Да, това беше доказателство за собствената й глупост, но и жестока подигравка с любовта.
	— Ти си дошъл да ме шпионираш?
	— Дойдох да предам златото, изпратено за бившата първа придворна дама на съпругата на Хенри, от съпругата на Хенри. След това останах, за да закрилям нея и нейния син.
	— Да ме шпионираш? — възпламенени от мисълта за предателството, страните й болезнено загоряха. — Да ме шпионираш! Като баща ми!
	— Да те закрилям…
	— Други думи за същия род дейност — всичко пред очите й се размаза от нахлулите в тях сълзи. — Плюя на закрилата, която мъжете като теб ми предлагат. Плюя…
	Той закри с длан устата й, когато тя реши да премине от закани към действия. Яростта му не беше по-малка от нейната.
	— Недей да ме нападаш, момичето ми. Ти си ме лъгала от момента, в който те зърнах за първи път. В същото време негодуваш в името на някакви твои морални принципи, но от това кървавото петно върху чаршафа не е изчезнало. Ти не си тази, за която се представяше.
	Тя рязко бутна ръката му.
	— Съм!
	— Ти не си майката на Лайънъл.
	Тя заяви още по-категорично.
	— Съм.
	Той отметна с ръка гъстата си разрошена коса от лицето.
	— Има едно-единствено раждане, след което майката е запазила своята невинност и то се е случило преди близо хиляда и петстотин години, така че категорично не вярвам, че детето горе е родено от теб.
	Като че ли едва сега тя истински, усети мразовития въздух в стаята и той охлади невъздържаността й. Тя осъзна надвисналата над Лайънъл опасност. Беше позволила да я подмами с милото си отношение, с топлината, с нежното докосване на дрезгавия си глас. Тя се беше отдала на един мъж, на когото мислеше, че може да вярва, и той току-що й бе разкрил колко жестоко се е лъгала.
	— Не знаеш за какво говориш.
	— Може ли да ти напомня, че съм единственият човек, който знае какво говори, когато говорим за теб?
	Тя хвана ръцете му и ги изви, докато ставите му изпращяха.
	— Само да посмееш да кажеш нещо за мен…
	Той бързо измъкна ръцете си и хвана нейните.
	— Казах ти, че ще те закрилям и ако кажа на някого за това, значи да ти причиня зло. А, страхувам се, на Лайънъл също. Голямо зло. Трябва да проумееш най-сетне, че като казвам закрилям, имам предвид закрилям.
	Упорството му я накара да изпищи.
	— Да повярвам на теб? В теб? Не искам закрилата ти. Не ми трябва твоята закрила. Не смятам да приемам помощ от някакъв лакей на Хенри…
	— Дори и ако сигурността на Лайънъл зависи от това?
	Тя замръзна зяпнала срещу него, а той се наведе и я целуна. Гневът й се стопи.
	— Ти имаш нужда от помощ, малката ми, независимо дали признаваш това или не. Баща ти крои някакви планове.
	Тя изглеждаше обезпокоена.
	— Какво имаш предвид?
	— Не си ли се замисляла за броя на наемниците, които баща ти е събрал?
	— Уентхейвън никога не е показвал интерес към… мен.
	— Не, не към… теб — подигра й се той. — Но има ли по-удобно място, за да се скрие едно кралско дете?
	Преливащият й от болка поглед му каза много повече от това, което устата й възнамеряваха да изрекат. Каза му истината. И заедно с нея някои детайли, за които само беше се досещал. Грифит легна и я притегли към себе си въпреки съпротивата й.
	— Е, момичето ми, по-добре е да останеш да спиш при мен. Нещата ще изглеждат по-добре на сутринта. Ще поговорим утре и ще видиш, че съм прав.
	Обезпокоен от неохотата, с която тя се отпусна до него, той я зави с одеялата и ги подпъхна под брадичката й.
	— Ще говорим сутринта — повтори той.
	След като се справи с няколко редуващи се вихри на гняв и страст, Грифит се почувства отпуснат и освежен. Не се беше чувствал толкова добре от години.
	Никога не се беше чувствал толкова добре и не можеше да спре да се удивлява на чудото, което се появи в живота му. На тази жена. Неговата жена. Неговата любов.
	Тя се сгуши като дете и той я погали, опитвайки се чрез допира на пръстите си да й влее увереност — в нейните сили и в тях двамата. Изпод завивките се дочу гласът й.
	— Но аз не те познавам.
	Той се засмя.
	— Познаваш ме по-добре от всяка друга жена от две години насам.
	— Само един глупак може да вярва на партньора си в леглото.
	— Тогава аз съм глупак.

	* * *

	— Аз съм глупак — изрева на уелски Грифит и гласът му отекна надолу по каменните стълби и изпълни кулата. — Тъп, слабоумен глупак!
	Арт го дръпна обратно в стаята на графинята.
	— Господ да ни е на помощ, човече, не разгласявай това пред целия свят.
	Вратата се залюля на пантите си, когато Грифит я затръшна след себе си.
	— Къде може да е отишла? И при това с детето?
	— Още по-важен е въпросът защо е заминала?
	Този въпрос и тонът, с който Арт го изрече, прозвучаха обвинително и Грифит завря лице в неговото.
	— Защото направихме това, което ти ни подтикна да направим.
	Арт почервеня от гняв.
	— Толкова ли лошо си се държал с нея, че си я принудил да избяга?
	— О, Артър — Грифит сви юмруци. — О, Артър, не знаеш как ме изкушаваш да ти извия врата. Държах се с нея по-добре, отколкото тя заслужава. Ще ме помни дълго време. Всъщност — той прекоси стаята, — никога няма да ме забрави.
	— Какво самочувствие само! — извика Арт.
	— Съвсем не — вече по-спокойно каза Грифит. — Ти самият си казвал, че никоя жена не забравя първия си любовник.
	— Да, знам, казвал съм това, но аз… — Арт замлъкна, а очите му едва не изскочиха. — Какво имаш предвид?
	Грифит отиде до него, хвана Арт за дрехата и го притегли към себе си.
	— Имам предвид, че няма какво да умуваме кой е бащата на Лайънъл, а коя е майка му.
	Арт размърда безмълвно устни, след това протяжно изсвири с уста.
	— Значи така, тъй ли?
	— Да.
	Арт освободи дрехата си от ръцете на Грифит, като рязко се отдръпна и каза.
	— Към една девственица трябва да се отнасяме с изключително внимание. Ти прояви ли изключително внимание?
	Грифит горчиво се разсмя и се надвеси през прозореца, за да погледне навън.
	— Проявих изключително внимание, да. Не от тези съображения, но проявих.
	Арт отвори шкафа, измъкна дрехите на Грифит и ги стовари на купчина.
	— Откъде ще започнем да я търсим?
	— Не знам. Виж! — той вдигна роклята й. — Тя е оставила всичко. Виж! — посочи към камината. — Дори меча си.
	Арт извади меча от ножницата, обви острието в парцали и го подпря отново до камината.
	— Може да се върне за него — отбеляза той. Грифит се втурна към стълбата, която водеше към тавана, и извика на английски с треперещ глас.
	— Сесил, слизай тук. Слизай веднага.
	Русата глава на Сесил моментално се появи в дупката на тавана — доказателство, че е подслушвала. Лицето на Грифит се разкриви от мрачна усмивка при мисълта, че Сесил не беше разбрала и дума от уелския език, на който бяха разговаряли с Арт. Той посочи с ръка пода пред себе си и тя бързо слезе.
	— Милорд?
	— Къде отиде господарката ти?
	Тя премигна.
	— Няма ли я?
	Арт каза на уелски.
	— Да, и ти добре знаеш това, кучко.
	Тя погледна към него, но той пълнеше дисагите с дрехи, без да й обръща никакво внимание.
	— Май я чух посред нощ — призна тя.
	Ръката на Грифит го засърбя да й зашлеви един. Той никак не харесваше дребнички, глуповати и слабоумни прислужници, особено такива, които лъжеха точно тогава, когато най-полезно беше да се каже истината.
	— Защо не я спря? — попита той.
	Тя ококори сините си очи.
	— Мислех, че сънувам. Милейди никога не е напускала преди стаята през нощта.
	— Така ли? — отсече Грифит. — Никога?
	Широко отворените сини очи отбягваха погледа му.
	— Само веднъж. Само защото лейди Елизабет трябваше да отиде в изгнание и лейди Мериън не ми позволи да отида с тях.
	— Защо?
	— Защото искаше да си намеря мъж в кралския двор.
	— Не това имам предвид — Грифит обузда раздразнението си. — Защо трябваше да отиде лейди Елизабет в изгнание.
	— Заради слуховете, че ще се жени за крал Ричард.
	Арт се покашля и спря да приготвя багажа. Разбрал посланието му, Грифит избърса внезапно избилата пот по челото си и каза.
	— Значи ти си чула снощи лейди Мериън да отива някъде посред нощ?
	— Нищо не съм чула — кана тя. — Нищо не съм чула.
	— Твърде много си чула — изкоментира Арт отново на уелски.
	Сесил се обърна разгневена към Арт.
	— Не знам какво казваш по мой адрес, но то не е вярно. Не знам къде е отишла лейди Мериън, нито знам кога, нито защо. Но се обзалагам — тя скочи и погледна наежена Грифит, — че тук има някой, който знае.
	Арт почеса сивата брада, която беше набола по брадичката му, и този път каза на английски.
	— Това може и да е вярно.
	Почувствала се по-смела, Сесил се обърна към Грифит.
	— И ако си опозорил лейди Мериън отново, Уентхейвън ще ви убие и двамата. Още едно бебе ще разруши всичките му планове за нея.
	Уелският на Арт обикновено звучеше поетично, но не и този път.
	— Ти си имаш едно във фурничката, госпожичке. Няма да мине много време и ти самата ще надуеш корема.
	Грифит огледа първо талията на Сесил, след това Арт.
	Арт кимна.
	— Познавам тоя поглед. След две седмици вече всички ще знаят.
	Сесил се изчерви, смутена от изучаващите им погледи, и ръката й предателски се плъзна към корема.
	— Значи не знаеш кога е излязла? — отново попита Грифит. — Знаеш ли поне къде би могла да отиде?
	Начумерена Сесил отвърна.
	— О, сигурно се крие някъде в имението. Не би тръгнала оттук, освен ако не е решила, че Лайънъл е в опасност.
	— А ако е решила, че Лайънъл е в опасност?
	— Тогава трябва да е отишла колкото се може по-далече от опасността. Сигурно се е върнала обратно при лейди Елизабет — промълви Сесил.
	Грифит посочи с пръст вратата.
	— Върви да закусиш. И запомни, не казвай на никого, че Мериън е изчезнала.
	Сесил се измъкна през вратата и мъжете продължиха разговора си на уелски.
	— Колко време ще мине, докато целият замък разбере за това? — попита Арт.
	— Не много.
	— Мислиш ли, че Мериън е някъде в имението?
	— Възможно е.
	— Мислиш ли, че се е върнала при лейди Елизабет?
	Грифит бавно поклати глава.
	Арт сниши глас, защото не се доверяваше на защитата на чуждия език.
	— Елизабет е майката, нали?
	— Така подозирам — Грифит тръгна нагоре по стълбата. — Да видим дали Мериън не ни е оставила някакви следи.

	* * *

	Сър Ейдриън Харботъл седеше сред наемниците в казармите, държеше се за рамото и се усмихваше с удоволствие за първи път след срещата с Мериън в горичката. Това беше първата му усмивка, откакто Грифит му изви ръката, с която държеше меча си, докато костта изпука при ставата и той остана потресен, измъчван от болка и без доход.
	Кледуин също се усмихна, горе-долу по същата причина и със същата непринуденост.
	Кучката и хлапето й бяха на свобода.
	Тя се беше измъкнала в ранни зори, облечена в мъжките си дрехи и беше оставила следи, които всеки глупак можеше да намери. Искаше им се да се втурнат след нея и да се насладят на отмъщението, но здравият разум ги възпря. Тя беше прекалено близо до замъка „Уентхейвън“. Още по-лошо, последствията от едно изнасилване можеха да се окажат смъртоносни за тях, ако Грифит научи. Смъртоносни в смисъла, в който и двамата го разбираха.
	Така че те унищожиха следите, които тя беше оставила, и вместо тях прокараха други за заблуда и зачакаха тревогата, която щеше да се надигне в замъка.
	— Е, ще ни доставят голямо удоволствие, нали? — каза Кледуин.
	Харботъл отново се усмихна.
	— Да. Прекрасно ще се позабавляваме.

	* * *

	Мериън огледа поляната сред гората и обърна глава към пътеката, по която беше дошла, за да се убеди, че никой не я преследва. След това се плъзна от седлото, придържайки с ръка Лайънъл, когото беше привързала пред себе си. Преди още да успее да го освободи, Лайънъл сам се опита да се измъкне от въжетата и падна по лице. Тя дори не успя да провери дали се е наранил, защото той скочи на крака и затича по пролетната трева.
	— Не ходи далеч, Лайънъл — извика тя.
	— Не!
	Тя премигна срещу слънцето, свали най-тежката торба от седлото и преметна юздите на коня през един клон, като ги остави достатъчно свободни, за да може животното спокойно да пасе.
	Две години беше чакала, за да чуе първата дума на Лайънъл, а сега само след един ден вече й прилошаваше от нея. Но беше прекалено изморена и прекалено разтревожена, за да изисква точно сега подчинение от него. Той не обичаше да играе под дебелата сянка на дърветата, тя го знаеше отпреди, така че щеше да тича по поляната и да й бъде под око.
	Под око! Ужасен израз. Някой я държеше под око. Тя прокара пръст по добре наточения кухненски нож, който носеше на кръста си и докосна меча, който висеше на седлото. Щеше да е по-добре, ако беше собственият й меч, но не беше имала възможност да го вземе. Мечът й остана на дървената полица в долната стая — твърде близо до Грифит. Затова беше взела друг от огромната оръжейна на Уентхейвън.
	Ако можеше да стреля с прашка или лък, щеше да е по-спокойна както за сигурността на сина си, така и за кожената кесия, която беше привързала към крака си. Е, нямам нужда от цял арсенал, успокои се тя. Беше успяла да заблуди преследвачите си по неверни следи.
	Отначало се страхуваше, че Грифит е тръгнал по следите й. Можеше да бъде и Грифит. Нямаше да се учуди, ако е Грифит. Но знаеше, че не иска да застане лице в лице с Грифит. Не и след предишната нощ. Не и след споделения екстаз и болката след това.
	След това си даде сметка, че Грифит не би се промъквал дебнешком след нея като крадец. Той щеше да вдигне шум и щеше да изиска от нея да му каже какво всъщност върши. Щеше да говори гръмко, изпълнен с негодувание и обида, и щеше да настоява тя да се подчини на заповедите му, но нямаше да я нарани. Той със сигурност нямаше да нарани нито нея, нито Лайънъл.
	Но едва ли щеше да е в същата безопасност, ако преследвачът беше някой друг. Така че, кой я преследваше? Подлизурковците на баща й или някой, който й желае злото?
	Тя потъна в тревата до едно дърво и измъкна тапата на стомната с вода.
	— Лайънъл, ела да пиеш вода.
	— Не!
	Тя натисна с юмрук корема си под лъжичката, където я стягаше, и отпи от водата с надеждата, че така ще облекчи глождещата я там болка. Беше изплашена, този път беше ужасно изплашена, защото имаше мнозина, които й желаеха злото.
	Глупавият грубиян Ейдриън Харботъл.
	Крал Хенри Тюдор.
	И баща й, граф Уентхейвън.
	Обвиненията на Грифит предната вечер я бяха паникьосали. Дали наистина Уентхейвън не набираше наемници заради Лайънъл? Ако беше така, защо го правеше, без да се посъветва с нея. Дори и да допуснеше Уентхейвън до своите планове, Мериън смяташе, че тя е тази, която взима решенията. Искаше отново да я зачитат. Искаше отново да владее положението.
	Сякаш изведнъж контролът над нещата се изплъзна от ръцете й. Лъжите, които тя пазеше, бяха напуснали убежището си. Бяха избягали. Бяха се понесли напосоки през кралството и тя не знаеше къде са се прицелили и кой вече е техният притежател.
	Грифит беше прав. Лайънъл беше кралско дете. А едно кралско дете лесно се превръща в залог за тези, които се стремят към властта.
	Така че, след като днес веднъж вече беше сменила посоката, наложи й се да я смени повторно. Слухтеше, дебнеше, заглушаваше плача на Лайънъл.
	Беше ги заблудила. Беше сигурна в това. Само дето… понякога й се струваше, че чува тихо тътрене на крака и хриптене, сякаш запъхтян мъж сдържа дъха си.
	Конят й беше добър, прекрасно обучен, достатъчно як, за да издържи на ужасните английски пътища и достатъчно бърз, за да остави преследвачите далеч зад себе си.
	Но изключителната му бързина не й вършеше много работа, защото твърде често й се налагаше да спира. Пътуването на кон с едно палаво двегодишно дете поставяше на изпитание и малкото търпение, което й беше останало. А сигурно и неговото, предположи Мериън.
	— Лайънъл — извика тя. — Виж катеричката на това дърво.
	Той погледна нагоре, изпляска с ръчички и когато катеричката изчезна в гората, извика.
	— Не!
	Детето спеше дълбоко и непробудно, когато тя внимателно го взе в ръце от леглото, за да не я усети Сесил, и го отнесе в конюшнята. То не се събуди, дори когато тя придумваше Били да спусне подвижния мост и да й позволи да излезе. Спокойствието обаче беше дотук.
	Лайънъл се събуди с изгрева на слънцето, готов за новия ден — изцяло предназначен за опознаване на света и започна да капризничи, когато не получаваше това, което желаеше. Не искаше да язди, а да бяга. Не искаше да гледа дърветата, а да ги пипа. Вместо изсушеното месо предпочиташе засъхналата кал.
	Искаше да слиза от коня и тя го пускаше, но по-рядко, отколкото той желаеше, и по-често, отколкото тя можеше да си позволи. Разкъсвана между желанията на детето и пришпорващата я необходимост да бяга, вироглавата решителност на Мериън започнала се разколебава.
	Тя забеляза някакво високо четириного червено животно с рога и извика.
	— Лайънъл, виж бързо. Ей там. Елен.
	Лайънъл се завъртя и започна да търси елена навсякъде другаде, но не и под сянката на дърветата.
	— Ей там — повтори тя, но еленът се обърна и изчезна. — Е, замина.
	— Не! — каза твърдо Лайънъл.
	Защо Хенри беше изпратил Грифит? И какво знаеше Хенри?
	Когато той се ожени за Елизабет, Мериън едва издържа на напрежението в изчакване на изобличението. Но явно първата брачна нощ мина без инциденти. Не беше ли разбрал Хенри? Беше ли толкова глупав, че да не успее да различи една девственица от една вече раждала жена? Толкова ли е бил замаян от страст, че не е разбрал, че го мамят? Или пък така отчаяно е жадувал за трона, че си е замълчал и е запазил упреците само за тях двамата, когато са насаме?
	— Лайънъл, недей да ядеш буболечките.
	Той вдигна очи от щуреца, който беше налапал. Едно пипалце се подаваше между устничките му.
	— Не!
	Тя стана и отиде при него.
	— Да! Изплюй го.
	— Не-е!
	Щурчето се възползва от отворената уста на Лайънъл и изскочи навън за негово най-голямо огорчение, но същевременно го спаси от гневното избухване на Мериън. Тя му предложи хляб вместо буболечки и той прие, но без охота.
	Мериън проследи с очи играта на слънчевите лъчи в косата му и си помисли колко много прилича на баща си и колко малко на майка си. Мислеше си за хилядите неща, които искаше за него, и колко трудно щеше да й бъде да му ги осигури. Мислеше си и за това колко живо дете е и колко е вероятно да не доживее третия си рожден ден. Тя знаеше, че ще защитава живота му със своя собствен живот, защото независимо от това, което беше казал Грифит, той беше неин син. Синът на нейното сърце.
	Грифит. Той вече знаеше твърде много. Мислеше си, че знае всичко, но не знаеше. Никой не знаеше всичко, освен Елизабет и Мериън. Останалите, които знаеха, бяха мъртви. Всички.
	Защо не й разкри по-рано, че Хенри го е изпратил да пази нея и Лайънъл?
	Може би е изчаквал подходящ момент и място. Може би е бил бесен от ярост, че са го натоварили с такава незначителна мисия? А може би е бил вбесен на самата нея.
	Тя обаче не само го беше вбесила. Беше го предизвикала, беше му се присмяла, беше му се подиграла. Това беше един ужасен, несръчен флирт, породен от… какво? Пролетта и цветята? Природата и страстта? Или просто две загубени души се бяха открили една друга?
	Той успя да я съблазни и това нарани и без това окаяната й самонадеяност. Тя му се бе отдала, но му вярваше, че няма да направи нещо, което би наранило Лайънъл или да рискува сигурността му.
	Той не я беше разбрал. И раната от предателството му беше още по-дълбока. Той беше изпратен да я шпионира, може би още по-лошо — той очакваше заповед от Хенри. Заповед да убие нейното дете.
	Какво беше казал той?
	Трябвало тя да разчита на неговата защита, защото сигурността на Лайънъл зависела от това.
	Какво искаше да каже?
	Означаваше ли това, че той ще закриля Лайънъл, ако тя се съгласи да му окаже съдействие? Ако го подкупва с услуги и спи с него? Това ли имаше предвид той? Колко време тази сделка щеше да го задоволява? Докато му омръзне? Докато Лайънъл започне да го дразни? Докато Хенри му изпрати заповедта да убие Лайънъл?
	Проклет да е със суровото си лице и мускулестото си тяло. Представи се като ужасяваш воин, а след това показа, че има сърце на поет и ум на учен. Беше приспал съмненията й и я беше подлъгал да му се довери. В крайна сметка се оказа изкусен измамник.
	Ако беше усетила момента, в който започнаха да се обвързват взаимно, щеше да се замисли. Щеше да устои. Нямаше да падне в леглото му като някоя повлекана, на която плащат два пъти по-висока такса.
	Можеше ли нещо такова в един момент да се окаже и прекрасно, и пагубно? Можеше ли мъж, чието наказание е върховна наслада, да се обърне срещу нея? Възможно ли беше тя да не го е преценила правилно?
	Мериън рязко вдигна глава и се огледа. Лайънъл го нямаше. Къде ли беше изчезнал за толкова кратко време?
	— Лайънъл?
	Той не отговори.
	— Лайънъл! — тя наостри уши, но не чу нищо. Той се криеше от нея. Двамата често играеха на криеница, но при много по-спокойни обстоятелства. Тревогата сякаш я изстреля от земята и тя скочи на крака. Напевно, почти през смях, тя извика.
	— Къде е Лайънъл?
	Отговори й веселият му смях и тя се успокои. Не се беше загубил, не беше отвлечен. Сега трябваше да го открие, да го метне на седлото за поредния, разнебитващ кокалите, изтощителен преход.
	— Лайънъл? — тя се прокрадваше дебнешком между дърветата. — Къде е Лайънъл? Къде е Лайънъл? — при всяко негово засмиване тя се приближаваше все повече. Миг преди да се озове в ръцете й, той изхвърча от скривалището си и хукна право към потока. — О, Лайънъл — възкликна тя и се втурна след него. Водата покри ботушите и намокри панталона й. Той се спъна и падна. Тя го сграбчи, като намокри ръкавите и краищата на палтото си и го повлече към брега. — Вир-вода си! — започна да опява тя, понесла го в протегнатите си напред ръце. — Остава само да се разболееш. О, Лайънъл!
	Това вече й дойде много. Всичко взе да й идва в повече. Тя едва сдържаше сълзите си, докато го преобличаше, изливаше водата от ботушите си и изстискваше ръкавите и палтото.
	Когато привърши, тя изчурулика бодро на Лайънъл.
	— Време е да тръгваме, момчето ми.
	— Не!
	Тя се сборичка с него.
	— Мама ще те сложи на седлото.
	— Не!
	— … и ще се качи на коня…
	— Лайънъл няма върви — каза ясно той.
	Тя трепна. Едва вчера беше казал първата си дума. Днес каза първото си изречение. Тя си спомни разказа на Грифит за това как майка му се видяла в чудо от внезапно появилото му се красноречие, а самият Грифит й беше обещал, че нейният Лайънъл ще говори. И на нея й се прииска Грифит да е с тях, защото птиците бяха замлъкнали и тя отново дочу тътрещите се стъпки на непознат мъж.


>	Девета глава

	— Задникът ме боли вече от тоя кон. Претърсихме половината Ланкастър през последните два дни, без да открием нищо — Арт посочи с ръка пълната с опасности гора около тях. — Всичко, което намерихме, са само следи, които не водят до никъде. Никой не е виждал лейди Мериън и ако искаш да чуеш мнението ми, ние сме заблудени. Тя навярно е още в замъка „Уентхейвън“ и се крие удобно изтегната в някое легло в някоя стая.
	Грифит изсумтя.
	— Възможно е. Но бих се заклел, че е избягала като подплашена сърна. Не мислиш ли, че някой ни разиграва с водещите доникъде следи?
	— Имаш предвид, че някой я е пипнал и се превива от смях, докато ние си играем на следотърсачи? — Арт разтри споменатия преди малко задник. — Започвам упорито да се съмнявам, че е така.
	Грифит обърна коня си към замъка и каза.
	— Хайде да се върнем и да подгоним дивеча си по друг начин.
	Преуморен и съсипан от възрастта, Арт го последва и Грифит реши, че ще извие врата на Мериън, когато я хване. Ако я хване. Ако е добре. Нормално ли беше да копнее да я прегърне и да я накаже едновременно. Или това беше поредният ход на Мериън да постави на изпитание самообладанието му?
	Ще я попита, когато я намери. Ако я намери.
	— Още ли е в теб писмото от Елизабет?
	— Това писмо те тревожи, нали? — Арт потупа торбичката, която висеше под якето му. Да, още е в мен. Дали не става въпрос за бунт против краля в него?
	— Това е едно най-обикновено мило писмо от една дама до приятелката й, която е в изгнание. В него няма нищо особено. Освен за този, който знае какво търси — Грифит се наведе под един клон и огледа наоколо. Не бяха далеч от пътя. Още преди мръкване щяха да бъдат отново сред недоволните и объркани обитатели на замъка „Уентхейвън“. Щяха да търсят тайно Мериън и да премерват всяка своя дума. Може би ако Арт даде свобода на волната си мисъл, би хвърлил нова светлина върху писмото, в каквато Грифит не беше в състояние да го види заради прекомерната си пристрастеност.
	Грифит намали ход, спря коня си до този на Арт и, разровил колосалната си памет, изрецитира.
C>
	От лейди Елизабет към нейната скъпа сестра по душа, лейди Мериън. Приветствам те и ти изпращам Божията и моята благословия, като се моля най-нежно за твоя син Лайънъл. Моля се това писмо да го завари в добро здраве и сили и също така се моля за едно дълго и подробно описание както на него самия, така и за това как възприема всичко ново. Радостни и успокоителни са разказите ти за будния му ум и чаровността му. Като знам, че моят син Артур скоро ще мине по стъпките, които сега Лайънъл извървява, бих искала те да можеха да растат заедно. Много тъгувам за теб и твоето приятелско присъствие ми липсва. Артур запълва в сърцето ми празнината от загубата на братята ми и от предаденото доверие, което имах към всички около мен. Предателство от всички, освен теб, моята скъпа сестра.
	Ето защо искам да ти напиша няколко реда за моя съпруг, краля. Той често говори мили думи за теб и въпреки че никога не те е виждал, е много щедър и одобрява намерението ми да ти изпращам пари, защото е много, признателен за подкрепата, която ми оказа в най-тежкия за мен момент. В памет на онези дни те моля да приемеш тази кесия и да я използваш по свое усмотрение, за да осигуриш скъпия си син, който е и мой кръщелник, и е детето, за което мисля и се моля всеки ден.
C$
	— Горката лейди — каза Арт със съчувствие в гласа. — Тя иска да остане вярна и предана съпруга и в същото време се опитва да предупреди лейди Мериън да не преобръща каруцата с риба, защото ще се надигне ужасна воня.
	— Мислиш ли, че наистина това се опитва да й каже? — някак си облекчен попита Грифит. — Защото и аз мислех същото, но някога бях пословичен с таланта си да тълкувам погрешно думите на жените.
	— Ти си единственият човек в света, който го прави.
	— И с Мериън направих грешки.
	— Никога нямаше да разбера, ако не ми беше казал.
	— Но ако мислиш, че лейди Елизабет е имала предвид точно това… — той забеляза, че Арт самодоволно се подхилва. — Артър, ти какво? Майтап ли си правиш с мен?
	— Не, милорд, защо ми трябва да правя това? Даже и на сън не съм си помислил — Арт се поклони, когато Грифит размаха ръкавицата си за езда, — че мога да си правя майтап с един многоуважаван воин като теб. Защото, като си представя мъдростта, която се крие в твоето кутре — той отново се поклони, заливайки се от смях, — не мога да си представя да съдя… да съдя…
	Гласът му внезапно заглъхна и той вдигна ръка, наклони се напред и се заслуша в някакъв звук. Грифит също застина на място и до слуха му достигна шум от стъпки на бягащ човек. Той насочи коня си към главния път и видя Били, когото Уентхейвън беше определил за лична охрана на Мериън. Били вдигна очи от земята, миг преди да се изравни с тях, и се закова на място.
	— Милорд — той постави ръце на коленете си и започна да вдишва дълбоко въздух, за да може да говори. — Ако това ще ви се хареса… имам вести от лейди Мериън.
	Грифит и Арт се спогледаха, след това Арт подаде на Били стомна с вода. Били отпи жадно, после изля останалата вода върху главата си. Когато Грифит реши, че вече е в състояние да говори, му заповяда.
	— Казвай!
	— Заминала е преди два дни.
	— Откъде разбра? — отсече Арт.
	— Аз самият спуснах моста, за да мине по него със заспалото дете на ръце — Били се видя принуден да се защити от пълния с негодувание протест на Арт. — Тя е господарка и може да прави каквото си иска, и си рекох, че е по-добре аз да я пусна да излезе, отколкото да попадне на някой друг, който да злоупотреби с това и да й стори нещо лошо. Добре съм направил, защото не съм бил единственият, който я е видял да напуска замъка.
	Грифит се изправи на седлото си.
	— Пленили ли са я?
	— Не, милорд, когато я видях за последен път, беше добре. Останах на пост, разбира се, след като я пуснах. Капитанът на наемниците знае прекалено много за това, което става в двореца и хората му все си врат носовете там, дето не им е работа, затова не вярвам на никой от тях. Но знам, че оня Кледуин я е видял. След това двамата с Харботъл тръгнаха подир милейди, но не знаят, че аз пък съм след тях.
	— Добър човек си — каза Грифит.
	— Туй е мой дълг — отвърна Били. — Освен това не ми харесва, дето всички тези чужденци се тълпят в Шропшир, говорят разните си чужди езици и такива работи. Моля да ме извините, милорд.
	Грифит добре помнеше предизвикателното държание на Били вечерта, когато отиде в дома на Мериън и любопитно доуточни.
	— Ти нямаш доверие на Кледуин и Харботъл, но не и на мен, нали?
	— Аз съм прост човек, милорд, и ми е трудно да реша — Били се изпъна и погледна строго Грифит. — Няма друг в замъка, който да го е грижа за нея, освен мен. Теб те е грижа… въпреки че не ми харесва туй, заради което го правиш. Да душиш около нея също като спаниелите на лорд Уентхейвън след кучка.
	— Този пес ще й бъде верен — каза Арт.
	Тази препоръка не направи впечатление на Грифит, но Били го погледна с толкова уважение, с колкото би възнаградил един спаниел.
	— А-ха, мисля, че намеренията му са добри, но въпреки това си натопи фитила.
	Раздразнен от човека, който би трябвало да се държи като негов слуга, Грифит процеди през зъби.
	— Аз ще се оженя за лейди.
	Както ленивият вятър изчиства облаците по небето, така облекчението изглади сбръчканото лице на Били.
	— Това е хубаво. Не е толкова отворена, както сигурно си мислиш. Но като й заемеш ръцете с по едно бебе всяка година, няма да й остава време да шари насам-натам и да си търси белята.
	— Така смятам да направя.
	Грифит го каза толкова сериозно, сякаш Били й беше баща. Били го прие също толкова сериозно.
	— И така, къде е тя? — попита Арт.
	Били зашава с пръстите на крака си. Изглеждаше разтревожен и притеснен.
	— Не мога да ви кажа точно къде са сега. Не съм дошъл да ви заведа при тях — той заговори по-ясно. — Но мога да ви посоча откъде да започнете да търсите. Кледуин и Харботъл вървяха подире й на юг почти през цялата сутрин. А аз — след тях. После тя зави на запад към Уелс и продължи направо към тази езическа страна, моля да ме извините, и двамата мошеници помислиха, че отива там и се върнаха.
	— В Уелс? — Арт не повярва. — Защо ще ходи в Уелс? Тя не говори уелски и Уелс е наша родина. Ако отиде в Уелс, това означава, че се поставя под наша власт.
	— Ако я хванете — напомни му Били.
	Грифит почеса наболата над устните и по брадичката му двудневна брада. „Лудост, но разумна лудост — помисли той. — Предполага, че никога няма да я потърсим там и действително нямаше да я търсим, ако Били не ни беше казал. Това я държи извън обсега на Хенри. А за да се скрие съвсем в границите на Англия, човек трябва да тръгне на север, към страната на езерата. Бая езда ще падне.“
	— Мислиш, че е отишла в… — Арт въздъхна и призна на Грифит. — Ти не си единственият, който не разбира жените. Мъжете в Уелс нямат нищо общо с тези лицемерни, надменни гущери, които живеят, за да се припичат на слънцето и тук, в Англия, им викат мъже.
	Грифит потисна смеха си. Като сдържаше и своя смях, Арт продължи.
	— Те са воини и живеят, за да убиват англичани.
	— Ти не й каза това — припомни му Грифит. — Спомняш ли си? Нощта, преди да тръгне ти й разправяше някаква вълшебна приказка за чудния Уелс, чийто поетичен и гостоприемен народ ще я посрещне с отворени обятия.
	Арт съвсем искрено се ужаси.
	— Били, сигурен ли си? Ние я проследихме на юг.
	— Кледуин и Харботъл на няколко пъти заличаваха следите й, защото не искаха никой друг да разбере къде отива тя.
	— И са оставяли фалшиви следи, обзалагам се — удиви се на изобретателната им измама Арт. — Направо да им се възхитиш на тези хитреци.
	— Аз да им се възхитя? — Грифит беше вбесен, че не се бе досетил да провери къде е Кледуин, преди да напусне „Уентхейвън“, а още по-вбесен беше, че не е убил Харботъл, когато имаше тази възможност. — Скоро няма да стават за нищо друго, освен за храна на червеите.
	Били кимна в съгласие.
	— Така е милорд. Аз следвах лейди Мериън два дни и тя определено пътува към Уелс, но се придвижва бавно заради детето. Нека да ви заведа на последното място, където я видях, и оттам нататък ще продължим.
	— Ще ни заведеш на мястото, където си видял за последен път лейди Мериън и детето и ние двамата с Арт ще продължим — Грифит се наведе от седлото, за да се приближи повече към Били. — Ти ще се върнеш в замъка. Може би в „Уентхейвън“ ще се намери начин да се спрат Кледуин и Харботъл.
	По широкото лице на Били пробяга усмивка.
	— Да, може би. Може би.

	* * *

	— А, Били — Уентхейвън се усмихна на война, когото беше назначил да охранява Мериън, когато той се появи на вратата на спалнята му. Потупа главата на Хани, когато тя излая и й заповяда да млъкне. — Влизай, Били, и бъди добре дошъл.
	Уентхейвън се направи, че не забелязва плахия начин, по който Били пристъпи в стаята. Не обърна внимание на калта, която Били нанесе върху хубавия килим и на шумното му възбудено дишане с отворена уста. Уентхейвън напълни две халби бира, наруга кучето и се отправи към стола с възглавнички, който наричаше свой.
	— Ела да изпием по халба бира заедно, Били.
	— Милорд — само новопостъпилите слугини бяха толкова притеснени и объркани. — Не мога да пия с вас.
	— Но защо?
	— Не е редно.
	Уентхейвън се засмя снизходително и потъна в креслото. Хани се сви в краката му.
	— Мисля, че моят ранг ми дава право да решавам кое е редно и кое не. В края на краищата, ако аз реша да изпия чаша бира с един от най-старите си и най-предани воини, никой не може да ме спре.
	Били промълви нещо нечленоразделно в отговор.
	— Сега ела и седни тук — Уентхейвън премести по-близо до себе си една мека табуретка за крака, — и ще поговорим.
	Той не обърна внимание на мърморенето на Били и продължи доброжелателно да се усмихва, докато Били наместваше туловището си на ниското столче.
	— Удобно ли ти е, Били?
	Беше очевидно, че не му е удобно, но Били кимна в знак на съгласие.
	— Ето твоята бира, Били.
	Ръката, която Били протегна, за да поеме бирата, видимо трепереше.
	— Я сега кажи, Били, откога работиш за мен?
	— А… — чашата се удари в зъбите на Били, когато той се опита да отпие. — А… в години ли?
	На Уентхейвън му липсваше Мериън, липсваше му някой, с когото да разменя остроумни нападки. Липсваше му поне един сред всичките тези глупци около него, който да не е невероятно тъп. Той вдигна очи и видя Хани да се надига с вирнат нос и разширени ноздри, като че ли беше надушила някаква следа. Той каза на Били.
	— В години ще е добре.
	— Ами… дойдох във войската, когато бях около единадесетгодишен, милорд, а сега съм… — Били премигна, докато се опитваше да пресметне. — Мисля, че сега съм на тридесет и две… ами… значи около шестнадесет години, мисля, милорд.
	Графът едва не падна от стола. Глупакът му с глупак!
	— Това е добре, Били.
	Хани отиде до завесите, които се спускаха на дипли до стената и задуши още по-звучно.
	— И колко пъти си напускал „Уентхейвън“ през тези години?
	— Никога! Е… — Били се сви, като разбра накъде бие въпросът на Уентхейвън, — само за два дни.
	— Вчера и онзи ден?
	Хани завря глава под завесата и завъртя опашка.
	— А… да, мислех, че това ще кажете.
	— Пий бирата си, Били. Не съм доволен от това, че не ти е удобно. Караш ме да се чувствам лош домакин — любопитен и подозрителен, Уентхейвън отиде до завесата. — Ти трепериш? Ветрецът ли те притеснява? Искаш ли така да дръпна завесата, че да не се полюлява?
	Завесите се полюшнаха и Уентхейвън едва не умря от смях, когато разбра от какво се е изплашила Хани.
	— Не, милорд, не ми е студено — каза Били. — Наистина ми е добре.
	Уентхейвън потупа пердето с ръце, после кимна.
	— Както кажеш. Няма да дърпам пердето… още. Ела, Хани — той се върна на стола си. Достатъчно ли е мека възглавничката?
	Били изтърси.
	— Да, милорд, никога не му е било толкова меко на задника ми.
	— Това е чудесно, Били. Чудесно. Значи сме почти като стари приятели.
	— А… ъ-ъ… не, искам да кажа… милорд, напуснах ви по важна причина.
	— Искаш ли — Уентхейвън заразглежда ноктите си — да ми разкажеш за това?
	— Исках да защитя дъщеря ви — каза решително Били.
	— Разбрах, че една сутрин рано е заминала.
	Объркването и недоверието на Били се четяха ясно по лицето му.
	— Да, милорд, но кой ви е казал?
	Начинът, по който Били поиска да узнае това, ей така, сякаш това беше негово неоспоримо право, накара Уентхейвън да се усмихне. Мериън беше усвоила уроците, които той й беше предал — беше привързала този глупак към себе си с веригите на доброто отношение и Били се бе оказал добър слуга. В отговор Уентхейвън каза.
	— Няколко човека вече заминаха напоследък по необясними причини и аз не мога да сдържа любопитството си. Извиках младия Харботъл… Познаваш ли Харботъл?
	— Не си струва да си търкам подметките за него.
	Неочаквано възхитен от отговора му, Уентхейвън каза.
	— Виждам, че познаваш Харботъл. Когато говорих с него, той току-що беше преживял някакви неприятности. Някой беше изкълчил ръката му в рамото. И този някой бил сър Грифит от рода Пауъл.
	Били достатъчно се беше отпуснал, за да сподели.
	— Той вече е добър човек.
	— И него ли познаваш? — попита Уентхейвън престорено изненадан. — Защото той изчезна почти по същото време, когато изчезна и дъщеря ми.
	Челото на Били се сбърчи от напрежение, когато той запремисля. Беше очевидно, че няма доверие на Уентхейвън. Както беше очевидно, че не иска да предаде нито Мериън, нито Грифит.
	— Сър Грифит е изпратен в моя скромен дом от самия крал Хенри.
	Явно поразен от това изявление, Били се оживи.
	— Но не знам защо кралят е изпратил сър Грифит и това ме безпокои — Уентхейвън постави обърнатата си длан върху челото. — Възможно ли е сър Грифит да е изпратен с някаква недостойна мисия?
	— Не — каза Били уверено, — сър Грифит е зает изцяло със сигурността на лейди Мериън, така както и вие… и аз.
	— Много интересно. И как успя да разбереш това?
	— Той ми се закле.
	Ледени тръпки преминаха през тялото на Уентхейвън и той се наведе напред.
	— Заклел се е?
	— Да, закле се, че ще се ожени за лейди Мериън.
	Куражът на Били се изпари пред гнева, който Уентхейвън не можа да обуздае.
	— Заклел се е, че ще се ожени за дъщеря ми?
	— Да, и ще й прави по едно бебе всяка година, за да й намира работа, та тя да няма време да се излага на опасност.
	Били инстинктивно се отдръпна и вдигна ръка да се предпази, но Уентхейвън нямаше намерение да го удря. Не на Били беше ядосан той, а на сър Грифит, който се бе осмелил да си въобразява, че може да се ожени за дъщерята на Уентхейвън, а също и на Мериън, тази уличница, която не беше заела мястото, отредено й според неговите планове.
	Тя беше негова дъщеря, по дяволите! Наистина беше разочарован, когато доведе вкъщи копеле, но тя отказа да се извинява и обяснява, а когато Уентхейвън овладя гнева си, разбра причината за поведението й.
	Синът й — как се казваше той? — Лайънъл? Лайънъл беше одрал кожата на Йоркския род. Беше си умалено копие на Ричард, краля на Англия.
	Кралските копелета не струваха кой знае колко, разбира се, особено тези на детронираните крале, но Уентхейвън имаше подозрения, свързани с обстоятелствата при раждането му. И в края на краищата, какво от това, ако бъркаше? Какво можеше да загуби? Беше един от роднините на вдовстващата кралица Уудвил и колкото по-стабилно стоеше Хенри на престола, толкова по-малко щеше да го интересува дали има или не подкрепата на Уентхейвън или на някой друг от рода Уудвил. С всеки следващ ден от управлението на Хенри позициите на Уентхейвън се разклащаха и той виждаше това. Клетвата за вярност пред Хенри не можеше да се сравнява с младежките му амбиции да стане висша сила в Англия.
	И затова той беше благодарен на Мериън. Тя му беше довела едно кралско дете, което можеше да използва в свой интерес. Може би тя не беше имала предвид точно това, може би не искаше той да го прави, но той беше неин баща и знаеше кое е по-добро.
	Беше се успокоил, след като прозря характера й. На нея не й харесваше да живее далече от кралския дворец. Искаше най-доброто за своя син. Той знаеше, че тя ще оцени труда му, когато даде плодове, така че чакаше и планираше точния момент за действия. И сега, когато времето беше дошло, Мериън беше избягала — в ръцете на някакъв незначителен уелски рицар, който си въобразяваше, че е достатъчно достоен да бъде неин съпруг.
	Уентхейвън притисна корема си през дрехата. Проклета да е Мериън! Беше предизвикала такъв огън в корема му, който не можеше да се угаси и с море от вино. И вижте защитника й. Били! Сврян в другия край на стаята да гледа с копнеж към вратата. Някои приближени на Уентхейвън му бяха казвали, че изглежда същински сатана, когато избухне, но прекалено много беше заложил, за да си позволи да го изгуби така лесно. Неговата задача, както я виждаше той сега, беше да спечели доверието на Били — което не беше лека задача, защото Били беше неволен свидетел на неговата незаинтересованост години наред към собствената му дъщеря. Но всеки можеше да бъде моделиран по волята му, ако намери подходящия камък, върху който да го завърти, и Уентхейвън трябваше да намери камъка, с който да оформи тази сурова глина — Били.
	Как можеше да убеди Били, че единствено сигурността на Мериън го интересува? Би ли могъл да го сплаши, за да я издаде, и какво всъщност е участието на Грифит в нейното изчезване? Беше разбрал едно — не можеше да принуди Били да направи нещо, ако той смята, че с това ще навреди на Мериън или на сина й. Уентхейвън се успокои и извика.
	— Хани. Ела, момичето ми.
	Кучето седна и затупа с опашка от удоволствие. Уентхейвън плесна коляното си и то скочи в скута му, готово да изпълни всяко негово желание, вярно до гроб.
	Така беше. Това любящо и предано куче изгаряше от желание да му достави удоволствие и никога не го беше разочаровало. Нито пък той него. Кучката го боготвореше. Уентхейвън хареса как се откроява златната козина на кучето върху скъпия плат на жакета му. Хареса и реакцията на Били, която беше точно такава, към каквато той се беше стремил.
	Никой човек, който е обичан така предано от едно куче, не може да бъде лош човек. Нито един човек, който се отнася с такава любов към любимото си животно, не може съзнателно да нарани собствената си дъщеря. Уентхейвън нямаше нужда да поглежда към Били, за да се убеди, че всеки път, когато ръката му погалва спаниела, воинът се отпуска все повече и повече. Той го знаеше. Когато реши, че постигнатото го удовлетворява, той вдигна очи към Били и нехайно каза.
	— Били, подай ни онова парченце хляб и сиренето. Трябва да сложим нещо в коремчето, а ти през това време ще ми разкажеш как стана така, че сър Грифит изрече пред теб тази клетва.
	Обмисляйки всяка своя дума, преди да я изрече. Били започна.
	— Той преследваше лейди Мериън, както и аз, и нямаше да го оставя да продължи сам, ако не се беше заклел. Когато го видях за последен път, той се беше отправил по следите й към Уелс.
	— Към Уелс? — в гласа на Уентхейвън прозвуча истинска изненада. — Какво я е накарало да тръгне към Уелс?
	— Сър Грифит твърди, че тя си мисли, че той няма да я последва там. Аз пък мисля — Били почука челото си с дебелия си пръст, — че тя беше паникьосана и не знаеше накъде бяга.
	— Какво може да я е паникьосало?
	— Не знам.
	— Прекара нощта в спалнята на сър Грифит.
	Били поклати глава.
	— Не ти ли е казала? Обзалагам се, че и сър Грифит не ти е казал — Уентхейвън забеляза, че Били започва да се колебае. Вече не изглеждаше толкова сигурен в доброто си мнение за Грифит и той се поздрави за атаката. — Е, обсъждаме безопасното завръщане на лейди Мериън.
	— Безопасно завръщане?
	— Разбира се — Уентхейвън почеса Хани зад ушите. — Лейди Мериън трябва да се върне.
	Били заопипва непохватно пълните с храна блюда, които неизменно стояха върху масата.
	— Не и ако ще се жени за сър Грифит.
	— Били, ние не говорим за някоя селянка. Обсъждаме дъщерята на граф Уентхейвън. Ако сър Грифит иска да се ожени за нея, въпреки че се съмнявам в това, но ако иска, той ще го направи. Едно обаче е сигурно — той не прави това от любов. Бракът с лейди Мериън Уентхейвън е докопване до голям кокал. Семейството му ще иска да знае размера на зестрата й, а аз ще искам да знам какво наследство ще получи от тях в случай, че остане вдовица. Ще трябва да се обсъдят различни договорни отношения между двата рода, та дори и дрехите и покривките, които тя ще вземе. Лейди Мериън ще се върне, защото ще трябва да се прехвърлят земи и пари.
	Били затътри крака към него, без да отделя очи от хляба и сиренето в ръцете си.
	— Сър Грифит не се жени за нея заради парите й.
	— Сигурно не. Ще нарежеш ли хляба? Не обичам да безпокоя кучето си, когато му е толкова удобно. Но в същото време Пауъл няма да се откаже от парите. Парите ми ще отидат в Уелс. Не мога да го повярвам!
	— Това и мен притеснява. Не парите ви, а това, че сър Грифит е уелсец — Били отряза една филия хляб с войнишкия си нож и я подаде на Уентхейвън. — Смятате ли го за варварин?
	— Не бих искал да се срещнем с него на бойното поле, ако това имаш предвид, но се съмнявам, че ще нахрани лейди Мериън — Уентхейвън подаде една коричка на Хани. — Сериозно. Между другото, изгоних Харботъл.
	— Добре сте направил, милорд — одобри Били.
	— Да, не беше цвете за мирисане, но Грифит наистина показа свирепия си нрав, когато се опре до бойно изкуство. Как само измъкна ръката на Харботъл от рамото, а той държи с нея меча си — Уентхейвън отхапа от хляба и започна замислено да дъвче. — Имаше ли лейди Мериън някакви счупени кости онази сутрин, когато й помогна да замине?
	— Н-не — заекна Били. — Нито синини, но беше тъмно и не можах да видя много добре.
	— М-м. Е, може да е избягала от Грифит заради някакво глупаво моминско объркване. Тя не е мома, разбира се, но това е възможно — хлябът и масленото сирене отпуснаха малко свития на топка стомах на Уентхейвън, а и резултатите от взетите мерки за подбиване авторитета на Грифит изглеждаха доста успешни. Той се облегна удобно на възглавничките зад гърба си и за пореден път се зае да доведе плановете си до желания край.
	— Иска ми се да вярвам, че ще мине под венчило по своя собствена воля. Иска ми се да мога да й помогна, ако й се наложи да избяга от крепостта „Пауъл“. Но не виждам как бих могъл да помоля някой добър англичанин да дебне на чужда територия само и само аз да съм спокоен за дъщеря си.
	Били вдигна ръка, но Уентхейвън му махна да я свали.
	— Не, Били, нека помисля — Той отчупи парче от сиренето за Хани. — Имам уелски наемници и на никого няма да направи впечатление, ако ги види там, но всъщност им нямам доверие. Те са в състояние да си направят удоволствието с лейди Мериън, преди да я върнат, и в същото време ще си поискат да им заплатя надницата.
	— Извинявайте, милорд…
	— Ако имаше някакъв начин…
	Уентхейвън умишлено налапа един голям залък, с който така запълни устата си, че да не може да говори. Тогава Били избухна.
	— Но, милорд, има начин. Направете ме командир на наемниците.
	Уентхейвън едва не се задави със сиренето и мъчително се изкашля. Той погледна блесналите очи на Били и каза.
	— Не можеш да командваш всички тези наемници. И кой ще се грижи за защитата на „Уентхейвън“? Замъкът не може да остане неохраняван.
	— Вие имате воини англичани, които с желание и готовност ще защитят „Уентхейвън“. Но ако трябва да задържите уелсците, тогава ми дайте само трима. Заедно с тях ще върна лейди Мериън от Уелс.
	— Пази Боже, тази идея я запази за себе си — каза Уентхейвън, побутна кучето да слезе на земята и се наведе да го погали, но всъщност искаше да скрие лицето си от Били, за да не види изписания върху него триумф. — Всъщност, нямам нищо против да ти дам пет души. Вземи петима от наемниците. Те ще те преведат през Уелс и ти ще ми върнеш лейди Мериън обратно у дома.
	Били изпъшка толкова тихо, че Уентхейвън се усъмни дали е чул добре.
	— Но какво ще стане, ако тя иска да се омъжи за сър Грифит? Готов съм да се закълна, че той е почтен мъж.
	— Познавам много почтени мъже, които не се отнасят добре с жените си — каза Уентхейвън и Били се съгласи. — Но, въпреки че имах по-големи планове за нея, ако тя иска да се омъжи за сър Грифит, ще й дам благословията си и зестрата й. И от този ден нататък ще наричам уелсците свои най-скъпи роднини.
	Били съвсем не изглеждаше очарован от мисълта за сродяване с уелсците, но в същото време беше удовлетворен от великодушното решение на графа.
	— Ще избера хора…
	— Вземи Кледуин — посочи Уентхейвън.
	— На него не може да се разчита.
	— Но той е командир на уелсците и говори английски и уелски. Трябва да го вземеш.
	Тази препоръка беше оправдана и Били не можа да измисли друга причина, за да се противопостави.
	— Както кажете, милорд, но ще го държа под око.
	Когато Били се запъти към вратата, Уентхейвън промълви.
	— И той ще те държи под око.
	Били спря.
	— Милорд?
	— Много съм ти благодарен. Били. Ти успокои болките в главата, които вече имах от притеснение — Уентхейвън му се усмихна и махна с ръка за довиждане, след което се обърна към Хани.
	Когато вече беше сигурен, че Били е достатъчно далеч, за да го чуе, той отиде до прозореца и изля останалата бира. Върна се, наля две чаши вино, взе едната и се върна обратно. С рязко дръпване разтвори завесите.
	— Излез и изпий една чаша вино с мен, скъпа моя — каза гой. — И никога не се залъгвай, че можеш да шпионираш своя господар.


>	Десета глава

	— Мериън да е там вътре? — Арт със съмнение погледна към обрулената от ветрове и дъждове окаяна хижа. — Тук? — той обходи с поглед бедното селце, сгушило се в уелската планина Клайд.
	— Нищо не разбирам — Грифит не можеше да проумее как Мериън е могла сама да стигне толкова далече и защо беше спряла тук. В първия момент селяните отрекоха да е в хижата, но една дребна монета, подхвърлена към едно от децата, свърши добра работа. Детето се обърна и кимна с главица по посока на хижата. Лицата на селяните станаха мрачни, когато разбраха, че ще ги лишат от богатата пришелка. Скупчиха се по вратите на къщите си и не откъсваха очи от тях въпреки виещия леден западен вятър.
	— Защо не е отседнала при духовниците — попита Арт. — Поне щеше да е на топло и в безопасност?
	— Защото всеки би я потърсил първо там — това, че я разбираше толкова добре и дори й съчувстваше, не топлеше в момента Грифит. Тя беше принудена да бяга. И бягаше от него.
	Арт явно не разбираше, че с думите си раздухва пламъците на неговия гняв.
	— Ще те шамаросам, само ако се опиташ да я преместиш.
	Подгизнал от дъжда и суграшицата, Грифит намери сили да се пошегува.
	— Защо, Арт? Нима имаш предвид, че е по-добре да остане тук, отколкото да дойде при мен на топло — и той повдигна единия край на пелерината си и добави — сухо?
	— Тя е борбена жена — Арт хвърли бърз поглед към Грифит. — Може би и затова приличаш на воин, който всеки миг ще разкъса обсадата. Как ще се вмъкнеш — плавно като гръмотевичен облак или ще изтрополиш като великан от камък?
	Грифит свирепо го изгледа и тръгна напред.
	— Значи като великан от камък — каза със задоволство Арт.
	Грифит блъсна окаяната малка порта.
	— И като гръмотевичен облак — добави Арт.
	Грифит се наведе и влезе вътре. В средата на пода горяха бучки торф, превърнали се в главни. От тях на талази се виеше пушек и се завърташе из стаичката, носен от неизбежното течение. Стаичката беше оскъдно обзаведена — едно легло и една пейка. Мериън нямаше причина да се безпокои за шпиони в тази порутена хижа. Парчета от мазилката бяха попадали върху пръстения под и в стените зееха такива дупки, че никой не можеше незабелязано да застане зад тях.
	Вятърът и дъждът свободно нахлуваха през дупките и Грифит премигна. Очите му сълзяха от пушека. Мериън се бе сгушила под едно одеяло върху паянтовото дървено легло и лежеше със затворени очи. До нея Лайънъл си играеше с клончета и трески и ги трупаше на куп. Той вдигна очи, видя Грифит и наддаде радостен писък. От вълнение започна да рита с краченца и събори наредените пред него пръчици.
	— Грифит — каза той.
	— Не, сладурче — прошепна дрезгаво Мериън, без да отваря очи. — Никакъв Грифит.
	Грифит беше влязъл готов да ръмжи, да се бие и дори — ако се наложи — да използва силата си, без да се съобразява с кавалерството. А сега изведнъж стана несигурен. Защо Мериън лежи, без да помръдва? Защо не погледна, когато вратата с трясък се отвори? Той отиде до нея и седна на одъра, като се настани между майката и детето. Лайънъл протегна ръчички и Грифит го вдигна.
	— Тук съм, Мериън.
	Тя на мига отвори очи. Позна го и в първия момент радост огря лицето й, което помръкна от страх веднага след това. Тя се опита да седне. Насили се и помръдна устни да изрече „Грифит“, но никакъв звук не излезе от тях.
	Нелепата им среща си беше направо ирония на съдбата и той би избухнал в гръмогласен смях, ако отчаяният й поглед и трескавата червенина по страните й не му казваха истината. Тя беше болна, толкова болна, че едва говореше, толкова болна, че той се изплаши за живота й.
	Мериън отново рухна в леглото. Беше толкова немощна, че нямаше сили да стои изправена. Опита се да докосне с пръсти Лайънъл, но ръцете й сякаш бяха пълни с олово и паднаха покрай тялото й. Сълзите в очите й бяха израз на абсолютната й безпомощност и вълна от съчувствие и състрадание заля Грифит. Той свали пелерината, нави нагоре ръкавите си и постави длан върху челото й. Потръпна от горещината и кимна с глава на Арт да се приближи.
	Арт се забави, но това не изненада Грифит. Арт беше смел като лъв, но и милозлив като монах. Той не се страхуваше от смъртта за себе си, но тя го ужасяваше, когато се отнасяше до тези, които обича. А той вече обичаше Мериън. Арт сведе насълзените си очи към нея и прошепна.
	— Тресе ли те?
	— Артър — смъмри го Грифит. — Жива ли я оплакваш?!
	Мериън измъкна изпод одеялото ръката си и стисна разтреперените пръсти на Арт. С мъка ги повдигна към устните си, целуна ги и каза дрезгаво.
	— Арт… Синът ми… закриляй го… пази го…
	Това беше молба, едно свръхчовешко усилие, направено с нищожното късче воля, която беше запазила. Арт набързо прехвърли през главата си своя шестдесетгодишен живот и обеща тържествено.
	— Ние ще ти помогнем.
	— Лайънъл — настояваше тя, стиснала здраво с тънките си пръсти ръката на Арт.
	— Ще се грижим за него, момичето ми.
	— Ти! — пълните й със сълзи очи се стрелнаха към Грифит, след това обратно към Арт. — Ти се закълни.
	Грифит беше зашеметен. Сякаш великанска сила го блъсна в гърдите, той се олюля и задникът му изтрещя в пода.
	Тя не му вярваше. Тя се страхуваше за живота на сина си, когато е с него.
	Нямаше значение, че също се беше опитвал да разбере какви са намеренията на Хенри. Нямаше никакво значение. Беше логично да се приеме, че той е убиец, изпратен от Хенри. По дяволите, тя трябваше да му вярва. Беше й казал, че може да му вярва. Той й вярваше. Беше посял в нея своето семе.
	Арт по-спокойно обмисли основанията за страха й. Когато се досети кои са те, той се възпротиви.
	— Момичето ми, Грифит няма…
	— Закълни й се, Артър!
	Ужасен, Арт умолително разпери ръце.
	— Но тя мисли…
	— Знам какво мисли — Грифит почти усещаше горчивия вкус на разочарованието. — Закълни й се. Дай мир на разкъсващите я, противоречиви мисли.
	И Арт — нещо съвсем нетипично за него — се закле, заеквайки, да защитава Лайънъл от всякакви опасности с цената на собствения си живот. Мериън плъзна ръка върху дюшека, вперила трескавите си, но въпреки това предизвикателни очи в Грифит.
	Без да откъсва поглед от нейния, Грифит нареди.
	— Арт, ти вземи момчето.
	— Грифит, тя е болна, тя не знае какво говори — Арт се наведе и намести Лайънъл на гърба си.
	— Не, Арт, знае. Иди да купиш каруца.
	— Нали няма да й крещиш?
	— Не, няма да й крещя — отвърна Грифит с глас, олицетворяващ самото търпение. — И купи всички одеяла в това забравено от Бога селце.
	Арт вървеше напред-назад и подрусваше Лайънъл, за да го успокои, като не сваляше очи от Грифит.
	— Имаш лют нрав.
	— Не ми вярваш, че ще съумея да го овладея ли?
	Това като че ли задоволи Арт, защото той само предупреди.
	— Тези селяни ще ме изцедят до шушка.
	— Помоли ги — Грифит оголи зъби, — да бъдат благоразумни, ако не искат един жесток рицар да се разправя с тях.
	— Май ще е по-добре да им кажа, че момичето има треска и цялото село може да се зарази. Та ние затова я отвеждаме.
	Грифит се опита да се усмихне, провождайки Арт с очи, но усети, че устните му са толкова вледенени, че не може да го направи. Заради нея. Заради разочарованието.
	Той коленичи пред леглото и се надвеси над Мериън.
	— Погледни ме! — заповяда той. — Погледни ме! И добре ме виж! — той бавно запълни пространството пред очите й с тялото си — раменете, гърдите, ръцете и лицето, което Арт намираше за грозно, а тя изпитваше копнеж по него.
	Долната й устна потръпна и сълзи бликнаха в очите й. Тя зарови лице в грубото одеяло, за да ги попие, и направи това, което той поиска от нея. Огледа го от главата до петите, като че ли беше пътник, който търси подслон. Грифит изчака да приключи огледа си и каза.
	— Аз съм воин. Възпитан съм да се бия. Ако исках, можех с един удар да строша врата на Арт и да взема Лайънъл от него.
	От гърлото й не излезе звук и Грифит разбра какво му казва само по движението на устните й.
	— Не Арт.
	— Не, аз няма да направя нищо лошо на Арт и изборът ти в чии ръце да повериш Лайънъл е добър, но кой ще защитава теб?
	Той видя, че думите му я накараха да се замисли. Дълго, толкова дълго, че сякаш й причиняваше болка. Накрая тя го погледна и кимна, като че ли го питаше „Ти ли?“.
	Грифит се потупа по гърдите.
	— Да, аз ще се грижа за теб.
	Съмнението не напускаше очите й. Какво имаше толкова да премисля? Какво въобще мислеше? Че ще я остави тук? Че щом като вече я е открил, ще я убие? Или че ще я изостави болна, докато Господ се погрижи за нея, и съвестта му ще си остане чиста?
	Даваше ли си тя сметка, колко жестоко го бе пронизала с острието на своето недоверие? Може би си даваше, но беше твърде немощна да скрива истинските си чувства. Въпреки това той не знаеше дали някога ще може да й прости.
	В този миг тя кимна в съгласие, че приема грижите му и усещането за безизходица, насъбрало се в душата му, започна да се топи.
	— Вярваш ли, че ще се грижа за теб?
	Без да се колебае, тя кимна, а върху лицето й просветна почти незабележима усмивка.
	Грифит едва не простена. Опасяваше се, че може всичко да й прости, когато го погледне по този начин. Като се опитваше да не й показва колко много се е размекнал, той неохотно изрече.
	— Е, отбелязахме някакъв напредък — обикновено резкият му глас прозвуча вяло, докато я повдигаше да седне. Загърна треперещото й тяло в одеялото и продължи. — Ще наклада огън, ще хапнеш малко топла супа и силите ти ще се възстановят — той отри чело в завързаната й с кърпа глава и най-после се усмихна. — След това ще те заведа при майка ми.
	Тя нямаше сили да протестира, а и несгодите на пътуването бяха поугасили желанието да спори.

	* * *

	Навсякъде мрак и влага. Премръзнала и изгаряща от треска, Мериън ту заспиваше, ту се събуждаше. Колелата пропадаха във всяка дупка по пътя. Костите я боляха, главата й щеше да се пръсне, зъбите й тракаха.
	Каруцата спря и Мериън отвори очи, но нищо не се промени. Тя не виждаше. Беше все така тъмно и задушно. С останките от съзнанието си тя се запита дали не е умряла. Дали не е положена в ковчег? Кой щеше да се грижи за Лайънъл?
	Толкова се разтревожи, че успя да помръдне и това събуди болките по цялото й тяло, но се досети — Арт щеше да се грижи за Лайънъл. Арт се беше заклел да се грижи за Лайънъл въпреки нежеланието на Грифит. И Арт щеше да удържи клетвата си.
	И тя не можеше да е мъртва. Беше прекалено нещастна, за да е мъртва.
	Тя започна да долавя някакви гласове, отначало отдалече, но после все по-близо и по-близо, които викаха на този странен език. След това чу някой до колата да казва.
	— Майко, имам нещо за теб.
	Грифит. В дома на Грифит ли бяха пристигнали? Навярно, а в същото време той говореше на английски. Някакъв мил и весел глас прекъсна мислите й.
	— Прането ти може да почака.
	Думите бяха посрещнати от силен смях, но Грифит отвърна.
	— Това е подаръкът, за който не престана да ме молиш през последните десет години. Внуче.
	Внуче? Мериън неспокойно се размърда. Това беше някакъв заговор! Как смееше той да представя Лайънъл за свой син. Нямаше защо да се чуди, че говори на английски. Искаше тя да разбира какво си говорят. Смехът около каруцата заглъхна и последвалата тишина беше по-красноречива от всякакви думи.
	Добре. Близките на Грифит бяха възмутени. Също като нея. Не чу нищо друго, докато Лайънъл не изчурулика.
	— Грифит.
	— Арт се съгласи.
	— Да, момчето ми, а това е майката на Грифит.
	Само да можеше да проговори. Тя се напрегна, за да долови възмущението в гласа на майката на Грифит и думите, с които тя отхвърля възможността Лайънъл да е негово дете, но вместо това, чу ужасена един глас, пълен с одобрение.
	— За момче е красив, но е тежичък. На колко години е?
	Грифит отвърна гордо.
	— Няма още две, но е много умен и енергичен.
	В разговора се включи непознат мъжки глас, който много приличаше на гласа на Грифит.
	— Изглежда трябва да ни признаеш нещо, Грифит Райс Вогън Еднифед Пауъл!
	— Всичко ще разкажа, тате, но първо…
	Мериън стисна очи, но нищо не можеше да й помогне срещу болката от режещата светлина, когато Грифит отметна чергата. Тя вдигна ръка към очите си, опитвайки се да препречи пътя на ослепителните лъчи.
	До слуха й едва достигна викът на майка му.
	— Мили свети Уинифред, жива ли е? Вземи бебето, Райс.
	Каруцата се разклати и след това Мериън усети една ръка да гали бузата й. Нежният глас сгълча Грифит.
	— Грифит, имаш ли малко мозък в главата си? Момичето е болно, не виждаш ли? Как може да я влачиш през половината Уелс като натъпкани с дисаги пране? Мило момиче…
	— Лейди Мериън — уточни Грифит.
	— Лейди Мериън — повтори майка му след него. — Аз съм Ангарад, майката на Грифит, дъщеря в рода на един от най-древните лечители Ривалон. Ние сме прочути знахари и аз ще ти помогна.
	Докато тя говореше, Мериън бавно отдръпна ръката си. Каруцата, която беше тръгнала, след като майката на Грифит седна до нея, спря отново. Намираха се в просторен слънчев обор, наоколо се носеше мирис на сено и добитък, писъци на соколи огласяха въздуха и светлината не режеше очите, както навън. Въпреки това тя пак премижа. Множество ръце, навярно на слуги и работници в обора, се протегнаха към каруцата, а пред всички стоеше малка група мъже — Грифит, Арт и още един мъж, висок колкото Грифит. Едрият непознат държеше в ръцете си Лайънъл, значи той беше Райс. Но вниманието на Мериън се насочи единствено към Ангарад.
	Главата на жената беше увита в старомодна бяла забрадка, под която се виждаше руменото й лице. Върху заоблените й страни се появиха трапчинки, когато се усмихна, а бръчиците около очите и устата издаваха, че често го прави. Очите бяха необичайни — светли, златни като на Грифит, но в тях нямаше и помен от неговата суровост.
	— Горкото дете — приласка я гласът на Ангарад, докато я притискаше към пищната си гръд.
	Може би беше виновна миризмата на прясно изпечен хляб, или може би топлият прием, но Мериън се разплака. Безмълвните й сълзи терзаеха тялото й, разкъсваха гърлото й.
	— Горкото дете — повтори Ангарад. — Грифит, вземи я и веднага я отнеси в имението.
	Грифит се надвеси над каруцата и взе Мериън на ръце.
	— Ела! — заповяда той, като че ли тя имаше някакъв избор. Болката от раздвижването предизвика нови сълзи и тя се отпусна на рамото му. За първи път, откакто Мериън го познаваше, гласът му прозвуча неуверено.
	— Мамо?
	— Аз ще се погрижа за нея — каза Ангарад. — Арт, хвърли този шал отгоре й, за да не се намокри.
	Лека вълнена тъкан покри лицето на Мериън, но тя веднага отметна завивката. Не искаше нещо да й пречи да вижда или да диша. Искаше да гледа, да вдишва свеж въздух. Тя зърна отчаяното лице на Арт в мига, в който той поясни.
	— От треската се държи така.
	— Не се отчайвай, Арт. Скоро ще бъде по-добре — Ангарад подпъхна одеялото около раменете на Мериън. — Така по-добре ли е?
	Грифит каза.
	— Ще я настаня в моята спалня.
	— Венчани ли сте? — попита Райс.
	— Не още.
	— Тогава няма да спите в едно легло в нашата къща.
	— Както кажеш, тате.
	— Тя вдовица ли е?
	Райс питаше така, сякаш Грифит е задължен да му отговори и това отношение изненада Мериън. Тя познаваше Грифит единствено като властен рицар, а ето че тук имаше един мъж, който изискваше уважение от Грифит. И го получаваше.
	— Не, тате, не е вдовица.
	Райс намести Лайънъл в ръцете си, като че ли изведнъж детето беше станало толкова горещо, че го пареше, и му беше трудно да го държи в ръцете си.
	— Няма ли съпруг?
	— Не, тате — каза сериозно Грифит. — Никога не е имала съпруг.
	Без да прояви каквато и да е тактичност или чувство за благоприличие, Райс одобрително кимна.
	— Добре. Помисли тогава дали не трябва да се подготвим за обсадата на някой разгневен рицар.
	— Можеш да разпитваш Грифит и по-късно — намеси се Ангарад и на Мериън й се мярна мисълта дали Райс беше абсолютен господар в имението си. — Сега трябва да се погрижим за лейди Мериън. Грифит, заведи я в твоята спалня.
	— Жено!…
	Гласът на Райс прозвуча заплашително, но това като че ли не оказа влияние върху Ангарад.
	— Грифит може да спи в голямата стая със слугите.
	Райс изсумтя.
	— Малка тиранка…
	По лицето на Ангарад се появиха трапчинките, след това тя му се поклони и шляпна с длани в престилката си.
	— Мили свети Уинифред, трябва да наредя на слугите да приготвят спалнята, а на готвача — да сготви вечеря, подобаваща за случая — тя изтича с леки стъпки, сякаш ангел с разперени криле.
	Грифит я проследи с усмивка, от която гърлото на Мериън се сви, сякаш нещо й приседна. След това той сведе поглед към нея.
	— Ти си загубила своята майка, затова аз ти давам моята — каза тържествено той. Притисна още по-здраво Мериън към гърдите си и тръгна.
	Навън ръмеше дъждец. Капките изпръскаха лицето на Мериън и се смесиха със сълзите, които се стичаха по страните й. Тя премигна, прогони ги и вдигна поглед — пред нея, на високото, се намираше замъкът „Пауъл“. Пазачите приличаха на джуджета в сравнение с масивните порти, стените изглеждаха ниски пред четирите кули. Замъкът — внушителна сива грамада — се извисяваше в двора на имението. Грифит се заизкачва към него и колкото повече наближаваха, толкова по-висок ставаше той — заплашителен, могъщ, непоклатим. Напомняше й за нещо.
	Грифит.
	Искаше да се сгуши в ръцете му и в същото време искаше да избяга. Тук се бе родил Грифит и това място го беше създало и оформило по свое подобие. Също като Грифит то се възправяше свирепо пред своите врагове и в същото време закриляше тези, които бяха намерили подслон зад стените му. Ако склонеше пред желанието на Грифит, тя също щеше да намери подслон там. В противен случай трябваше да се бори с непоклатимата му решителност. И то безполезно, подозираше Мериън.
	Застанаха пред величествената дъбова порта и когато двете крила се отвориха, сякаш за да я погълнат, тя се възпротиви, обзета от сляп страх.
	— Мериън.
	Грифит я повика по име и тя отправи див поглед към него.
	Той знаеше от какво се страхува тя.
	— В някои места в Уелс все още се съблюдава традицията невястата да бъде пренесена на ръце през прага. Останало е от онези дни, когато момите са били крадени от семействата им. Има ли подобен обичай в Англия?
	Идваше й да изкрещи, но успя едва чуто да прошепне.
	— Мръсник. Гадина.
	Той затисна устните й със своите и прекрачи прага. Докато се изкачваше по стълбите към голямата зала, той спря, за да й даде възможност да се огледа.
	— Вашият английски крал Едуард е градил крепости, които да държат в подчинение уелските бунтовници. А ние пък сме построили замъка „Пауъл“, за да се преборим с него. Загубили сме, разбира се. Замъкът „Пауъл“ е преминал в английски ръце, когато моят раболепен праотец е запълзял пред новия си господар.
	Застанала точно зад него, Ангарад го побутна с длан.
	— Горе в стаята ти, Грифит, лейди Мериън ще има възможността да се наслуша на славната история на рода Пауъл, след като оздравее. Това е един стар, мухлясал замък и няма кой знае с какво да се перчиш.
	Мериън разбираше Ангарад. Годините на имението се усещаха по липсата на удобства, но те бяха компенсирани с възглавнички, гоблени и постоянно горящи огньове. Комините пушеха, прозорците улавяха всичката дневна светлина и слугите изпълняваха задълженията си с усмивка.
	Арт пристъпи и свали шала, с който я бяха наметнали.
	— Ще бъдеш добра с лейди Ангарад, нали?
	Мериън се подвоуми и ръцете на Арт леко затрепериха.
	— Независимо колко противен вкус имат лекарствата, които ти дава, ще ги пиеш, нали?
	Тя вирна брадичка и единственото му око се изпълни със сълзи.
	— Никога не съм ти казвал, но ти ми напомняш най-голямата ми дъщеря. Няма да понеса загубата на още едно толкова скъпо същество.
	— Изнудване — прошепна тя, но знаеше, че ще се предаде. — Обещавам!
	Арт се засмя и сълзите му изчезнаха, сякаш беше направил някаква магия.
	— Прави това, което ти казва лейди Ангарад, и ще оздравееш. И аз… — той неловко погледна към Грифит, но въпреки това продължи, като взе Лайънъл от Райс, — аз ще се грижа за твоето момченце точно както обещах. Не се тревожи за него.
	— Няма — каза неуверено тя, защото не беше възможно да не се безпокои за Лайънъл. — Няма да се тревожа.
	Стаята, в която Грифит я отведе, жужеше от шетнята на прислугата. Те затопляха чаршафите, разпалваха току-що накладения огън, ръсеха с уханни билки чистите рогозки по пода. В огнището вече вреше чайник с вода и Ангарад каза.
	— Добре. Донесли сте ми лекарствата.
	Слугините се поклониха и се усмихнаха, когато Грифит положи Мериън върху чаршафите. Той се наведе над нея, подпрял юмруци от двете страни на главата й.
	— Кроесо и Кимру. Добре дошла в Уелс.
	Беше ли почувствала облекчение, когато го видя в онази хижа в планината? Ако беше, не се досещаше защо. Той беше един нахален, противен мъж, който имаше твърде високо мнение за умението си да люби и правото, което му даваше това.
	Превъзбудена, тя се опита да го отблъсне. Ангарад направи това вместо нея.
	— Остави я на мен — каза възрастната жена.
	— Предпочитам да остана да помагам — каза Грифит. — Аз се грижих за нея през целия път до замъка и със сигурност ще съм ти полезен тук.
	— Не! — извика с дрезгав глас Мериън.
	Ангарад погледна към вратата.
	— Райс?
	Райс влезе.
	— Трябва да обсъдим нещо. Ако ни извиниш, лейди Мериън. Лейди Мериън?
	Грифит отговори вместо нея.
	— Лейди Мериън Уентхейвън.
	— Уентхейвън? — повтори остро Райс. — От Шропшир?
	Мериън изплашена вдигна глава.
	— Да, от Шропшир — отвърна Грифит. — Но защо?
	Райс сложи ръка на рамото на Грифит.
	— Трябва да поговорим.
	Грифит погледна към леглото, после последва баща си и затръшна вратата зад себе си.
	Беше доволен, че това пътуване свърши. Беше на прага да обезумее всеки път, когато видеше зачервените, изпити от изтощителна треска страни на Мериън и тъжните й тревожни очи. Но сякаш неговият дом вече беше започнал да оказва чудотворно въздействие върху нея.
	В същото време се досещаше, че го очаква някаква неприятна новина и се обърна към баща си с въпроса.
	— Откъде знаеш името на Уентхейвън?
	— Един стар просяк дойде пред портите само преди две вечери. Беше загърнат до брадата с дрехи и парцали и куцаше много убедително. Ние разбира се сме християни и го заведохме в кухнята да се нахрани — Райс погледна косо Грифит и добави. — Този английски просяк много ме заинтригува.
	— Англичанин? — Грифит изпъна рамене. — Тук?
	— Доста голямо отклонение от пътя на един просяк.
	— Да. Имаше ли някакво обяснение за пристигането си тук.
	— Отначало не. Докато не пресуши голяма част от съдържанието на едно буре с вино. Оплака се, че му станало горещо и свали парцалите от гърба си — усмивката на Райс беше смразяваща. — След това каза, че го е налегнал меракът и се опита да съблазни една от прислужничките. Ако не беше пиян, можеше и да се справи.
	— С хубаво лице? Еднорък? — сърцето на Грифит се сви, когато се досети кой е бил. — Харботъл.
	— А! Ти го познаваш. Отскоро бил сред свитата на Уентхейвън в Шропшир. Отскоро бил и любовник на дъщерята на графа.
	Грифит изръмжа.
	— Мръсният кучи син! Нещастен лъжец! Къде е той?
	— Последвай ме — и докато вървяха към една стая, намираща се в близост до тази на Мериън, Райс му каза. — Заключен е тук. Даваме му ядене по три пъти на ден и толкова бира, колкото може да изпие. Майка ти му издърпа ръката и я намести. Тя го оправи от махмурлука и последното, което чух, е, че две от слугините го посетили през нощта и се справили и с болката в гащите му. Както подозирах от първата вечер, той е едно красиво добиче.
	— Едва ли ще е толкова красив след срещата ни — каза Грифит.
	— Милата ти майка няма да одобри такова грубо отношение към един затворник. Тя не може да устои на едно дете, на един сакат човек, както не може да устои на твоята усмивка и ще излекува лейди Мериън. Ще я накара да се чувства по-добре. Именно по тази причина тя направи всичко възможно Харботъл да се чувства добре — той пъхна един масивен ключ в желязната брава и натисна дъбовата врата. Тя изскърца, отвори се и разкри запалено огнище, кушетка, пейка, маса и табла с храна, която можеше да изкуши и най-капризния вкус. С отегчен жест Райс посочи сър Ейдриън Харботъл, завързан за глезена на единия си крак към леглото. — Състраданието й не признава никаква политика.
	Харботъл забеляза заплашителния вид на домакина си и нададе вой като притиснат до стената вълк.
	— Грифит от рода Пауъл!
	С поклон, който пародираше елегантния придворен маниер, Грифит каза.
	— Веднага щом чух, че имаме гост, дойдох да ви поздравя. Голяма чест е за мен да приветствам най-добрата шпага в Англия — той прекрачи прага на малката стая. — По-скоро май беше вторият по майсторство?
	Харботъл закри наместеното си рамо с ръка и вместо да се защитава със зъби и мускули, използва името на майка му.
	— Майка ти ще се разсърди, ако ме докоснеш.
	— Майка ми в момента се грижи за лейди Мериън Уентхейвън и е достатъчно далеч, за да чуе писъците ти.
	Името на Мериън предизвика лека промяна в Харботъл.
	— Лейди Мериън — той произнесе думите, сякаш се наслаждаваше на името. — Пристигнала ли е?
	Грифит вдигна ръце и ги вкопчи една в друга, сякаш ги забиваше в мускулестия врат на Харботъл.
	Харботъл се изпъна.
	— Или думите ти са измамни, както е измамно гостоприемството ти. От самото начало ли е била тук?
	Райс хвана Грифит за рамото и промълви.
	— Спокойно, момче — той влезе, затвори вратата след себе си и каза на Харботъл.
	— Дойдохме да поговорим с теб като цивилизовани хора, нищо повече.
	— Искал си да ме затвориш в тъмница! — обвини го Харботъл. — И щеше да го направиш, но твоята съпруга — една истинска лейди не би ти позволила да се отнесеш така с един гост.
	— Аз съм бил известен с гостоприемството си в Кимру? — удиви се Райс. — А ти си помисли за това, как биха те приели на друго място.
	Харботъл пребледня и измърмори.
	— Бих искал никога да не припарвам насам.
	— Уентхейвън ли те изпрати? — попита Грифит.
	— Не.
	Харботъл очевидно искаше да каже нещо повече, но не продължи. От Уентхейвън ли се страхуваше, запита се Грифит. Най-вероятно. Дългата ръка на Уентхейвън беше стигнала чак до замъка „Пауъл“.
	— Тогава защо си дошъл в Уелс? — попита Райс. — Защо си бил този дълъг и мразовит път точно в периода на най-силните пролетни дъждове?
	— Дойдох да получа това, което ми е обещано.
	Това беше потиснато самохвалство, но все пак самохвалство, и Грифит попита.
	— И какво е то, би ли ни казал?
	— Той ми обеща, че лейди Мериън ще легне в леглото ми.
	Грифит продължи да пита, пренебрегвайки изцяло това твърдение.
	— И защо граф Уентхейвън е решил да ти обещае единствената си дъщеря? Единствената си наследница?
	— За извършени услуги.
	Грифит и баща му се спогледаха и Харботъл побърза да замаже грешката си.
	— Все пак не е толкова невъзможен този брак.
	— Той е граф, богат и влиятелен, и би могъл да се грижи за Мериън по-добре от теб. Ако говориш истината — Грифит подозираше обратното, — обзалагам се, че не си имал търпение да си получиш наградата и си избързал, преди да извършиш услугата. И той те е изхвърлил.
	Тежкото дишане на Харботъл изпълваше стаята, но той нищо не отвърна.
	— Какви услуги — попита Грифит престорено развеселен — те е помолил да му направиш?
	— Щом толкова искаш да знаеш — каза намръщен Харботъл, без да прикрива пренебрежението си в отговор на веселието на Грифит, — само да я победя на дуел.
	— Но ти вече се опита да го направиш.
	— Той обеща да ме научи на такива удари, които тя не знае, и след това щяхме да се бием отново.
	— Да я убиеш?
	— Не, аз… — тук Харботъл се поколеба. — Не, той нямаше… ами, тя е негова дъщеря в крайна сметка. Какъв смисъл има да ме насърчава да я убивам?
	— Може би не нея, може би сина й? — предположи Райс и Грифит му направи знак да мълчи.
	— Син ли? Кой е той? — каза с присмех Харботъл. — Никой не знае дори кой е бащата. — Погледът на сините му очи се изостри и той замислено почеса масивната си челюст. — Кой може да е бащата, че да е толкова важен, че Уентхейвън да възнамерява да използва…
	— Глупости! — отряза Грифит. — Сигурно има друга причина да иска от теб да…
	— Да я побъркам? — подигра се на свой ред Харботъл и се ухили в лицето на Грифит.
	Грифит си пое въздух и обобщи съвсем различно картината, която Харботъл се опитваше да представи.
	— Мериън има по-добър вкус?
	— По-добър от мен? — Харботъл се надигна, въжето дръпна крака му, той се препъна и грациозно замаха с ръце, докато се озова в предишното си положение. — Погледни ме. Аз не съм див уелски звяр, който говори варварски език и живее в някакъв замък, потънал във влага и мухъл, далеч от английския кралски двор. Аз съм английски благородник, със здрав дух и здраво тяло.
	— Непървороден син. Последна дупка на кавала.
	По дяволите! Грифит искаше да размаже тази красива самодоволна физиономия, но не можеше да си го позволи. Затова се подигра.
	— Достойните обикновени хорица стоят по-високо от теб.
	— Да, по-добре магарешка глава, отколкото конска опашка — Райс предизвика красноречието на Харботъл с кроткото си съгласие.
	— Не е вярно! Аз съм благородник и струвам много повече, от който и да е уелсец, стъпвал някога по земята.
	— А, много е смел за мъж с вързан крак — каза Райс.
	— Не може ли да го вържем за врата — Грифит сложи ръце на хълбоците си и се засмя на тази си мисъл.
	Но усмивката му помръкна, когато Харботъл изръмжа.
	— Дойдох да освободя лейди Мериън.
	Грифит подивя от ярост.
	— Тя ще остане при мен.
	— Защото я насилваш да остане — Харботъл беше улучил слабото място на Грифит и продължи да забива стрелите си точно там. — Как може тя да има доверие на един чужденец, на един мъж, който служи на крал, когото тя презира?
	— Тя ми вярва, тя току-що…
	На Грифит не му достигаха думите, но не и на Харботъл. С бляскави очи и широка усмивка той продължи да напада Грифит.
	— Поне мога да я държа под контрол само с опакото на ръката си и хлапето й ще се върне при граф Уентхейвън. Като й направя други деца, ще забрави за копелето си. Когато стана неин съпруг, тя ще ме лансира в двореца със своите връзки. Ще си държи устата затворена по въпроси, които не я засягат, и ще ме кара да се чувствам добре. Това включва разбира се да й разтварям краката, когато и където аз…
	Харботъл изврещя като плъх, когато Грифит го пипна за врата. По лицето му пробяга бърза мисъл и той заби юмрук в корема на Грифит. Грифит се преви на две от болка, едва чувайки граченето на Харботъл.
	— Дължах ти това.
	Но след това чу първо писъка му, когато Харботъл полетя от удара на баща му, после и звука от изтрещяването на главата му в стената. Едва поемайки въздух, Грифит се изправи, заклати се към вратата и се срути отвън, когато Райс я отвори.


>	Единадесета глава

	Харботъл изпуфтя, след като ключът изскърца в ключалката.
	О, Боже, какво удоволствие си достави като удари Грифит. Можеше да го удря и рита, докато отвсякъде шурне кръв от него. Задоволството от тази мисъл почти притъпи болката му. Той опипа с пръсти пулсиращата си челюст, стана и се взря в пълния леген.
	Не можеше да види добре в него отражението си, но премигна, когато разбра, че от удара на Райс е станала синина. Потопи шепи в ледената вода и потупа с влажни длани лицето си. Ако имаше късмет, можеше да спре подуването и болката.
	Мразеше болката. Това беше тайната на умението му да борави изящно с шпага. Мразеше да му причиняват болка. Не знаеха ли тези глупаци, че когато държиш пленен благородник, има правила, които трябва да спазваш?
	Разбира се той не беше точно заложник. Никой нямаше да плати, за да го освободят. Беше се справял обаче и с по-лоши положения. Просто трябваше да се измъкне оттук сам.
	Върху лицето му бавно се появи усмивка и той се огледа доволен в легена. Какъв красив мъж. Хубави зъби, квадратна челюст, красива коса, мигли, за които много жени биха се съгласили да убият човек, за да ги имат. Да, жените бяха готови да направят много неща за мъж с неговата външност. Така че той щеше да се измъкне оттук.
	Това беше най-лесното.
	Но да реши кого да вземе със себе си, не беше толкова лесно.
	Мериън? Да, за да иска да вземе Мериън, имаше много причини. Защото отказа на него, а прие Грифит. Защото беше дъщеря на Уентхейвън и чрез нея би могъл да отмъсти на графа.
	Искаше я почти до лудост. Разболяваше ли се? Цял започваше да гори, щом помислеше за нея, и тръпки пролазваха по гръбнака му, когато си представяше как я принуждава да съжалява за дързостта си. Представяше си как ще застанат отново един срещу друг със саби в ръка. Тя ще се бие с цялото си умение и сила. Той ще я повали и когато накрая избие сабята от ръката й, ще й покаже какво може да направи сабята на един истински мъж.
	Това, от което се притесняваше, беше мисълта, че е готов да се ожени за нея, дори и ако баща й я лиши от наследство. Да, възможността да укроти тази опърничава жена беше цяло удоволствие, но той искаше да получи всичко — Мериън, положението и парите.
	Но той трябваше да намери верния път. Трябваше да го намери.
	Това нейно хленчещо мъниче беше ключът. Мериън е била в кралския двор, когато го е заченала и по всичко личеше, че Грифит и Уентхейвън считаха детето за важно. А щом Уентхейвън го считаше за важно, то тогава си струваше детето да остане живо.
	Ако успееше да се освободи, ако успееше да сложи ръка върху момчето и ако успееше да се измъкне от замъка… е, тогава щеше да притежава Мериън и той щеше да диктува условията.
	Харботъл се усмихна. Такава перспектива си заслужаваше страданията.

	* * *

	Страданията на Грифит не бяха по-малки, когато Райс го завлече в господарската дневна на втория етаж — от болките в корема и от неодобрението на баща му. Райс затръшна вратата с крак и му заповяда.
	— Свали тези мокри дрехи от гърба си и докато правиш това, разкажи на любящия си баща за тази авантюра с лейди Мериън.
	Грифит виждаше, че баща му е бесен и то с основание. Съпругата на един мъж не засягаше само неговите лични интереси, а интересите на фамилията.
	Той беше задоволил семейните интереси с първия си брак. Между него и съпругата му нямаше спречквания, защото тя си знаеше мястото. Не се обаждаше, където не трябва, защото жена му не разбираше нищо от политика и военни дела.
	Но храната не му беше вкусна и нейното легло не го изкушаваше — това, което един мъж желае повече от всичко друго.
	Само преди месец щеше да се смее до сълзи, ако някой намекнеше, че той може да си избере втора жена, воден от някаква друга мисъл, освен от тези, които се въртяха в гащите му.
	Но преди един месец не познаваше Мериън.
	Господи, Мериън! При възможност да избира сред толкова много жени, той да се спре на най-неподходящата за женитба. Гласът му прозвуча неубедително.
	— Тя е хубава, нежна, сдържана…
	Баща му го прекъсна с рязко махване на ръката и Грифит си припомни колко несговорчив може да бъде понякога баща му.
	— Застани до огъня, когато се събличаш.
	Грифит изпълни нареждането на баща си със същото смирение и готовност, с които изпълняваше повелите му като малко момче. Докато Грифит се събличаше, баща му отваряше наредените до стената сандъци, изваждаше и хвърляше във всички посоки дрехите в тях, наредени грижливо от Ангарад. Накрая събра чифт топли дрехи. Взе ги в ръце и се обърна към Грифит.
	— Сега опитай отново, но този път ми кажи истината.
	Истината? Каква истина? Че Мериън се бие с меч и носи мъжки дрехи? Че след като се възстанови, тя ще бъде също толкова енергична и неудържима като сина си? Не, Грифит не можеше да каже тази истина на баща си.
	— Тате, ще я харесаш, когато я опознаеш — Грифит разтри с ръце настръхналата си от студа кожа. — Тя е мила и възпитана — той усети, че кожата му настръхва още повече, но причината вече не беше мразовитият въздух, а присвитите очи на Райс.
	— Толкова дълъг ли беше престоят ти в Англия, че да забравиш честността.
	Объркай противника си и той ще се огъне. Добра тактика, която Грифит беше използвал много пъти — беше забравил, обаче, от кого я е научил. Повече не можеше да издържа гол на студа и трябваше да помоли.
	— Моля те, тате, дай ми дрехите.
	Баща му изсумтя.
	— Повивал съм те и те научих да пикаеш прав. Нямаш тайни от мен… нали?
	— Искаш да ти разкажа за лейди Мериън?
	— Не — Райс вдигна панталона, който още държеше в ръката си, като примамка. — Искам да ми кажеш истината за лейди Мериън.
	Грифит се замисли. Трябваше да спечели благоразположението на баща си, но как? Беше толкова отдавна, когато дивата му уелска природа се научи да не се подчинява. Спомняше ли си поне малко как?
	Той намери думите и нерешително изрече.
	— Лейди Мериън. Когато вдигна очи към слънцето, виждам нея. Тя е като исландски сокол, достоен да кацне само на кралска длан. Горда и дива, тя се извисява над утринната чучулига в откритото небе.
	Райс му хвърли една долна риза.
	Грифит я облече и върза шнура на врата.
	— Оперението й е великолепно, дори и на дневна светлина се вижда дирята, която тя оставя след себе си.
	Без да го изпуска от очи, Райс му хвърли една туника и го подкани.
	— Давай най-после истината.
	Грифит млъкна, изненадан от себе си, от поетичността, за която мислеше, че животът отдавна е убил в него.
	— Това не е истината — каза той, — това е просто…
	— Това просто е уелската душа, която беше заровил толкова дълбоко, че мислех, че никога повече няма да я намериш — Райс хвърли останалите дрехи на Грифит и дръпна един стол до огъня.
	Зарадван от себе си и от тихото одобрение на баща си — и в същото време напрегнат до крайност — Грифит се облече и продължи вглъбен с възхвалата на своята соколица.
	— Когато някои по-низши смъртни я уловят в капан и я вземат в ръце, тя ги раздира до кръв с ноктите и човката си. Но въпреки че не могат да я удържат в ръцете си, те никога не престават да търсят топлината на крилото й и възторженото въодушевление, което съпътства присъствието й.
	— Но ти можа да я укротиш?
	— Никой не може — Грифит не скри жестоката истина. — Мога да свиря, докато ми пресъхне устата, но тя идва при мен без охота. Не ме раздира с хищните си нокти, но остава само… — той заекна, — заради удоволствията, от които не може да се откаже. Тогава, само в този миг, когато е изморена и заситена, тя е моя и само моя.
	Райс изрецитира:
P>
	Човек с длани празни,
	сокол не ще съблазни.
P$
	Смаян от поетичността на баща си, Грифит мина в отбрана.
	— Аз й давам себе си.
	— Не, не й даваш себе си.
	— Онази част, която има значение. Онази част, която е цяла. Тя няма да усети разликата.
	— Нима? — Райс постави пръст върху слепоочието си. — И соколите, и жените имат прекрасен инстинкт. И се осланят на него.
	Споменът за клетвата, която тя изиска от Арт, прониза сърцето на Грифит. Той си наля чаша вино и я изпи, опитвайки се да преглътне предчувствията си.
	— Тя трябва да разбере, че може да ми вярва.
	Думите на Райс прозвучаха като мощен боен вик и разбиха на пух и прах претенциите на Грифит.
	— Никога няма да ти повярва, ако не й дадеш възможност да те опознае.
	Грифит извъртя глава встрани. Райс потупа ръката му, която беше отпуснал на масата, и каза.
	— Това, което е станало, вече е минало. Всички сме ти простили — само ти не си.
	Горчивината и объркването от спомена за стария му грях вкамениха лицето на Грифит.
	— Загубата на крепостта „Пауъл“ не е нещо, което може лесно да се забрави.
	— Това беше само временно. Нямаше да предам крепостта, ако не знаех как да си я върна. Имаше и други начини да те накарам да си дойдеш, но не бяха толкова лесни.
	— Не е било необходимо. Бях едно глупаво, разглезено момче.
	— Не си бил разглезен. Само вироглав. Майка ти беше права тогава, като ми каза, че ако ти бях отделял повече внимание, цялата тази неприятност нямаше да се случи.
	Грифит прости някогашната избухливост на баща си.
	— Дължеше се на умората от продължителната обсада, снабдяването с вода и страха, че могат да натровят извора, който пълнеше кладенеца.
	— Да, и твоята лудория беше в резултат от трудния живот по време на обсадата. В името на небесните светии, човече, кажи на жената какво потиска душата ти и тя с готовност ще се сгуши в едно гнездо с тебе — след като Грифит не отговори, Райс разкрачи крака и се отпусна. — Такива ли са намеренията ги? Да свиеш гнездо с лейди Уентхейвън?
	Готов да смени темата, Грифит попита.
	— Интересува ли те това?
	— Нашето родословие е достатъчно уважавано, за да понесе позора една англичанка да влезе в семейството, но тя ще донесе ли зестра?
	— Не знам. Съмнявам се.
	— Тогава каква ще е ползата от нея за семейството?
	— Има влиятелни връзки в двореца — Грифит внимателно подбираше думите си. — Английската кралица е нейна приятелка.
	Това вече направи силно впечатление на Райс.
	— Съмнявам се в твоята убеденост в добротата й. Арт сякаш се прекланя пред нея, но на Арт не му е нужно кой знае какво, за да благоговее пред нещо.
	Грифит промълви.
	— Не знам защо държа този старец.
	— Защото му дължиш живота си? — предположи Райс.
	— Може и това да е — Грифит напълни чаша е вино и я подаде на баща си.
	— Мислех, че отново ще потърсиш жена като Гуенлиан. Самият ти много пъти си казвал, че предпочиташ жени, които обичат да плетат и да си стоят у дома.
	— Мериън ще се научи — заяви Грифит. — Да, ще се научи.
	Грифит се усъмни, че баща му надига чашата, за да прикрие усмивката си, но когато той я гаврътна и избърса устата си, върху лицето му не беше останала и следа от усмивка.
	— Мисля дали съвсем скоро бащата на Мериън няма да застане с войска пред портите ни и да си я поиска.
	Грифит седна на една пейка и се наведе към огъня, за да се сгрее.
	— Възможно е, ако знаеше къде е. Но обсадата не е предпочитан начин за действие при Уентхейвън. Той по-скоро би ловувал в мрака като копой и би влачил жертвата си за врата.
	— Е, това е успокоително. Трябва ли да внимаваме да не изчезне лейди Мериън?
	— Тя е в безопасност в замъка „Пауъл“ — в гласа му прозвуча по-скоро надежда, отколкото сигурност, — но може би Лайънъл се намира в голяма опасност.
	— Баща му ли го търси?
	— Не знам кой е бащата на Лайънъл, но той досега не е проявил интерес. Въпреки това момчето е важен фактор по много причини, някои от които още не са ми ясни.
	— Значи съм бил прав. Уентхейвън цени високо Мериън заради сина й.
	— Подозирам, че това е така, но не искам Харботъл да го разбере.
	— Какво значение може да има синът й?
	Грифит искаше да обясни, да поиска съвет от баща си. Но ако направеше това без съгласието на Мериън, това означаваше да предаде доверието й — доверието, което Райс смяташе за недостижимо.
	— Тате, не мога да ти кажа истината, но трябва да те предупредя. Приютяването на Мериън и Лайънъл може да постави в опасност замъка „Пауъл“ и всички е него. Ако искаш, можеш да им откажеш убежище и аз ще ги заведа другаде.
	— Глупости! — отсече Райс. — Ако им откажа гостоприемство от страх за живота си, майка ти ще ме изхвърли от най-високата кула. И още по-лошо — ще ме изхвърли от леглото си.
	Грифит се разсмя. Не беше и очаквал друга реакция, но беше длъжен да предупреди.
	— Да, тате, но едно мога да ти кажа със сигурност. Мериън никога не е била любовница на Харботъл.
	Райс присви очи и огледа сина си от глава до пети.
	— Не те моля да извършваш предателство спрямо собствената си почтеност, но не казвай на майка си. Тя мрази тайните.
	Грифит се отпусна назад в стола и осъзна, че засега Райс беше оттеглил възраженията против Мериън. Вярно, дългът към семейството беше дълг на Грифит, понеже Райс вече остаряваше, но романтичната му уелска душа оставаше млада и тя осъждаше всякакво разделяне на Грифит от тези, които го обичаха. Грифит попита.
	— И така, какво ще правим с Харботъл? С този навлек?
	— Навлек ли го нарече? — Райс бурно се разсмя и изведнъж млъкна. — Не обиждай навлеците, като наричаш Харботъл така.
	— Да, дори и един навлек има някаква гордост — съгласи се Грифит. — Тук ли ще го оставим? Той е роден предател и може би е разумно да го държим под око.
	— А ако го изхвърлим? — разсъждаваше Райс на глас. — Времето през пролетта е променливо, един ден вали, на другия е студено… Ако остане в околностите, скоро ще го сполети нещастие…
	— Много му е удобно в тоя затвор.
	Погледите им се срещнаха и те казаха в един глас.
	— Ще го изхвърлим.

	* * *

	— Трябва да си изпиеш лекарството — придумваше Ангарад Мериън, като държеше чашата с отвара пред стиснатите й устни. — Обеща на Арт да го направиш.
	Мериън стисна носа си, за да се предпази от зловонието.
	— Не съм му обещавала, че ще го пия цял живот. Вече съм по-добре.
	— Наистина си по-добре. Тази седмица в леглото ти се отрази добре — Ангарад намести ръката на Мериън върху чашата. — След още една ще бъдеш по-добре.
	— Още една седмица! — изпищя Мериън и за нейно разочарование последната дума прозвуча възглухо и дрезгаво. Ангарад бързо се възползва.
	— Виждаш ли, сама си причиняваш болка — тя погали Мериън по бузата — като майка, която примамва детето си. — Ако го изпиеш, ще разреша да имаш посещения.
	Мериън я погледна сърдито. Изгаряше от нетърпение да възвърне силите си. Беше мислила, че ще умре. Изглежда е била на косъм от смъртта. Дните на треската й се бяха видели безкрайни — един тъмен водовъртеж от болка и страх, от ужасяващи кошмари, от които се събуждаше, само за да кашля до припадък.
	Болестта като че ли беше изпила до капка енергията, която я движеше. Можеше да вдигне глава от възглавницата, но сякаш нямаше смисъл да прави това. Можеше всеки ден да проверява, че съкровището си стои в торбата, в която го беше сложила, но това сякаш също нямаше смисъл. Можеше да седи, за да вчешат косата й, и да се изправи, за да се погрижи за нуждите на тялото си, но не искаше да излезе навън и да застане с лице пред неизброимите предизвикателства, които бяха изпълнили живота й. Синът й беше в безопасност, грижеха се добре за него и тя се отдаваше на умората. Костите й тежаха от умора.
	— Ще ти разтрия гърба предложи Ангарад.
	Мериън не беше сигурна дали го иска. Но знаеше, че Ангарад прави всичко, което е добро за нея.
	Грифит й беше предложил майка си, като че ли беше най-драгоценният подарък, който можеше да й поднесе. А Ангарад доказа, че е повече от майка. Тя взе Мериън под своя закрила, както квачката прибира под крилото си своето любимо, отдавна загубено пиленце. Според Мериън тя се тревожеше прекалено много за нея, но го правеше с такава любов и загриженост, че Мериън усети как започва да прави всичко, само за да не се безпокои Ангарад. А Ангарад наистина обичаше. Обичаше Мериън, обичаше Лайънъл — и то с такава нежна всеотдайност, сякаш бяха нейни собствени деца. Беше заложила в капана топлината на майчинството и Мериън с желание захапа стръвта, влезе в капана и остана там.
	— Тиранка — промълви Мериън и изпи противната отвара. Имаше вкус на изпражнения от прилеп, примесени с билки. Знаеше, че нищо чудно и да е това. Но нямаше какво да мисли по този въпрос, така че взе халбата с бира, която Ангарад й подаде да си изплакне устата, издърпа нагоре широката си нощница и се преобърна по корем. — Разтрий ме, моля те.
	Ангарад се настани на дюшека до Мериън, отмести дългите й червени коси и се захвана да разтрива мускулите, които реагираха на дългите часове, прекарани в леглото.
	Мериън отрони покъртителен стон на удоволствие, след това попита.
	— Лайънъл ще дойде ли да ме види?
	— Лайънъл, Райс и Грифит.
	— Грифит? — изтощението, което беше повалило Мериън, сякаш се стопи и тя се опита да се надигне на лакти. — Не искам да виждам Грифит.
	— Цяла седмица му отказваш. Заприличал е на мечка, която се готви да се изправи срещу бик. Ходи насам-натам, цупи се, говори троснато — Ангарад шляпна леко Мериън по задника, като че ли вината за това беше нейна. — Този път го пусни в стаята и вземи да ни спасиш от тази беда.
	— Не се чувствам достатъчно добре за среща с него.
	Ангарад натисна главата й във възглавницата.
	— Само преди миг беше достатъчно добре, за да станеш.
	Мериън се възпротиви доста неубедително.
	— Ще ми стане по-зле, ако се срещна с него.
	— Ще ти стане по-добре! — Ангарад натисна с длан гърба на Мериън. — Чуй само как бие сърцето ти. Ще ти раздвижи кръвта и ще изхвърлиш всички отрови, от които сега ти е зле.
	Мериън зарови глава във възглавницата, за да скрие зачервените си страни. Щом Ангарад забеляза толкова лесно объркването и страха й, дали и някой друг нямаше да ги забележи? Дали Грифит щеше да ги види?
	Никога в живота си Мериън не се беше крила заради проблемите, които има. Наистина в онези години лейди Елизабет дори се беше оплакала, че се втурва към тях. Но тогава беше различно. Сега тя не беше на дуел, в който трябва да демонстрира ловкостта на своя меч или дързостта, с която посреща предизвикателството.
	Сега трябваше да застане лице в лице с мъжа, който я беше довел до предела на самообладанието й и който я беше накарал дори да премине отвъд този предел. Беше нахлул в душата и тялото й и то с нейна помощ. Беше откраднал нещо, което никога не можеше да бъде върнато — нейната невинност — и на нейно място се беше настанила безизходицата, която я затваряше в един омагьосан кръг.
	Тя надигна глава и помоли.
	— Не може ли да почакаме до утре.
	Мериън подскочи, когато Грифит отговори на въпроса й.
	— Нито ден повече.
	Само един поглед й беше достатъчен. Грифит приличаше на някой от онези древни побити камъни, които стърчат от земята. Беше ги видяла по време на пътешествието си през Англия. Още повече от тях видя в Уелс. Тук ги наричаха менхири. Обрулени от ветровете и дъждовете, те стояха непоклатими, нерушими, неразгадаеми. Това бяха паметници, които отричаха хода на времето и мълчаливо провъзгласяваха своето величие.
	Тишината в стаята изопна нервите на Мериън, за които никога не си беше давала сметка преди, и тя се реши да го погледне още веднъж.
	Сега Грифит се бе приближил към нея и вече не беше само една заплашителна грамада, а мъж. Мъж, който беше твърд, разгорещен и огромен — като менхир, топъл като земята, от която е излязъл.
	Можеха ли те двамата да общуват без думи? Колкото и да не й се искаше, Мериън трябваше да си признае, че могат. Като че ли той ясно й беше казал каква ярост го изпълва и какви желания го разкъсват. Той я желаеше до лудост и в същото време се ненавиждаше, че я желае.
	Дали Грифит имаше някаква слабост? Ако имаше, слабостта му беше тя, и той се бореше със себе си, за да я постави на полагаемото й се място в своя добре организиран живот.
	Гласът му беше станал дрезгав от изгарящата го страст, когато я попита.
	— Добре ли си?
	Тя усети, че за пореден път е загубила дар слово и само кимна.
	— Веднага щом обявят годежа ни в църквата, ще се оженим.
	Тя моментално възвърна способността си да говори и отсече.
	— Не!
	Той сякаш изведнъж се извиси над нея.
	— Трябва да бъдем отговорни за действията си.
	Когато застана лице в лице срещу него, тя не можеше да мисли за нищо друго, освен за скандалната им веселба между чаршафите. Но трябваше да помисли и за друго. Тя беше отговорна за Лайънъл. Като внимаваше да не напряга все още болното си гърло, тя отвърна.
	— Аз съм отговорна. Не мога да се омъжа за приближен на Хенри. Не сега. Никога!
	Беше странно, че усети болката, която пробяга по грубото му лице, като своя собствена. Беше странно, че изпита срам заради подозренията, които можеха да се окажат жизненоважни за нейното дете.
	Грифит се приближи към прозореца, който гледаше към стените на замъка. Подпря рамо на стената и заговори категорично, както един менхир би говорил, ако можеше да говори.
	— Ще кажа на свещеника да обяви сватбата ни след три недели.
	— Само си губиш времето.
	— Ще видим — отвърна той.
	— Синко — намеси се Райс с натежал от недоволство глас, — не можеш да я накараш насила да се омъжи за теб.
	Мериън едва не подскочи от изненада. Райс стоеше насред стаята с Лайънъл на ръце, като че ли е бил там през цялото време на разговора й с Грифит. Но тя не го беше забелязала. Не беше забелязала и детенцето си, за което беше копняла. Като помисли за това, даде си сметка, че дори не беше забелязала, че Ангарад продължава да разтрива схванатия й врат.
	— Трябва да се оженим — настояваше Грифит. — Заради безопасността на Мериън и заради безопасността на детето.
	— Ще опазим и двамата — закле се Райс. — Независимо от заплахата за сигурността им обаче, свещеникът няма да обяви сватбата, докато лейди Мериън не даде съгласието си за този съюз.
	Грифит вдигна рамене и кръстоса ръце пред гърдите си.
	Райс наблюдаваше сина си и очакваше отговора му, но след като Грифит не благоволи да го направи, той попита.
	— Чувства ли се достатъчно добре лейди Мериън, за да подържи малко Лайънъл?
	— Да, може да го вземе — отвърна Ангарад. Двамата всячески се опитваха да смекчат нажежената атмосфера между Грифит и Мериън. — През последните три дни не е имала температура и момчето е така здраво, както Грифит беше на неговите години. И е палав също като него.
	Простенвайки от удоволствие, Мериън пое сина си от Райс и притисна кипящото от живот създание до себе си.
	— Много ли грижи ви създаваше?
	— Не! — Лайънъл реши да отговори сам.
	Райс се засмя.
	— Истинско удоволствие е да бъдеш с него. Направила си голямо добро на света, като си отгледала едно толкова будно и любопитно момченце.
	— Не! — каза отново Лайънъл и залепи една целувка върху устните на Мериън.
	Тя погледна към Грифит и видя, че той ги наблюдава с усмивка. Седмицата, която Грифит беше прекарал в собствения си дом, му се беше отразила добре. Беше се изкъпал и преоблякъл в пъстри дрехи, каквито носеха в кралския двор. Косата му беше подстригана и вчесана, така че блестеше като полирано дърво. Всъщност, точно както Ангарад беше казала, кръвта кипна във вените на Мериън — той беше мъж, дошъл да ухажва и да спечели.
	Тъкмо си беше помислила това и той каза.
	— Лайънъл е причината да се запозная с Мериън. Момчето спечели моето благоразположение и ще го има винаги.
	Докато Мериън се суетеше около Лайънъл — отупа грижливо възглавничката и го зави с одеялото. Ангарад се зае да запълни мълчанието.
	— Поне не сте се запознали така, както Райс и аз се запознахме.
	— Хей! — възпротиви се Райс. — Не беше чак толкова лошо.
	— Не чак толкова лошо? — Ангарад се обърна към Мериън и сподели. — Запознахме се чак на сватбената церемония.
	— Родителите ни смятаха, че така е най-добре — гласът на Райс прозвуча гордо и тържествено, след което той самодоволно се усмихна и продължи. — Какво са знаели те! Какво съм знаел аз за тези неща? Това не ме интересуваше. Какво значение имаше някаква си съпруга? Бях на двадесет и една години, току-що посветен в рицарство, мислех си, че целият свят ми принадлежи.
	— А аз бях на дванадесет години — каза Ангарад.
	Райс вдигна ръка и вирна кутрето си.
	— Една торба кокали.
	— Ти ме изплаши до смърт.
	— Мислех, че това се иска от мен.
	— Той влезе в спалнята, видя ме да стоя гола и да треперя и заяви: „С бебе няма да спя!“.
	— И излязох.
	— Изхвърча с гръм и трясък — уточни Ангарад.
	— Нали не искаш да се чувствам виновен за това!
	— Не — по устните на Ангарад заигра усмивка. — Тайно в себе си изпитах облекчение. Но бях публично унижена.
	Райс се усмихна на жена си и Мериън сякаш видя как той обвива Ангарад в прегръдката си. Между тях съществуваше нещо неуловимо, калено от времето, любовта и отколешното желание, което лесно се възпламеняваше.
	Грифит въздъхна и поклати глава.
	— Те са лудо влюбени — каза на Мериън той.
	Тя не отговори. Лесно й беше да си представи тях двамата с Грифит — същата такава двойка, която разказва с умиление историята на своя живот, като всеки знае какво ще каже другият, преди той да го е изрекъл.
	И в същото време си помисли, че и след четиридесет години могат да бъдат все така злочести. Дори самата Мериън усети, че гласът й звучи дрезгаво, сякаш всеки миг ще се разридае, когато попита.
	— И какво стана?
	— Как се събрахме ли имаш предвид? — Ангарад сключи отрудените си ръце в скута си. — Аз пораснах.
	— Много красива при това.
	Ангарад каза с насмешка.
	— Даже не беше забелязал това. Докато аз се грижех за къщата ти, селската вдовица те задоволяваше и ти нямаше никаква представа за моите скромни прелести.
	— Докато не започна да флиртуваш с оръженосеца ми.
	— Бяхме на едни години — Ангарад се наведе съзаклятнически към Мериън, — и той беше греховно красив.
	— И пълен глупак — добави Райс.
	— Мили свети Уинифред! Ако не е запазил това в тайна, то е било само защото е мислел, че не те интересува. И то си беше самата истина, докато не забеляза проявения към мен интерес от друг — Ангарад цялата загоря от отдавнашното си възмущение. — Като куче, което не обръща внимание на кокала, докато не види друго да го глозга.
	— Не съм бил чак толкова разсеян, колкото тя ме представя — обърна се Райс към Мериън.
	Ангарад кръстоса ръце пред пищната си гръд.
	— Ха!
	— О, забелязвах я. Тялото й се беше позакръглило… — Райс проточи „р“-то приятно. — Но вече бяхме женени от четири години и не беше толкова лесно да преобърнем порядките си в леглото. Не исках да приличам на глупак, който ухажва собствената си жена — той въздъхна и дълбокомислено заяви. — Но ако бях пробвал с ухажване, щеше да бъде много по-лесно.
	Ангарад успя да прикрие усмивката си, но не и Мериън. Гледката на това мъжище, покорно застанало пред дребната си женица, се оказа прекалено голямо изпитание за намерението й да се държи сериозно и тя се разсмя.
	— Виждаш ли? — Райс посочи към нея и Ангарад. — Виждаш ли, синко? Една жена никога не уважава своя любим. Аз разказвам историята на собственото си унижение, а те се кикотят.
	— Това е ужасно, тате — съгласи се Грифит.
	— Да — Райс вдигна вежди и строго изгледа Мериън. — Не виждам нищо смешно в моето нещастие.
	Мериън се изкашля и побърза да си придаде сериозен вид.
	— Моля ви да продължите. Какво стана с оръженосеца?
	— Изпратих го да се прибере у дома в пълна немилост. Бях измъкнал това неблагодарно хлапе от една селска къщурка и го направих свой оръженосец, а той ми се отплати за това, като флиртуваше с жена ми — Райс махна сърдито с ръка. — С моята жена!
	Мериън се усъмни, че оръженосецът е бил изхвърлен не особено мило.
	— Знаеш ли, че се е върнал? — каза Ангарад, при което Райс почти изкрещя.
	— Мислиш ли, че това ме интересува? Глупав млад…
	Ангарад го прекъсна.
	— Вече не е толкова млад, но е все така красив и разярен и много бих искала да внимаваш къде ходиш.
	Явно старата вражда все още възпламеняваше горещи страсти, защото Райс почервеня, при което Мериън побърза да попита.
	— И какво направихте двамата е Ангарад, когато останахте сами?
	Райс явно сдържа ядните думи, които бяха на устата му, погледна развълнуваната си съпруга и изчака да отмине този напрегнат миг.
	— Носех се с гръм и трясък и чаках Ангарад да ме моли.
	Ангарад рече възмутено.
	— А аз не му се молех.
	— И тя беше сърдита — Райс изглежда все още се чудеше на смелостта на съпругата си, дотогава толкова покорна. — Сякаш аз бях виновният.
	— Ти беше! — отсече Ангарад.
	— И така, и до днес не съм го забравил — тогава моята дванадесетгодишна невяста ми заяви, че е на шестнадесет години и че й е дошло до гуша да се отнасят с нея като с дете.
	— А той ми заяви, че щом искам да се отнасят с мен като с жена, трябва да се държа като жена.
	— И я отведох в леглото.
	Толкова се бяха вживели в спомените си, допълваха се един друг, но все пак острото изявление на Райс ги завари неподготвени. И двамата се смутиха и белязаните им от възрастта лица почервеняха. Размениха си бързи срамежливи погледи, след това Райс се изкашля. Когато отново заговори, гласът му прозвуча по-топло.
	— Работата е в това, че не е хубаво да лягаш с почтена девойка ядосан. Никак не е хубаво. Има сълзи…
	— Не бяха само моите!
	— … и мъжът трябва да поправя сторените грешки, което го поставя в трудно положение — той избърса челото си при спомена за отдавнашното потене и се върна към първоначалната тема. — Разбира се вие няма да срещнете такава трудност, така че трябва да бъдете благодарни.
	— Райс! — Ангарад изрази явно неодобрението си.
	Обвити в булото на мълчанието, четиримата наблюдаваха Лайънъл, който си играеше на криеница, използвайки за скривалище одеялото. Изглежда никой нямаше желание да каже нещо повече, а Мериън не се осмеляваше да погледне Райс и Ангарад. И категорично не желаеше да погледне към Грифит.
	Той пръв наруши мълчанието. Изкашля се и каза.
	— Ами… всъщност…
	Мериън вдигна гневен поглед. Дълбоко в себе си се надяваше, че греши, убеждаваше се, че той няма да им каже истината.
	— Мериън и аз…
	Тя едва дишаше и със сетни сили седна в леглото.
	— Грифит?
	— … вече имахме подобно преживяване…
	— Грифит, да не си посмял да кажеш още една дума!
	— … и имам нужда от вашата помощ, за да се справим с последствията. — Грифит с цяло тяло се облегна на рамката на прозореца. — Не се тревожи, скъпа, мама и тате винаги са ми давали добри съвети.
	В отчаянието си да го накара да проумее, че е длъжен да замълчи, тя каза.
	— Това не засяга просто само теб и мен.
	— Аз не поставям въпроса за теб и мен — Грифит се приближи към нея, но остана извън обсега на юмруците й. — С Божа помощ ще се справим. Трябва да мислим и за Лайънъл.
	— Грифит, забранявам! — Мериън се опита да повиши тон, но за свой ужас установи, че отново е загубила гласа си.
	— Момчето не е нейно… — продължи Грифит.
	Тя пое няколко глътки мразовит въздух, опитвайки се да възвърне гласа си, но той продължи твърдо.
	— Имам доказателството за това преди по-малко от месец.
	Ангарад и Райс си размениха смаяни погледи, след това очите им се спряха първо на Лайънъл, после на Мериън и накрая на Грифит.
	Райс се овладя пръв.
	— Какво имаш предвид, Грифит?
	Лицето на Грифит изразяваше противоречиви чувства от гордост и смут, но той бързо се овладя и отвърна достойно.
	— Имам предвид, че дойде в леглото ми недокосвана от мъж.
	Мериън закри лицето си с ръце и простена. Ето какво стана. Истината, че тя не е майката на Лайънъл, вече не беше тайна.
	— Как стана така, че тя да се озове в леглото ти, Грифит? — Ангарад направо заекваше от вълнение.
	— Тя… сънуваше кошмарен сън — като че ли осъзнал колко нелепо звучи това обяснение, Грифит побърза да добави. — Наистина сънуваше кошмар. Беше пребледняла и цялата трепереше… същия ден бяха отвлекли Лайънъл и тя се страхуваше… някой да не вземе…
	— Разбира се, разбира се — съгласи се сърдечно Райс. — Но ти казваш, че сте се любили с момичето. Че вече не се въздържаш. Нали това казваш?
	— Да, тате.
	Мериън вдигна глава. Не разбираше нищо от този разговор. Сякаш живееха в различни светове с родителите на Грифит. Тя се безпокоеше за знатния произход на Лайънъл и за ролята, която му е отредена в историята на една нация. Те изглежда се интересуваха единствено от Грифит и нея.
	Райс потърка доволно ръце.
	— Защо си се любил с момичето?
	Грифит провеси глава.
	— Не можех да се контролирам, тате.
	Ангарад плесна радостно с ръце.
	— Не си могъл да се контролираш?
	— Да — потвърди Грифит.
	— И лейди Мериън е била причината за това? — настояваше майка му.
	— Да — отново потвърди той.
	Ангарад вдигна ръце към небето и рече.
	— Слава на Господа, най-после имаме дъщеря.
	— Амин — довърши почтително Райс.
	Ангарад целуна бързо Лайънъл, прегърна въодушевено смаяната и ужасена Мериън и скочи от леглото.
	— Аз ще организирам сватбата — каза тя.
	Райс стана от стола и се присъедини към нея.
	— А аз ще отида да кажа на свещеника да съобщи за събитието.
	На Мериън й се виеше свят, но тя мигновено възропта.
	— Но нали каза, че няма да позволиш това да стане, докато не дам съгласието си за този съюз.
	— Това беше, преди да научим необикновената новина — Ангарад хвана Райс под ръка и отмести поглед от Грифит към Мериън. — Ти ни върна обратно нашия син, момичето ми.
	Мериън нищо не проумяваше и ако не беше по нощница, щеше да скочи от леглото и да застане срещу Райс.
	— А какво ще стане с Лайънъл?
	— С Лайънъл? — Райс погледна момчето. Беше заровило главица под одеялото, запратило възглавничката на пода и риташе силно и ритмично с краче таблата на леглото. — Ангарад, вземи Лайънъл и да оставим влюбените насаме.
	— Мисля, че Мериън се интересува какво мислиш за него, след като научи, че не е неин син — каза Грифит.
	— Искам да знам — избухна Мериън, — дали ще се закълнете да запазите в тайна това, което узнахте.
	На Райс и Ангарад сякаш им беше трудно да разберат безпокойството й. Най-после Райс отговори от името на двамата.
	— Мисля, че щом си приела момчето за свое дете и си допуснала по този начин да опетниш името си и да загубиш шансовете си за щастие, значи има някаква сериозна, дълбоко скрита причина да сториш това. Ти си знаеш тази причина. Не се съмнявам, че и Грифит я знае. Но не е необходимо и ние да я научаваме, освен ако ти не държиш да ни кажеш каква е тя.
	— Закълнете се, че ще пазите това в тайна — прошепна Мериън, разтреперена от страх. — Закълнете се!
	Райс замръзна на място, а Ангарад зяпна втрещено.
	— Тя не постъпва така от неуважение, тате. Ако познаваше баща й, щеше да я разбереш.
	От високомерно лицето на Райс стана напрегнато и Ангарад го докосна по гърдите. Тя вдигна очи към нето и той кимна в отговор на безмълвната й молба, след което се приближи до Мериън и взе ръката й в мазолестите си длани.
	— Харботъл ми разказа за баща ти, така че ти прощавам обидата. Но ти се намираш в Уелс и си сред роднини. Щом нямаш доверие на роднините си, тогава на кого можеш да разчиташ?


>	Дванадесета глава

	Вратата тихо се затвори зад Райс, Ангарад и Лайънъл. Мериън се загледа след тях и се усъмни дали са с всичкия си. Да им имала доверие, защото й били роднини! Що за лудост беше това?
	Да, тя вярваше на Ангарад. Не беше възможно да не й вярва. Вярваше и на Райс… вярно, че ако за Лайънъл Арт беше приятел, Грифит — баща, то тогава Райс беше негов кумир. Лайънъл се беше лепнал за Райс като бодил за вълнен чорап. Мериън се засрами при спомена как обиди Райс, като поиска от него да се закълне, че ще пази тайната.
	— Защо Харботъл е тук? — попита тя.
	Грифит въздъхна и се отдръпна от прозореца.
	— Явно е тръгнал по следите ти към Уелс и когато е изгубил дирите ти, е поискал да му покажат пътя към замъка „Пауъл“.
	— Защо?
	Той тръгна бавно и тихо към леглото.
	— Защото иска да получи теб.
	— Глупости — гласът й леко потрепери, но тя успя да го овладее. — Сигурно баща ми го е изпратил.
	— Баща ти сякаш си е измил ръцете по отношение на него. Както и ние. Преди четири дни му дадохме сухи дрехи и предостатъчно храна, която да му стигне до Англия, ако върви достатъчно бързо. Но изглежда не се примирява със съдбата, която му пречи да сложи ръка върху теб, защото ни съобщиха, че някакъв човек тайно държи под око замъка — той прекрачи дървения подиум на леглото и седна на дюшека. — Всъщност неколкократно ни съобщиха за това.
	Искаше й се да узнае повече подробности, но той изхлузи ботушите си и свали жакета. Посегна към връзките на панталона си, при което тя не издържа и прошепна.
	— Какво правиш?
	— Искам да узная истината за Лайънъл. Нали по този начин разбрах истината за теб? — той свали панталона си, съблече през глава ризата си и се освободи от долните си гащи само с едно извиване на тялото. На Мериън направо й прималя от непредсказуемите му действия. — Ти сама дойде и легна в леглото ми. Разговаряхме, любихме се и когато приключихме, аз вече знаех всички твои тайни.
	Кръвта във вените й се нажежи. Вече знаеше за какво си е струвало да оздравее. Но въпреки това й се искаше да избяга.
	— Не беше толкова…
	— Толкова?
	Може би единственият изход от това положение беше да се хвърли в обятията му.
	— Толкова просто.
	Той отвърна с плътен, гърлен смях.
	— Това е най-простото нещо на света. И Господ точно за това е създал мъжа и жената различни — за да си пасват.
	Излетна се в леглото до нея. Съвсем гол, с мускулесто и мургаво тяло. Прегърна я, при което тя се отдръпна към ръба на леглото, стегна се и сложи ръцете си отстрани, за да прилепне одеялото плътно около тялото й.
	— Може да влезе някой.
	— Намираме се в уелски дом, където на всички вече е известно, че в неделя ще бъде обявена сватбата ни — той се усмихна, придърпа възглавничката на Лайънъл до нейната и отпусна глава до рамото й. — Уелсците имат по-добри обноски, отколкото предполагаш.
	Това обяснение като че ли беше съвсем достатъчно за него, защото той нито каза нещо повече, нито помръдна. В същото време с всяка следваща минута Мериън ставаше все по-напрегната. Дори си мислеше, че жилите на врата й ще се пръснат от напрежение. В един миг тя повече не можеше да издържа на мълчанието и избухна.
	— Ти какво искаш?
	— Няколко неща — той вдигна ръка и очерта с нея линията на гърдите й. — Първо, както ти казах, искам да узная историята на Лайънъл.
	Завивките, за които беше разчитала да й бъдат защита, изведнъж й се видяха леки и тънки.
	— Нищо не мога да ти кажа по този въпрос.
	Той въздъхна. Топлият му дъх премина през рехавата тъкан на одеялото и опари гръдта й. Той печално каза.
	— Точно от това се страхувах. Не мога да те накарам насила да ми кажеш нещо, което не искаш сама да споделиш с мен.
	Думите му и начинът, по който ги изрече, я накараха да се почувства виновна. Потръпна от топлото му дихание. Ако действително беше онази обиграна жена, за която се представяше, сега щеше да призове на помощ своя опит. Но единственото, което изпълваше съзнанието й, беше споменът за онази нощ, която прекара в прегръдките му. И споменът за този ден беше толкова жив, че тя почти забрави надвисналата заплаха от разговора.
	— На никого не мога да кажа.
	— Дори и на своя годеник?
	— Не мога да се омъжа за теб.
	— Добре тогава. Това е следващото. Искам да обещаеш, че ще се омъжиш за мен.
	— Не! — не прозвуча толкова категорично, колкото й се искаше, но само защото той я целуна леко зад ухото.
	— Нашият брак има много достойнства.
	— И недостатъци.
	— Какви например?
	— Ако се оженим, Лайънъл няма да бъде следващият… гласът й изведнъж замря. Почти беше разкрила истината и не можеше да не се възхити от ловкостта, с която той беше изкопчил това от нея.
	Устните му се извиха в тъжна усмивка и Мериън се изкуши да обходи с език очертанията им.
	— Най-напред Лайънъл ще се намира в много по-голяма безопасност при мен, отколкото ако не е при мен — тялото й се изопна и той надигна глава. — Не си ли съгласна?
	Не знаеше какво да отговори. Сърцето й разумът й воюваха за победа над тялото й. В името на Лайънъл тя се беше отказала от женската си природа. Заради това, когато Грифит я завладя, тя избяга от него. Може би наистина Лайънъл щеше да е в по-голяма безопасност при Грифит, но Мериън беше дала клетва да бъде вярна до гроб на обещанието, дадено на лейди Елизабет.
	— Ето че стигнахме и до втората тема. За брака ни — той го каза едновременно мило и любезно като кавалер, но и безпрекословно като крал. — Вече разговарях с нашия свещеник, който е мъдър човек. Клетвата за брак има преимущество пред клетвата за вярност, която съм дал на моя господар, въпреки че и двете клетви са свещени и са дадени пред Господа. Надявам се да не ми се наложи да избирам между жена си и господаря си. Надявам се да мога да продължа да служа на своя господар, докато в същото време остана верен и на съпругата си. Но ако се наложи да избирам, ще пазя тайните на своята съпруга, ще се грижа за имуществото й и за нейните деца…
	Тя нервно дръпна завивките.
	— Разбирам.
	— А вярваш ли, че е така? — тялото му се стегна и мускулите му заиграха, когато се подпря на лакът и се надвеси над нея. — Искаш ли да чуеш третия ми довод в полза на брака?
	— Мисля…
	— Той е просто това — той обсипа лицето й с целувки. Нежни целувки, които й разкриха плътността на устните му, аромата на дъха му, гладката, избръсната кожа на страните му.
	Тя затвори очи, за да се пребори с насладата, която я завладя, но почувства, че така тя става още по-силна.
	— Ти ме беше изплашила, любима моя — промълви той почти в ухото й. — Мислех, че ще те загубя, а не можех да го понеса.
	— Не трябва да правим това — тя искаше гласът й да звучи по-твърдо. Искаше волята й да бъде по-непоколебима.
	— Правя това, за да те убедя, че трябва да се омъжиш за мен.
	Тя широко отвори очи.
	— Значи ако се съглася, ще ме оставиш сама?
	Той се взря в нея и тя се потопи в очите му.
	— Съгласна ли си? — попита той. Лицето му беше непроницаемо.
	— Първо ти отговори на моя въпрос.
	Разкъсван между плътта и разума, той мълчеше, но накрая се отпусна и суровата му усмивка надделя над горчивината в очите му.
	— Не. Няма да те оставя. Независимо от отговора ти — той развърза панделката на плитката й и освободи косите й. — Ти ми отне самообладанието, отне ми достойнството и в същото време събуди в мен мъжа, два пъти повече мъж от този, който бях преди — Грифит зарови лице в лъскавите червени кичури, разпилени по възглавницата, и прошепна. — Така че аз ще направя за теб това, което ти направи за мен.
	Тя се засмя през сълзи и попита.
	— Ще ме направиш мъж?
	— Ще обсебя самообладанието ти — той вдигна глава. Приличаше на рицар, убеден в победата, още преди да започне битката.
	Тя все още беше немощна, но не чак толкова, колкото беше преди час. Не толкова немощна, че да не може да се пребори с него. Той плъзна ръка към връзките на нощницата й и тя сграбчи пръстите му.
	Той се усмихна.
	— Къде искаш да я сложиш, мила моя? Твоите желания са закон за мен. Искаш ли да погаля раменете ти, скъпа моя? Имаш най-красивите рамене, които някога съм виждал — силни и стегнати, а в същото време най-женствените с тази нежна трапчинка при ключицата. Видях ги отзад и се възхитих на извивките, които оформят издължения ти тесен гръб и които се събират на кръста ти и се разширяват при ханша, като изкушават мъжа с неземни обещания.
	Пръстите й се разтрепериха. Тя се отпусна на възглавницата, замислена за сладострастието, към което я тласкаха думите му.
	— Тежи ли ти ръката ми, мила моя? — гласът му звучеше плътно и лениво, изпълнен с чувственост. — Ти я сложи там, където желаеш.
	Тя събра сили и отпусна ръката му върху завивките, далеч от себе си.
	Все така усмихнат, той се подпря на лакът, отпусна глава върху дланта си и погледна многозначително към ръката, от която тя се беше отказала.
	— Постъпи разумно, мила моя. Трябва да обсъдим най-подходящото място, преди да започнем. За мое собствено удоволствие най-напред бих искал да погаля гърдите ти. Не са малки, нито пък прекалено големи, но са изключително отзивчиви. Никога няма да забравя онзи звук, който се отрони от устата ти, когато погалих с език гърдите ти. Простена като котка.
	Мериън едва си поемаше въздух. Стаята се завъртя пред очите й. Дали отново не се разболяваше? Дали не беше изпила по-голяма доза от лекарството?
	— Искаше ти се още тогава, но не знаеше точно какво. Сега вече знаеш, нали?
	Зърната на гърдите й се втвърдиха и се устремиха към него, сякаш да му отговорят. Тя кръстоса ръце пред гърдите си, въпреки че и без това той не можеше да се възползва от това неопровержимо доказателство през дебелите одеяла.
	Той се засмя.
	— Нали си спомняш? Когато ги поех в устните си, ти за първи път се сблъска със страстта. Заби пръсти в косата ми и аз не разбирах дали искаш да продължа или да спра. Но когато се опитах да спра…
	— За Бога!
	— … ти обви врата ми и притегли главата ми към гърдите си, а аз ги галех и мислех, че ще умра от щастие — той погали своите гърди. Тя гледаше като омагьосана къдравите косъмчета, които отскачаха обратно нагоре, когато ръката му се отмести. — На един мъж също може да му достави удоволствие такова внимание.
	Тя почти изживя — като в цветен сън — реакцията на Грифит, ако тя имаше дързостта да направи това с него.
	Всичко ставаше точно така, както той искаше. В ъгълчетата на устните му заигра усмивка и тя се вбеси при мисълта, че той ще успее да я изкуши с думите си. Замята глава върху възглавницата и категорично отсече.
	— Остави ме.
	Той нежно отметна един кичур коса от челото й.
	— Искаш невъзможни неща, скъпа моя — дланта му обхвана страната й, а пръстите му нежно докоснаха миглите й. — И в същото време съвсем незначителни. Много любовни ласки са ти непознати. И откъде би могла да ги знаеш? Нямах време да те науча. Например, знаеш ли, че един мъж може да целува една жена ето тук — и той положи ръка на венериния й хълм, — и да възбуди в нея такава наслада, че тя да вика от радост?
	Мериън сви инстинктивно колене, за да попречи на пръстите му да поемат пътя, по който възнамеряваха да тръгнат, каза си тя — и наистина възбудата й сякаш намаля. Но това беше само за миг. После я връхлетя още по-яростна, почти болезнена възбуда, която породи някакво извисяване. Но не й беше достатъчна.
	— Не.
	— Кълна се, че е вярно. И една жена може да предизвика върховни усещания у един мъж.
	— Ти би ли викал? — искаше да му се присмее, но вместо подигравка, в гласа й прозвуча копнеж.
	— Опитай — той се претърколи по гръб, вдигна ръце и ги скръсти над главата си. Раменете, ръцете и гърдите му бяха със силно очертани, стоманени мускули, докато над кръста добре личаха ребрата му. Когато погледът й се плъзна по-надолу, тялото му се сгърчи. Стори й се, че краката му също потръпнаха. Но не беше сигурна. Нямаше да погледне към… Тя вдигна рязко глава и го погледна право в очите.
	Блестяха като разтопено злато. И така й въздействаха, че тя потръпна по-силно, отколкото при докосването му, отколкото от думите му, защото нито докосването, нито думите можеха да й предадат цялото богатство от мисли и чувства, бушуващи в него. Сега тя се потопи в дълбините на съзнанието му и видя всяко едно от изкушенията, които той беше подготвил за нея.
	— Представи си — прошепна той — моята безпомощност, когато ме изучаваш. Представи си как се гърча, когато докосваш зърната на гърдите ми, когато прокарваш ръка по корема ми. Представи си вкуса на устните ми, стоновете ми, когато ме целуваш. С разтворени устни, влажни и топли, ти ме поемаш…
	Тя го прекъсна като постави длан върху устните му.
	Не искаше да го докосва, но повече не издържаше на изкушението от думите му.
	Кога непобедимият воин се бе превърнал в уелски поет? Кога се бе научил да прелъстява с думи?
	Той целуна дланта й. Тя понечи да отмести ръката си и той хвана китката й. Докосна с палец чувствените хълмчета на дланта й и явно остана омаян от меката кожа, от извивките… Той стигна до върха на всеки пръст, погали всеки нокът, докато ръката й се свиваше, като че ли да я предпази от предателското усещане. След това, един по един, той пое пръстите й с устните си.
	Искаше и тя да стори същото с него. Искаше, но вместо това рязко се отдръпна и се изправи. Одеялата се свлякоха и разкриха гърдите й, които прозираха под тънката нощница. Той простена от удоволствие, докато им се наслаждаваше с очи.
	— Красиви са — каза дрезгаво той. — Те са мои.
	— Мои са! — тя се надвеси над него с кипнала във вените й кръв. За първи път се чувстваше добре, откакто беше прекрачила прага на замъка „Пауъл“ и беше убедена, че ще живее вечно. — Но ако отново поставиш и двете си ръце зад тила, ще ти позволя да опиташ вкуса им.
	Това беше добре премерен риск. Той винаги можеше да използва физическото си превъзходство и да я обладае. Дори без никаква съпротива, защото тя в действителност неудържимо го желаеше. Но това, което той искаше, беше тя да си признае, че го желае.
	Като доказателство, че няма да се отметне от предложението си, тя нареди.
	— Зад главата.
	Свободната му ръка бавно се плъзна по лицето й. След това с израз на неохотно покорство той направи това, което тя му нареди.
	Какво трябваше да направи най-напред? Този въпрос наистина беше много важен, след като той се беше изтегнал е цялата си дължина в леглото и й предлагаше тялото си сякаш беше царско угощение, приготвено за целодневен пир. Тя отпусна ръце на раменете му и проследи извивката на всеки мускул по гърдите, хълбоците и бедрата му. Разглеждаше спокойно и внимателно, с любопитство, породено от абсолютната липса на познания за устройството и реакциите на мъжкото тяло. Изгаряше от нетърпение да ги опознае, да разкрие тайните на благородната му сдържаност.
	Лицевите му мускули болезнено се сгърчиха и изражението му стана умолително. Пръстите на краката му се свиха, прасците му се напрегнаха. Изведнъж кожата му се зачерви и ръцете й вече опипваха стоманена плът.
	— Нали ти поиска това — напомни му тя.
	Той дрезгаво промърмори.
	— Да, дай ми ги.
	— Всяко нещо с времето си — тя кръстоса крака по турски, сложи ръцете си от двете му страни и се наведе. — Всяко нещо е времето си.
	Долови аромат на чисто мъжко тяло и силен сапун.
	— Ти си се къпал? — попита тя.
	— Традиция в моето семейство — той шумно пое дъх, защото тя близна ухото му, и поясни. — Да се къпем в навечерието на сватбения ден. И твърдо бях решил… не мога да говоря, когато ме облизваш като котка.
	— Овладей се — посъветва го тя. Вкусът му беше също толкова приятен, както и външността му. Тя навлажни зърното му с език, след това с почти въздушно дихание го изсуши и той потръпна.
	Той заби поглед в тавана, молейки се вътрешно да се овладее, сякаш гредите щяха да му помогнат, и рече.
	— Бях решил на всяка цена да превърна този ден в сватбен. В крайна сметка, правим точно това, но в обратен ред.
	— Правим какво? — тя отърка страни в стомаха му, малко под ребрата.
	— Ами женим се. Правим всичко, което се прави в първия ден на един брак, но не в обичайната последователност. Първо консумирахме брака, сега обявяваме сватбата… и най-накрая ще отидем пред свещеника и ще се закълнем.
	— Консумацията е предостатъчна — тя обгърна бедрото му и прокара език по изпъкналия мускул. — Защо е необходимо да правим останалите неща?
	Закачливият й смях заглъхна, потопен от страданието му.
	— Мислех, че съм те открил. Красива, здрава, кипяща от живот — в дома на баща ти, само за да те загубя — той измъкна ръцете си и ги протегна към нея. — Люби ме! Искам да усещам единствено твоята жизненост. Прогони сенките.
	Молбата му стигна до дълбините на душата й.
	Този мъж — скала имаше нужда от нея. Желаеше я толкова силно, че желязната му воля се беше прекършила пред силата на копнежа му.
	Можеше ли да остане безразлична към една толкова настойчива молба? Той молеше за много повече от това тялото й да лежи до неговото. Той я молеше да постави живота си редом до неговия.
	Никой мъж преди това не беше успявал да я изкуши да му се отдаде. Тя беше отишла при Грифит от рода Пауъл, без да мисли, и не съжаляваше за това. Тя му имаше доверие, че няма да й стори нищо лошо? Можеше ли да му се довери, че няма да стори зло и на Лайънъл? Можеше ли да му вярва, че неговата преданост към нея стои по-високо от тази към краля?
	Да, отвърна тялото й, въпреки че разумът й продължаваше да се раздира от съмнения.
	Тя обсипа с целувки протегнатите му пръсти и той ги присви, сякаш искаше да обвие целувката й в шепата си, да я задържи като безценен талисман. С разтреперени пръсти тя отново върна ръцете му зад тила. Гърдите й докосваха лицето му и той изви глава, за да поеме зърното й е устни. Тя застина, когато той го засмука жадно заедно с плата на нощницата, който отделяше зърното от устните му. Не я докосваше, това не беше необходимо. Възбудата кънтеше в тялото й като църковна камбана на празник и тя остана застинала и неподвижна един дълъг, сладък миг, след като той пусна зърното.
	Мигът отмина и тя се оживи. Усмихна се дяволито. Той я беше предизвикал и тя прие предизвикателството, възпламенявайки в него онзи живот, за който той настойчиво я бе умолявал.
	Бавно, с чувствени движения, като следеше изражението му, тя развърза връзките на нощницата си. Докато я събличаше през глава и оголваше сантиметър по сантиметър плътта си, тя наблюдаваше и най-малката промяна върху лицето му. Издърпа нощницата и я захвърли на пода.
	Тогава посегна към онази част от него, която досега беше пренебрегвала и избухна в буен смях, когато видя изражението му.
	— Наистина е като камък — пошегува се тя, макар че той едва ли беше в състояние да я чуе. А когато го приласка с устни, той простена като мъж, който е загубил разсъдъка си.
	Но той все още можеше да говори. Думите му трудно се разбираха, заекваше, но все пак говореше.
	— Сега… Трябва да дойдеш при мен сега.
	Очите му се бяха превърнали в две цепки, като че ли гледаше срещу слънцето. Тя се надигна.
	Той усети нейната неувереност и й помогна.
	— Седни върху мен.
	Тя мигновено разбра. Разгаряйки страстта в него, тя самата изгаряше — възбудена и влажна. И го прие бавно в себе си. Заболя я, но болката отстъпи пред възбудата, когато той потръпна и с усилие се овладя да не помръдва.
	Тя беше жена. В краката й лежеше един истински воин и дали ще изпита наслада зависеше от нея. Това й даваше власт, която тя възнамеряваше да използва във висша степен.
	Преструвайки се, че не знае, тя попита.
	— Какво трябва да направя?
	Той отвори очи и я изгледа, сякаш не й вярваше.
	— Движи се.
	— Така ли?
	— Да.
	— А така?
	— Да.
	— По-бързо?
	— Да. Не… О, Господи! Както искаш.
	Тя продължи да се движи, но се отпусна назад, като потърси опора за ръцете си в бедрата му.
	— Така харесва ли ти?
	Той простена.
	— Опитваш се да ме убиеш ли?
	— За мен ще бъде истинско удоволствие — тя придвижи ръцете си нагоре, като леко забиваше нокти в ритмично потръпващите му мускули, сякаш искаше да бележи тялото му със знака на притежанието. — Ще те убия с най-голямо удоволствие.

	* * *

	— Разбойничка — промълви Грифит, като усети, че се размърдва.
	— Какво? — гласът на Мериън прозвуча толкова сънен и смутен, че го прониза чувство за вина.
	Тя беше все още немощна за такава страстна любовна нощ, но какво можеше да направи той? Ако я беше чакал да се съвземе напълно след болестта, тя щеше да прибегне до изобретателното си мозъче, за да му избяга, а той не можеше да пренебрегне и най-малкото предимство. Щом забеляза, че лежат голи в леглото, в Мериън нахлу споменът за нейната дързост и изпитаната от него наслада. Тя започна бавно и внимателно да крои планове как да развали годежа. За да я изпревари, той повтори.
	— Ти си една обиграна разбойничка. Ти ме уби от удоволствие и аз не мога да измисля някоя по-приятна смърт — той прибягна до мекия и прелъстителен уелски изговор, за да придаде чувственост на думите си.
	Тя застина в мълчание, след това отново се размърда и зарови глава в гърдите му. Той се усмихна. Трябваше да я заблуди — да я накара да си мисли, че е по-добре да стои близо до него, отколкото да го гледа в очите.
	— Мислех си — той внимателно отдели няколко кичура от великолепните й червени коси и ги подреди на гърдите си, вплитайки ги в своите къдрави черни косъмчета, — че можем да свикаме ейстевод за нашата сватба.
	Притворната й свенливост се изпари за миг.
	— Ейстетвод — той произнесе думата внимателно, като че ли единственият проблем се състоеше в това, че тя е непозната за нея. — Това е събор на музиканти и поети, дошли да пеят своите песни и да рецитират своите стихове.
	Тя дръзко се вгледа в очите му.
	— Не съм казвала, че ще се омъжа за теб.
	Дързостта, с която я погледна, не отстъпваше на нейната.
	— Би ли се любила с един мъж, на който не се доверяваш по отношение на сина си? Нима инстинктите ти са толкова опърничави, че не можеш да разчиташ на тях?
	Тя отметна падналите по челото й коси с жест, който издаваше нейната неувереност, и каза.
	— И по-мъдри жени от мен са разчитали на инстинктите си и са губели. Да, вярно е, че ти имаше възможност отдавна да ни сториш зло, ако искаше, но може би… изчакваш да сториш това по нечия чужда воля.
	Заболя го дори само от това, че й бе хрумнала подобна мисъл. Той бавно се надигна и усети болка в ръцете.
	— Не съществува човешка воля, която да ме принуди да отнема живота на едно дете.
	— Дори да те набият на кол? Дори да те обявят за предател и да отнемат земите ти? Ако ти отнемат всяка възможност да се издигнеш?
	Неотстъпчив като планинско муле, той отвърна.
	— Не и заради деца.
	— Възможно е дори в този миг да си мислиш, че като се появят други деца, твои деца, съдбата на Лайънъл няма да ме интересува повече.
	Беше повторила думите на Харботъл необяснимо дословно и той се притесни от мисълта, че тя може лесно да прозре намеренията на другите хора и да ги припише на него.
	— Ако се оженим, ще очаквам да се отнасяш достойно с мен, но не мисля, че за един мъж е трудно да пренебрегне очакванията на жената до себе си — добави тя.
	— Не е трудно, ако тя не се омъжи за него само заради очакванията си.
	Тя продължи, сякаш той не беше казал нищо.
	— Животът ме научи да не се осланям на добронамереността на баща си и недоверието се загнезди дълбоко в мен. Става въпрос за нещо извън мен и теб. В кралския двор станах свидетел на деяния, които бяха ужасяващи дори за самите извършители. Познаваш ли крал Ричард, чичото на лейди Елизабет?
	— Не.
	— Аз го познавах! — тя го отблъсна, седна и притегни одеялото пред гърдите си, обръщайки към него гърба си, покрит единствено от алено медния водопад на косите й. — Той беше добър чичо за Елизабет и за братята й и добър брат за крал Едуард. И в най-кошмарните си сънища не бях сънувала за зверствата, на които се оказа способен.
	Грифит отметна дългите й коси и сложи ръка на рамото й.
	— Нито едно от тези сравнения не ме ласкае.
	— Аз не те сравнявам с Ричард. Нито имам намерение да те сравнявам с баща си — гласът й беше развълнуван, но тя не се обърна да го погледне в очите. Защото нямаше да понесе мъката, изписана върху лицето му? Защото собствените й подозрения я объркваха? — Просто ти казвам, че в мъжката душа има тъмни и ужасяващи кътчета и не знам къде е светликът на истината.
	— Разбирам.
	Той наистина разбираше. Съкрушен, свали ръка от топлото й рамо. Нямаше смисъл да остава в леглото на тази жена, която смяташе, че е замесен със същата мая като злодеите, които внасяха смут и бъркотия в нейния живот.
	Докато се измъкваше от леглото, тя хвана ръката му.
	— Мислиш ли, че трябва да се доверя на инстинктите си?
	Надеждата му се възроди.
	— Да, аз постъпвам така.
	— Е, добре тогава. Инстинктите ми казват, че ти криеш нещо.
	Като каза това, надеждата му отново се стопи и в него нахлу ярост, която се разрази стихийно като морска буря. Той сякаш загуби равновесие, сякаш силата й се стовари върху него и го завари неподготвен. Опита се да я обуздае с трезва мисъл.
	Беше предал самия себе си. По някакъв начин, отнякъде, до нея бе достигнала старата мълва. Тя го стисна като с клещи. Той погледна надолу към ръката й — дълги, тънки пръсти, заоблена длан, издаваща сръчност. Беше стиснала здраво китката му, като че ли ръката му беше някоя от нейните шпаги, която трябваше да бъде използвана, умело насочвана от нея. Почувства се засегнат. Направо беше огорчен.
	Той не искаше жена, която разпалено се опитва да освети дълбините на неговата същност. Искаше жена, която да бродира у дома, да се грижи за градината, да ражда деца и да се подчинява сляпо на неговата воля. Искаше жена, която да не оспорва привилегията на мъжа да получава отговори на своите въпроси и правото му да подрежда живота така, както той намира за добре. Искаше жена, която да знае, че не е нейна работа да мисли и която да не обсъжда загадъчното поведение на своя мъж. И в същото време той искаше Мериън.
	Дръзката Мериън. Любопитната Мериън.
	— Храбрата Мериън — каза той на глас. — Която е достатъчно глупава и не знае, че за последен път подлага на съмнение моето право.
	Тя изскочи от възмущение от завивките. Беше готова да се бие.
	— Не трябваше да обсъждаш с мен предложението да се оженим. Не съм някоя глупачка, която ще се подчини на желанието на някой мъж, без да го обмисли.
	Той сложи длани на раменете й и леко я натисна, за да изравни очите си с нейните.
	— Щом си искала до себе си мъж, който няма нищо против да го разиграваш като пощръкляла кобила, тогава не е трябвало да лягаш с мен. Но вече е късно и за двама ни. Аз съм обявил сватбата ни, ти носиш в утробата си моето семе и по Божия воля двамата с теб ще се оженим и аз ще ти дам да разбереш къде е твоето място.
	Очите му искряха с непоколебима решителност. Беше точно толкова самонадеян, колкото и първия път, когато го бе срещнала. Но при първата им среща и двамата бяха облечени, и двамата стояха на краката си и зад гърба им нямаше легло с изпомачкани чаршафи, което гостоприемно продължаваше да им предлага своята топлина.
	Ако беше разумна, сега щеше да си затвори устата, а когато й се отдадеше възможност, щеше да се измъкне от замъка „Пауъл“. Но тя никога не беше постъпвала разумно.
	— Внимавай да не съм аз тази, която ще ти даде да разбереш къде е мястото ти — каза тя. — Възможно е…
	Целувката му задуши наполовина думите й и той страстно я върна в леглото. Дали го направи от ярост? Може би, но с някаква частица от себе си тя усещаше вкуса на обзелото го чувство на безпомощност пред страстното желание.
	Той искаше спокоен живот, за който му трябваше традиционна съпруга. В същото време, следвайки нормите на собствения си морален кодекс, той сам беше попаднал в капан. Беше събудил в нея жената, беше я научил да желае страстно и считаше за свой дълг сега да се ожени за нея. Тя го отблъсна и каза.
	— Не е необходимо.
	Той я погледна смаян.
	— Какво?
	— Да се ожениш за мен. Аз не съм жената, която ти е необходима…
	Той простена и прекъсна думите й с поредната от своите необуздани, ненаситни целувки. Тя зарови лице в ръцете му, при което той сурово я погледна и каза.
	— Ти си моя. Без значение как и защо, но си моя.
	— Мисля…
	— Не мисли — той я целуна и тя потръпна.
	— Ама ти…
	— Никакво „ама“ — той отново я целуна.
	— Ти…
	— Никакво „ти“. Никакво „аз“. Само „ние“.
	Вече не си спомняше какво беше искала да каже. След като движенията не гонеха определена цел, страстта му стана по-нежна. Продължаваше да я притиска в прегръдките си и да я желае още в този миг, но искаше и тя да го пожелае. Яростната й съпротива премина в страстно олюляване и тя залитна, готова да отстъпи, когато вик в коридора ги сепна и ги откъсна един от друг.
	— Не можете да влезете там! — извика Арт.
	Непознат глас му отговори.
	— Значи това е мястото. Смятам да сторя това, което е мой дълг.
	Грифит изруга и в същия миг вратата с трясък изхвръкна от пантите. Мериън изпищя. Един гробовен глас съобщи.
	— Нося ви поздрави от вашия господар, крал Хенри.


>	Тринадесета глава

	Арт закряка като нападната от вълк кокошка.
	— Опитах се да го спра, Грифит, но той не пожела да ме чуе.
	Грифит бутна Мериън под завивките и скочи на крака. Чисто гол и побеснял от ярост, той закрачи към вестоносеца.
	— Оливър Чърл, нали?
	Невъзмутим, вестоносецът го поправи.
	— Оливър Кинг. Частният секретар на Хенри Тюдор, ако трябва да бъдем точни. Нося ви поздрави от вашия господар.
	Грифит погледна към треперещата купчинка под завивките.
	— Господарят ми е избрал най-неподходящия момент. Арт, донеси ми дрехите.
	Докато Арт се суетеше и събираше разпилените навсякъде из стаята дрехи, Грифит сложи юмруци на хълбоци, изпъчи се и се зае със задачата да сплаши дребното издокарано човече пред себе си.
	Нищо не стана.
	— Моля за вашето извинение, сър Грифит, че прекъснах удоволствието ви, но както знаете, нашият крал Хенри е много нетърпелив. Изпрати ме при вас преди повече от две седмици и точно толкова дни минаха, откакто се отправих към Уентхейвън, а след това пребродих почти всяка уелска планина, за да ви открия.
	Грифит все още изгаряше от желание да го сплаши.
	— Бавно се придвижваш.
	— Нищо подобно. Придвижвах се бавно, защото не знаех къде да търся. Крал Хенри предположи, че по-скоро изпълнявате задълженията, които сте поел към него, отколкото да сте се прибрал у дома си за почивка. Освен — той хвърли остър поглед към Арт, — освен ако вашият слуга не ви е предал писмото на краля.
	Арт отвърна на Оливър с уважение, което проявяваше към много малко хора.
	— Предадох го така, както вие наредихте, милорд.
	Почтителното отношение на Арт привлече вниманието на Грифит и той погледна с други очи мъжа пред себе си. Макар Оливър да беше прекалено натруфен и да говореше с лек френски акцент, под дрехите му се криеше здраво мускулесто тяло и очите му бяха проницателни и интелигентни.
	Разбира се Хенри добре подбираше своите слуги. Оливър беше един от малкото хора, които бяха придружили Хенри в изгнанието му и които бяха с него, когато той се изкачи на върха. Така че Грифит беше наясно с позициите на Оливър в двореца.
	Яростта на Грифит, че бяха нахлули в спалнята му, започна да се уталожва и той облече дрехите, които Арт му подаде.
	— Изпълних тези задължения — каза Грифит с овладян глас.
	— Тогава къде е лейди Мериън? — попита Кинг.
	Грифит кимна към леглото.
	Оливър се стъписа, после се ужаси и се замисли. Накрая лицето му не изразяваше вече никакви чувства — лице на дългогодишен царедворец.
	— Не си спомням нашият господар да ми продиктувал точно тези нареждания, но кралят винаги е бил много проницателен. Може би точно това е имал предвид или поне се е надявал да стане.
	Арт се почеса по челото. Грифит даде знак на Кинг да мълчи и погледна към раздвижилите се завивки. Но Мериън не се показа и Грифит с вълнение си помисли, че една жена с репутация като нейната може да се страхува, когато я изненадат в такова компрометиращо положение. Особено както беше побесняла — без съмнение — от разсъжденията на Оливър.
	Кинг като че ли също считаше потайността на Мериън за забавна и не отделяше очи от леглото.
	— Кралят иска веднага да отидеш при него.
	Както намяташе пелерината си, Грифит спря по средата.
	— Защо?
	— Граф Линкълн е отплавал за Ирландия, където е обединил войските си с тези на графовете Килдеър и Дезмънд, а също и с претендента за трона. В Катедралата на Христовата църква в Дъблин те коронясали този мошеник Едуард и му дали титлата Крал на Англия.
	— Света Дево Мария! — прошепна Арт.
	Оливър кимна мрачно.
	— Много правилно, че се обръщаш към нея, защото те откраднали венец със скъпоценни камъни от статуята на Дева Мария, за да го сложат на неговата недостойна глава.
	— Какво светотатство!
	— Да. Когато тръгвах, в двореца се говореше, че вече са отплавали.
	— Колко души наброява войската им? — попита Грифит.
	— Томас Фитцджералд, перът на лордовете в Ирландия, предвожда състав от ирландски войски, но имат и отряди от наемници, предвождани от Мартин Шварц.
	Грифит посрещна с възторг вихреното преобръщане на съдбата, която с един замах го беше превърнала от провален любовник във воин на Хенри. Беше възхитен от заговорите и интригите и каза със страховита наслада.
	— Наистина внушителна войска, но в същото време и скъпоструваща. Кой плаща?
	— Маргарет, сестрата на Едуард IV.
	— А, Маргарет — презрително каза Грифит. — Тази стара вещица е готова на всичко, за да свали Хенри Тюдор от трона, и тя разполага със средствата да го направи.
	— Нека да не забравяме, че граф Линкълн е неин племенник и очакваният наследник на Ричард III — Оливър демонстрира лукавството, което беше направило от него надежден кралски секретар. — Слушах какво говорят другите пътници, докато идвах насам и според тях на брега край Лакшир се струпват войски.
	— Браво на теб! — Грифит потупа Оливър по гърба. — Предполагам, че сведенията ти са по-благонадеждни от слуховете в двореца. Какво друго си чул?
	— Малко. И почти нищо от значение. Слуховете съвпадат с информацията за мястото, където се съсредоточават войските, но никой не казва нищо за целта, към която се стремят. Оказва се, че щом стъпих на уелска земя, никой не се интересува от положението в Англия.
	— А не трябва да е така, нали, сър? — Арт се ухили, като оголи изпочупените си зъби. — Уелсците разчитат Хенри да се задържи на трона.
	— И ще бъде точно така, докато аз съм жив — Грифит пое дълбоко въздух и сякаш долови мириса на потни коне, кръв и лумнали в огън бойни поля.
	Той разбираше от битки. Стратегията и тактиката на боя му бяха добре познати. Знаеше, че победата принадлежи на този, който се задържи прав, а поражението е за този, който падне в калта. Това беше просто и ясно, работа за мъже, подходяща за един истински рицар и хиляди пъти за предпочитане пред тресавището на чувствата, в което затъваше винаги, когато си имаше работа с Мериън.
	Въпреки това продължаваше да изпитва вина, когато каза, поглеждайки към леглото.
	— Тръгвам.
	Арт пое ролята на домакин, като освободи от тези задължения Грифит, за да може да се изясни с Мериън.
	— Сър, нали нямате нищо против да слезете долу в голямата зала и да се подкрепите след дългия път? Сигурно господарят Райс и неговата съпруга са там. Те държат да ви посрещнат така, както подобава.
	— А-а! — Оливър си играеше с кожичките на пелерината си с такава настойчивост, че космите бухнаха и затрептяха при най-лекия полъх. — С най-голямо удоволствие ще се срещна с лорд Райс. До скоро виждане, сър Грифит.
	— До скоро — Грифит едва изчака да се затвори вратата и притича до леглото. — Любима — промълви той, отдръпвайки завивките, — излязоха. Вече можеш да се покажеш.
	Разрошената коса на Мериън не можеше да скрие недоволството в погледа й.
	Прониза го разочарование. Явно беше слухтяла, скрита под чаршафите, единствено за да научи нещо повече за плановете на Хенри и за неговите собствени планове.
	— Ти си ме шпионирала — той повтори нейното обвинение към него, с което го беше вбесила в замъка „Уентхейвън“.
	Тя прие обвинението и отвърна с далечен, лишен от предишното въодушевление глас.
	— Отвратителен навик, нали? Но в същото време доста полезен, както сам установи. Изясни се, че тръгваш веднага.
	Грифит бързо прецени времето, което ще му е необходимо, за да свика своите бойци и да ги приготви за бой, и реши.
	— Утре сутринта. И ти ще си тук, когато се върна. Ще останеш в замъка и към теб ще се отнасят с уважението, полагащо се на моята бъдеща съпруга.
	Тя мигновено навири брадичка, но той повдигна главата й с ръка.
	— Чуй добре какво ти казвам. Тук ти си в безопасност. Лайънъл също е в безопасност. Майка ми и баща ми ще се погрижат за това. Ако се върнеш обратно, отново ще бъдеш заобиколена с подлост и коварство и аз ще се страхувам за теб. Така че, закълни ми се…
	Ръката й се стрелна и затисна устните му.
	— Нито искам, нито ще се заклевам пред човек, който начаса се озовава на повика на Хенри.
	Той изпухтя от недоволство и отдръпна ръката й.
	— Отново ли се връщаме към това?
	— А кога сме го разисквали?
	Внимателно, като че ли обясняваше на дете, той каза.
	— Хенри е моят господар. Аз съм длъжен съгласно принципите на християнското рицарско достойнство да спазвам клетвите, които съм положил, а най-важната от тях е да се озова, когато господарят ми има нужда от мен по време на война. Ако си чула какво каза Оливър Кинг, със сигурност си разбрала заплахата, която отправя към Хенри този претендент за английския трон.
	Тя извърна глава.
	Това го вбеси и Грифит добави.
	— И към лейди Елизабет.
	— Разбира се, че трябва да отидеш — тя се обърна да го погледне и се усмихна през зъби. — Така че върви!
	Нейното кратко и ясно разрешение не го удовлетвори.
	— Ти би ли се доверила на някой мъж, който се отмята от клетвите си пред своя господар?
	— Аз нямам доверие на никой мъж.
	— Вярваш на Арт.
	Лицето й поомекна.
	— Да, аз вярвам на Арт.
	— Той е мой личен, незаменим слуга.
	Тя кимна.
	— Би ли ми служил Арт толкова усърдно, ако не бях достоен за уважение човек?
	— Не знам — тя едва прикри усмивката си. — Попитай него! — но в следващия миг избухна. — Господи, тъкмо ти бях повярвала! И ти тръгваш да изпълняваш своя дълг към Хенри, а аз си припомних за моя дълг — тя докосна лицето му с ледените си пръсти. — Върви, Грифит. Води си своята битка и ме остави аз да водя моята.
	— Нали ще си тук, когато се върна?
	Тя изстреля въпроса си като пусната от тетивата стрела.
	— Ще се върнеш ли?
	Той остана зашеметен от този въпрос. Какво имаше предвид тя? Съмняваше се, че ще я изостави? Страхуваше се, че ще си намери друга жена?
	Или се страхуваше, че ще го ранят в битка?
	Топла вълна бавно се завихри в корема му и заля цялото му тяло. Тя рязко отдръпна ръката си, като че ли неговата топлина я беше опарила, и той осъзна, че се е разхилил като кралски шут.
	— Ще се върна при теб, кълна се в това, но ще си взема талисман от теб, който ще нося до сърцето си.
	Когато тя повторно отмести ръката си, той усети истинска болка.
	— Нямам талисман, за да ти дам.
	Тогава аз сам ще си взема — той хвана кичур от дългите червени коси, отдели няколко косъма, които отскубна с рязко дръпване, и ги размаха пред очите й.
	— Един талисман, който ще ми даде силата на Самсон в предстоящата битка.

	* * *

	Чувството за вина вдигна Мериън от удобното легло още преди изгрев — слънце на следващата сутрин. Чувството за вина я държеше на крак и й даваше сили да се справи със стръмното вито стълбище, което сякаш се изплъзваше под несигурните й стъпки. Предния ден беше изразходвала и без това малкото си сили, но трябваше да зърне още веднъж Грифит, преди да замине.
	Не можеше да го остави да тръгне, без да го види.
	Може би никога повече да не го види.
	Тя избърса насълзените си очи с ръкава на ризата си и продължи по дългия си път към двора на замъка. Външната врата беше отворена и пропускаше лекия ветрец нагоре към кулата. Тя мразовито потръпна и по-плътно обви около раменете си одеялото, с което се беше наметнала. Чуваше как мъжете си разменят ругатни на висок глас, докато довършваха последните приготовления, преди да поемат бойния поход.
	Колко глупави и невежи бяха тези мъже. Не разбираха ли, че смъртта ги дебне? Не разбираше ли той, че цялото му мъжество на бойното поле можеше да рухне само за миг, ако един-единствен камък, изстрелян от катапулта, премаже костите му, ако някоя стрела го прониже, ако падне от коня и някой рицар го стъпче със своя кон? Тя беше прекарала нощта, като си представяше на живо различните страховити начини, по които той можеше да намери смъртта си на бойното поле… А в същото време Грифит и бойците му се смееха!
	Когато стъпи върху последното стъпало, тя се подпря на стената, пое няколко жадни глътки въздух и мъчително преглътна. Гърлото й дращеше, но не смееше да се изкашля от страх да не се издаде. Тази нейна приумица я объркваше и ако някой, най-вече Грифит, я откриеше, тя щеше да се почувства смъртно унизена.
	През отворената врата обаче тя спокойно можеше да наблюдава мъжете, момчетата и конете, които се суетяха из двора. Но никъде не успя да зърне Грифит, затова се подаде малко навън. Вълненият й панталон не можеше да я защити от студа, който лъхаше от каменния под. Тя заби пръстите на краката си в прага на вратата и го видя.
	Смееше се. Беше отметнал назад глава, сложил ръце на кръста и всяка частица на тялото му пръскаше задоволство.
	Тя бързо отскочи назад, за да се скрие зад вратата, но той не се усмихваше на нея. Смееше се от радост, както всички тези ненормални, лишени от въображение мъже, които тръгваха към бойното поле, без да обърнат поглед назад. Разтреперена, тя се облегна на стената и избърса студената пот, избила по челото й.
	Не трябваше да бъде толкова заядлива и дребнава предишния ден. Трябваше да го благослови веднага щом разбра, че тръгва да изпълни дълга си към своя крал. Вместо това тя се нацупи, наговори му куп небивалици, каза му, че не го желае. А всъщност беше разкъсвана от всепоглъщаща ревност.
	Ревнуваше от Хенри.
	Знаеше, че ако свърже живота си с Грифит, никога няма да има повод да се тревожи заради друга жена. Клетвата му за вярност в брака щеше да бъде неделима част от безкомпромисния му морален кодекс, на който той никога нямаше да изневери. Да, ако се ожени за Грифит, ще бъде единствената жена в неговия живот, но винаги на второ място — след необходимостта да се бие и да служи на своя крал.
	Как смееше той да скача от леглото, в което е заедно с нея, когато Хенри го призове? Как можеше да загърби с такава жизнерадост страстта, която ги беше събрала?
	Той си мислеше, че тя нищо не подозира, но всъщност тя много добре виждаше, че той ненавижда лудостта, която го обземаше в мига, в който я вземеше в обятията си. Чудно защо, но той беше убеден, че за нея не е толкова позорно, когато той не оправдава очакванията й, колкото е позорно за него, когато се отдава своята страст.
	Излизаше, че да служи на Хенри е достойно, а да служи на нея — обидно.
	Разкъсващата ревност я ужасяваше. Какво беше това чувство, което Грифит бе породил у нея? Беше ли то нещо повече от страст? Дали това не беше някакво размекващо разнежване, което я отклоняваше от смелия и справедлив път, който беше следвала досега?
	Тя трябваше да се откаже от него. Щеше да се откаже от това чувство, но не днес. Днес пред нея се изправяше фактът, че Грифит може никога повече да не се върне.
	Лицето й се изкриви в недоумение, когато погледна червената кожена торбичка, която стискаше здраво в юмрука си, и се зачуди как би могла да я изпрати на Грифит, без той да разбере това. Беше приготвила нещата в нея, без да има и най-малката представа от военна стратегия, но сега трябваше да се съобразява само с фактите. Или трябваше да му я даде открито — а тя беше сигурна, че гордостта й няма да го позволи — или трябваше да намери начин да я мушне сред другите му вещи в дисагите.
	— Милейди!
	Гласът на Арт я сепна. Тя подскочи и се извъртя.
	— Какво правите тук? Студено е, а вие не сте още оздравяла — той сложи ръка на рамото й и я побутна нагоре по стълбите. — Можете да махнете за сбогом на Грифит и от вашата стая, но засега… — той отстъпи крачка назад и се взря в лицето й. — Защо така се хилите насреща ми?

	* * *

	Мокър от преминаването на река Трент, на кон, Грифит навлезе в кралския лагер край село Радклиф. От едната му страна яздеше Оливър Кинг, от другата Арт, а след тях се точеше малък отряд уелски рицари. Отначало се бяха отправили в посока към Кенилуърт, закъдето Хенри беше тръгнал веднага, щом бе узнал за войските на неприятеля. Там към него се бяха присъединили подкрепления от четири хиляди души. След тежък, шестдневен поход езда отрядът на Грифит не успя да стигне Кенилуърт, защото до тях достигна вестта, че Хенри се е отправил към Нотингам, където армията му била подкрепена от още пет хиляди предани английски и уелски войни. Грифит, Оливър, Арт и рицарите веднага поеха на север и когато пристигнаха в Нотингъм, завариха града обезлюден. Линкълн и въстаническите войски се бяха оттеглили на юг и Хенри беше напуснал Нотингъм, за да се установи при Радклиф, откъдето можеше да спре вражеските войски.
	— Къде е палатката на крал Хенри? — извика Оливър към най-близкостоящия кралски часови.
	— Кой се интересува? — попита стражът.
	Оливър се наведе от седлото и смразяващо изгледа злочестия войник.
	— Личният секретар на краля.
	— Оливър Кинг?
	Оливър рязко кимна и часовият бързо отметна перчема си в знак на изключително уважение.
	— Крал Хенри питаше за вас. Незабавно трябва да отидете при него. Ей там, на височината. Виждате ли стяга?
	— Хубавичка гледка — промълви Арт. — И все по-хубавичка ще ни се вижда. Мислиш ли, че ще се оправим до там?
	Веселият смях, придружил констатацията му, заглъхна под намръщения поглед на Грифит. Рицарите възвиха конете, за да се присъединят към останалите уелсци, които вече се бяха установили в лагера. Арт въздъхна.
	— Много се радвам, че се отървах от скапаните им, намръщени муцуни — каза той, вдишвайки свежия въздух.
	Изминаха пътя до палатката на краля в мълчание. За Арт обаче този път беше изпълнен с гняв, както и по-голямата част от пътуването им. И бездруго походът беше тежък, а въпреки приятното време, настроението на Грифит съвсем не беше такова. Беше потънал в мрачни мисли и тъй като нямаше никакъв опит в тази област, не го правеше никак изящно.
	Мериън го бе оставила да тръгне за бойното поле, без да пророни и сълза на разкаяние.
	Не беше показала никаква загриженост и с нищо не издаде, че се интересува от него. Дори не се беше показала на прозореца да му махне с ръка за сбогом. А той се бе обърнал да провери, когато напускаше замъка „Пауъл“ върху гърба на любимия си жребец. Нима тя не си даваше сметка, че мнозина от мъжете никога нямаше да се завърнат от тази битка? Не си ли даваше сметка, че той самият може да бъде смъртоносно ранен?
	Имаше достатъчно вяра в собствените си сили, така че се отнасяше с присмех към женските тревоги, но искаше неговата жена да се тревожи за него, да я боли всеки миг, когато го няма.
	Приближиха кралската палатка и още не бяха слезли от конете, когато самият Хенри отметна преграждащата входа завеса и застана пред тях.
	— Грифит, къде се загуби? Аз съм на война без своя най-доверен съветник. Оливър, а ти къде беше? Трябваше оръженосецът да ми пише писмата и разбира се оплеска всичко.
	Оръженосецът на краля и военните му съветници се скупчиха около него и буйно, но с усмивка, възроптаха срещу думите му. Грифит мислено отбеляза, че явно походът се развива успешно. Той подаде поводите на коня си на един от пажовете и попита.
	— Къде са граф Линкълн и войските му?
	Хенри го потупа по рамото.
	— Ама че приятен поздрав!
	Грифит си даде сметка, че е проявил грубост и каза.
	— Повикахте своя покорен слуга и аз пристигнах върху крилете на вятъра, кралю мой — той придърпа пелерината около раменете си. — Къде е Линкълн?
	Хенри се разсмя и поклати глава. Обърна се към насъбралото се множество и попита.
	— Чували ли сте някога за уелсец, от чийто език да не капе мед?
	— Може би, Ваше Височество — каза Оливър, — на уелсеца му трябва само родна земя под краката и красива жена в леглото, за да покапе мед от устата му.
	Грифит свирепо изгледа Оливър.
	— Може би кралският секретар трябва да си държи устата затворена.
	Оливър се намуси и поиска да прегледа кореспонденцията на Хенри, но Грифит знаеше, че темата не е изчерпана. Личният секретар на Хенри не отговаряше само за кореспонденцията му. Той играеше ролята на решето, което пресява плявата и донася на краля само скъпоценните камъни от известните на всички слухове.
	Сцената, на която беше свидетел в замъка „Пауъл“, беше къс самородно злато.
	Хенри се отправи към палатката, последван от Грифит и Оливър. Арт тръгна след тях, повлякъл своите дисаги и тези на Грифит.
	Хенри посочи една пейка срещу своя полеви престол и нареди.
	— Седнете там и се подкрепете. Твоят оръженосец Арт, това е Арт, нали?
	Арт кимна с усмивка, поласкан от това, че кралят го е познал.
	Хенри продължи.
	— Арт ще ви прислужва, докато аз ви запозная с разположението на Линкълн.
	Грифит изломоти някаква благодарност и безучастно седна, все още потиснат от пренебрежението на Мериън. Дали споменът за тази жена някога щеше да го напусне?
	Хенри не обърна никакво внимание на мрачното изражение на Грифит и се впусна в описанието.
	— До мен достигна вестта, че Линкълн иска да се добере до укрепения със стени Йорк.
	Грифит пое бирата и хляба, които Арт му подаде, и попита.
	— Толкова ли е глупав този мъж? Не вижда ли, че като прекосява страната, се излага на нашия кръстосан огън?
	— Бих искал да е — въздъхна Хенри. — Той е разположил лагера си на хълма оттатък река Трент.
	— Затова ли сме тук? За да можем да преминем Фосиуей и да им натрием носовете в калта?
	Когато Хенри кимна, Грифит жестоко се засмя и попита.
	— Кога тръгваме?
	— Скоро. Днес следобед. Моята кралска армия е по-добре екипирана и въоръжена от въстаниците. Генералите ми са по-опитни — Хенри взе бирата си и вдигна тост към Грифит. — Войската ми е по-многобройна. Шпионите ми докладват, че съотношението е две към едно. Само някаква изключителна стратегическа грешка може да попречи на кралската кауза да победи.
	Грифит трепна от неодобрение. Беше достатъчно опит воин, за да знае, че самоувереността и случайните обстоятелства можеха да скроят фатална шега на Хенри.
	— По дяволите, човече, какви бесове те гризат?
	Със закъснение Грифит разбра, че е постъпил нетактично и потърси начин да омекоти напрежението.
	— Не храня лоши чувства, кралю. Водя се единствено от желанието да ви опазя от страшните последствия на самохвалството — присъстващите отново притихнаха смаяни и Грифит продължи. — С други думи, ние трябва да молим Бог за победа, а не да го предизвикваме, като самоуверено предричаме изхода на битката.
	— Много добре разбирам какво казваш — няма как да не разбера. И те уверявам, че ще се вслушам в съвета ти — Хенри погледна Оливър и въпросително вдигна вежда. Оливър стана от стола зад писалището си и отиде до него. Секретарят започна да шепти нещо в ухото на краля, а Грифит неспокойно се въртеше на мястото си. Когато Оливър свърши, Хенри го отпрати.
	— Какво ти докладва? — попита Грифит.
	— А ти какво мислиш? — отвърна му с въпрос Хенри и се наведе напред.
	— Аз ще се оженя за нея — Грифит говореше бързо и предизвикателно, защото господарят му имаше право, ако поиска, да откаже този брак, и Грифит знаеше, че няма да има друга възможност да го убеди в правотата на този съюз.
	Хенри разбираше всичко. Без съмнение Оливър му беше прошепнал името на жената, защото Хенри не попита коя е. Но кралят повдигна брадичка и сърцето на Грифит замря. След това той посочи Грифит.
	— Нямаше те в двореца близо месец. Защо още не си се оженил за нея?
	Грифит размени поглед с Оливър, който успя да овладее усмивката си. Останалите съветници на краля се престориха, че се занимават с нещо друго, но Грифит беше сигурен, че всички са наострили уши за техния разговор.
	— Защото още не съм успял да я убедя да ми стане съпруга. Изглежда, че се страхува — Грифит погледна Хенри право в очите — от вашата намеса по отношение на сина й.
	Хенри бавно плъзна ръка по брадичката и страната си.
	— Трябва да ме обръснат — каза замислено той. — Не обичам да тръгвам на бой в небрежен вид. Това може да повлияе зле върху духа на армията. Арт, можеш ли да бръснеш, без да порязваш?
	Арт се изпъна като струна.
	— Мога да порежа или да не порежа врата на този, когото бръсна. Зависи какво искам. С удоволствие ще ви избръсна, без да ви порежа.
	— Фука ли се? — обърна се Хенри към Грифит.
	— В случая не — отвърна Грифит.
	— Тогава ти ще ме избръснеш — каза Хенри на Арт. — Вземи камата ми и я наточи колкото е необходимо.
	— Ако нямате нищо против, кралю, ще използвам камата на сър Грифит. Подарих му я лично преди много години и острието й е от най-доброто испанско желязо — без да чака разрешение, Арт изтръска дисагите на Грифит върху кралския килим и започна да тършува из дрехите.
	— Какво правиш, глупако? — попита вбесен Грифит.
	— Търся камата ви.
	— Да не би гарга да е изкълвала мозъка ти? — Грифит измъкна камата си от колана и я тикна под носа на Арт. — Знаеш, че ми е винаги под ръка.
	— Бях забравил — Арт първо напъха вещите на Грифит обратно в дисагите, после взе камата и прокара мазолестия си пръст по острието. — Ще ми отнеме само няколко секунди да го наточа.
	— Наточи го — каза Хенри и се обърна към оръженосеца си. — Донеси ми топла вода! — след това съобщи на останалите благородници в палатката. — Не искам публика, когато се бръсна.
	Грифит си помисли, че когато реши, за Хенри изобщо не е проблем за нула време да се освободи от нежелано присъствие, независимо по какъв повод. В палатката остана само Оливър, който се взираше замислено в листа пред себе си и отбелязваше някакви военни знаци по него.
	— Що се отнася до лейди Мериън Уентхейвън… — Хенри стисна устни и заоглежда лъскавата купчина доспехи. — Тя представлява интерес за Короната само дотолкова, доколкото е скъпа приятелка на кралицата. Синът й представлява интерес за нас, защото е кръщелник на кралицата.
	— Така ли?
	— Не знаеше ли?
	— Не, но добре се връзва.
	Хенри отмина коментара с кралско презрение.
	— И така, кралицата е загрижена за положението на лейди Мериън и сина й, но както вече изтъкнах пред нея, лейди Мериън има баща, който — според донесенията, които имаме — не е предател на краля.
	Хенри замълча и Грифит промълви.
	— Още не е, господарю.
	— Още? Има някакви съмнения, така ли? — Хенри погледна въпросително Грифит. — Още не е. До мен достигнаха някакви слухове, че лорд Уентхейвън събирал уелски наемници.
	— А аз го видях със собствените си очи.
	— Уентхейвън винаги се е набивал като трън в очите ми. Умен е, а амбициите му далеч надхвърлят скромния му произход. Когато приключим с тази битка, ще трябва да сторя нещо по въпроса с граф Уентхейвън — Хенри взе в ръце един нагръдник от купчината с доспехи и го прегледа дали е в изправност. — Ако бащата на лейди Мериън се надигне срещу мен и бъде унищожен, сигурността на лейди Мериън и сина й ще станат задължение на краля. Като уважаващ себе си крал, аз ще дам урок на всеки предател, като докарам семейството му до просешка тояга. По този начин ще се наложи да си имам работа със сина на лейди Мериън. Как се казва той?
	— Лайънъл, господарю — Грифит беше очарован от поведението на края, но още по-очарован беше от факта, че той и Мериън бяха на едно мнение, въпреки че бяха стигнали до него по различен начин.
	— Лайънъл — Хенри отново прокара ръка по лицето си. Този път обаче задържа длан върху устните си, като ги притискаше така, сякаш името на Лайънъл е предизвикало гадене. Неприятният вкус изчезна и той продължи. — Но както казах, лейди Мериън е приятелка на кралицата и кралицата ще бъде много огорчена, ако се отнеса по този начин с нейната бивша първа придворна дама и със сина й, който пък е личен кръщелник на кралицата. Така че, ако лейди Мериън се ожени за един верен мой поданик… като теб например…
	Той остави думите му да отекнат в тишината и Грифит продължи, без капка колебание.
	— … тя ще бъде в безопасност и наследството й ще остане непокътнато.
	— За сина й — съгласи се Хенри.
	— Лейди Мериън изрази почти същите тревоги като вас, но това, от което се страхува, е различно от това, което вие виждате като опасност.
	— Ще се постарая приятелката на кралицата да не живее в страх и опасения.
	— Въпреки всичко лейди Мериън се притеснява, че ако се оженя за нея, аз ще бъда изложен на опасност.
	— В случай, че баща й се окаже предател? Това ли имаш предвид?
	— В какъвто и да е случай — внимателно уточни Грифит.
	— Можеш да увериш лейди Мериън, че сега ти си един от моите най-доверени съветници. Ако тя се омъжи за теб, аз ще се отнасям с теб с цялото уважение, което положението ти изисква. Дори — тук Хенри погледна Грифит право в очите, — ако решиш да се оттеглиш от дворцовия живот и се отдадеш единствено на лични занимания.
	С което Хенри имаше предвид, направи си извод Грифит, че ще бъде изпратен в забвение, когато се ожени за Мериън. Това щеше да бъде цената, която трябваше да плати за своето блаженство.
	— Ти, разбира се, ще бъдеш възнаграден така, както се полага… — гласът на Хенри звучеше искрено, но той сякаш мислеше за нещо друго, сякаш знаеше, че Грифит не се интересува от това как ще го наградят. И кралят разкри същината на проблема с въпроса си. — Лейди Мериън нали е целомъдрена?
	— Повече от необходимото — потвърди Грифит.
	— Да — въздъхна Хенри. — Не може да не е такава. Елизабет ми я описа — той за миг замълча, но след това се оживи и продължи. — Кралицата ми разказа за подкрепата на лейди Мериън през онези ужасни месеци в двора на Ричард. Не знам как съпругата ми щеше да преживее онези кошмарни дни без будния ум и чистосърдечното приятелство на лейди Мериън. Не знам… — ръката му се стрелна и той сграбчи Грифит за рамото, като че ли пронизан от ужасяваща мисъл. — Аз ти я давам. Вземи я. Вземи сина й. Пази ги от бедите, които могат да им причинят тези, които преследват свои собствени цели. Като твой крал аз ти възлагам тази мисия и те моля да я изпълниш успешно, защото последствията, ако не успееш, ще бъдат ужасни и съкрушителни.
	Това не беше поведение на крал. Това беше повик на мъж, който се опитва да защити своята жена, своя наследник, своя трон.
	Грифит за пореден път се увери в справедливостта на царуването на Хенри, като видя решимостта, която кипеше в него. Този мъж притежаваше силата да обедини и владее Англия и неговата клетва — че нищо, никой и никога няма да му отнеме трона — прониза душата на Грифит и я изпълни със страх. Страх, респект и разбиране. Разбиране, което беше много по-голямо от това, което непохватните опити на речта можеха да предизвикат.
	— Независимо от твоето желание аз ще направя това, но трябва да знам само едно — кое е това дете?
	Очите на Хенри не издаваха никакво вълнение.
	— Той е син на лейди Мериън.
	Когато видя отчужденото, застинало лице на Хенри, Грифит преглътна въпросите, които напираха да излязат на свобода.
	— Оливър! — извика Хенри.
	Секретарят скочи на крака.
	— Пиши на лейди Мериън, че я каним незабавно да ни посети и че ще отпразнуваме сватбата й със сър Грифит в двореца — Хенри се усмихна чистосърдечно на Грифит. — Въпреки че баща й е достатъчно състоятелен, аз ще дам зестра на невястата.
	Грифит едва не се задави.
	— Не знам…
	Хенри прочете мислите на Грифит и попита.
	— Ще дойде. Просто трябва внимателно да изберем пратеника. На кого има най-голямо доверие?
	— На Арт.
	Арт провря глава под завесата.
	— Викате ли ме?
	— Арт — Хенри обгърна кльощавите му рамене с ръка. — Арт, Грифит ми каза, че лейди Мериън има голямо доверие в теб.
	Арт предпазливо се съгласи.
	— Значи ти си най-подходящият човек, който може да я доведе при нейния любим, така че да осъществим брака между лейди Мериън и сър Грифит. Мили Боже! — Хенри се намръщи. — Тя е дъщеря на граф, така че притежава титлата „лейди“, а Грифит е само „сър“. Трябва да направим нещо по този въпрос. Оливър, отбележи си. Сър Грифит се нуждае от титла.
	— Да, господарю — лицето на Оливър не промени нито за миг изражението си, докато търсеше празно парче пергамент и изписваше с печатни букви тази задача.
	Грифит изрече неуверено.
	— Хенри, няма нужда.
	Хенри с жест отхвърли протеста му.
	— Глупости. Ти ми служиш вярно, а мисията, която ти поверявам, носи своите опасности. Сега, Арт, кажи колко време ще ти отнеме да стигнеш до Уелс и да се върнеш с лейди Мериън?
	— Зависи от това дали вие ще останете през това време на едно място — отвърна Арт, като много добре се разбра какво имаше предвид.
	— Възнамерявам след това сражение да се върна в Кенилуърт — Хенри задържа погледа си върху Грифит, ако Божията воля бъде то да е успешно. Доведи я там.
	— Пет дена изтощителна езда до замъка „Пауъл“ — заяви Арт. — Връщането с една лейди до Кенилуърт може би ще отнеме десет дена.
	— С лейди Мериън — поправи го дрезгаво Грифит, — ще отнеме може би седем дни.
	— Връщането с Лайънъл — парира забележката Арт, — може би ще отнеме дванадесет дни.
	Хенри стисна почти до болка ръката на Арт.
	— Не взимай детето. Моето кралство не е още толкова безопасно, колкото желая да бъде. В замъка „Пауъл“ той ще бъде защитен от беди.
	— Не съм сигурен дали ще тръгне без Лайънъл — каза Арт.
	— Това е кралска заповед — отговори Хенри.
	Арт умолително погледна Грифит, но Грифит само вдигна рамене.
	— Ако някой може да я доведе, Арт, това си ти.
	— Арт ще я доведе — кралят възприе отново царствената си роля и в тона му пролича неговата увереност в способностите на Арт. Той се наведе и взе нещо от килима. — Какво е това? — в ръката си държеше червена кожена кесия, пристегната със сърмена връв.
	— Беше в дисагите на Грифит — каза Арт. — Трябва да е паднала, когато ги изсипах.
	Грифит му хвърли подозрителен поглед, но взе кесията и я отвори. В дланта му се търкулна едно сиво камъче, което приличаше досущ на камъните, от които беше построен замъкът „Пауъл“. Последва го плътна топка, цветът, на която веднага подсети Грифит за произхода й. Той хвана кълбото в единия край и то се превърна в тънка огненочервена плитка човешки коси, която почти опря в земята. Слънчевите лъчи се устремиха към нея, както и душата на Грифит.
	Хенри докосна лъскавата плитка.
	— Талисман от дамата на твоето сърце?
	— Предполагам… — Грифит обузда вълнението си. — Да, талисман от дамата на моето сърце. Тя ми пожелава да бъда силен като Самсон.
	— А камъчето? — попита Хенри.
	Грифит погледна Арт, който беше отправил невинен, поглед към купола на палатката.
	— Предполагам, че оръженосецът ми може би знае.
	Арт запристъпва от крак на крак.
	— Не знам. Но ми се струва, че камъчето трябва да те направи неуязвим и вечен като добрите уелски скали.
	— Мисля, че си прав — Грифит се опита да прозвучи саркастично, но вместо това гласът му тръпнеше от вълнение. — Защо не съм намерил това досега?
	Арт самодоволно се ухили.
	— Не знам, разбира се…
	— Разбира се — каза Грифит.
	— … но сигурно лейди Мериън не е искала да го намериш, преди да се озовеш близо до бойното поле. От страх, да не би да се развали магическата му сила.
	Когато Грифит се съвзе достатъчно, за да пъхне кесията под ризата си, Арт каза на Хенри.
	— Наточих камата, господарю. Оръженосецът ви е стоплил водата. Готов ли сте да ви избръсна?
	— Да ме избръснеш? — Хенри се намръщи. — Аз отивам на бойното поле, а не да ухажвам някоя дама. Защо ми е да искам да бъда обръснат? Това, което искам от теб, е веднага да тръгнеш в изпълнение на своята мисия.
	Арт остана смаян.
	— Сега?
	— Разбира се не! Конят ти има нужда от почивка. Въпреки това не искам да те карам да чакаш… — Хенри забарабани с пръсти по масата и в следващия миг лицето му светна. — Ще те изпратя при началника на конюшните ми с кралския восъчен печат и така той ще ти даде най-отпочиналия кон, най-добрия, който имаме… И продукти за четири дни път.
	— Пет — напомни му Грифит.
	Хенри не удостои Грифит дори с трепване на окото.
	— Ах, Арт, какво приключение само те очаква. Завиждам ти за възможността отново да посетиш Уелс.
	— Струва ми се, че току-що идвам от там — промърмори Арт.


>	Четиринадесета глава

	— Битката се развивала според очакванията ни. Скъпият ми лорд Оксфорд напреднал към Рампиер Хил, за да пресрещне атаката на Линкълн. Схватката се оказала ожесточена, но превъзходството на добре въоръжената ми армия бързо проличало — Хенри самодоволно се усмихна и вдигна поглед от спешното донесение, което четеше. — Изглежда, Грифит, че Господ наистина помага на по-добрите.
	Грифит ядосано захвърли кожените си ръкавици на масата, която беше отрупана с подобни съобщения. Той закрачи, вдигайки високо крака, и всеки път, когато шпорите му се удареха в камък, се чуваше издрънчаване. Металните доспехи, с които беше облечен, затрудняваха движенията му и нитовете при лактите и коленете проскърцваха.
	Грифит не забелязваше това. Той не усещаше как обедното слънце го пече като парче месо на шиш и как от горещината потта му мокри подложките под метала. Не забелязваше дори ядните въздишки на Оливър Кинг, нито многозначителните погледи, които си разменяха мъжете от свитата на Хенри. Изнервен от бездействие, той търсеше подходящи думи, с които да убеди Хенри да го изпрати на бойното поле.
	— Господ наистина ме обича, господарю мой, щом ме дарява с вашето постоянно покровителство, но ще му бъда много благодарен, ако ми даде възможност да затрия враговете ви от лицето на земята.
	Безразличен към усилията на Грифит в красноречието, Хенри нави на руло съобщението.
	— Бедфорд и Оксфорд добре овладяват положението.
	Нагръдникът на Грифит проблясваше на утринното слънце. Той здраво държеше шлема си под мишница и стискаше зъби. Искаше да воюва. Изпитваше необходимост да се бие. Дни наред беше раздиран от вътрешно напрежение. Още откакто остави Мериън и разбра, че тя не се интересува от него. Сега беше изнервен от това, че при нея замина Арт, защото знаеше, че тя мисли за него. Нейният талисман лежеше под нагръдника му, точно върху сърцето.
	В същото време Хенри настояваше той да не се включва в боя.
	Но Хенри не беше толкова коравосърдечен, колкото изглеждаше.
	— Знаеш, че съм прав. Глупаво е да изпращам повече хора, отколкото са необходими. Бог ни пази. Защо да се навираме в Божието лице заради едната недостойна човешка гордост?
	Недостойна човешка гордост? Недостойна човешка гордост ли напираше в Грифит и търсеше отдушник в тежкия труд? В боя?
	— Твоята помощ ми е необходима много повече за лейди Мериън, отколкото за бойното поле — продължи Хенри.
	— Знам това.
	— Но ако ще се цупиш — Хенри въздъхна, — можеш да вървиш.
	Ако не беше с тежките доспехи, Грифит щеше да подскочи от радост.
	— Слава Богу — промълви Оливър. — Крачеше напред-назад часове наред и приличаше на грешна душа, която се превива под бремето на вечността.
	Хенри рязко се обърна към Оливър.
	— Не говори така. Да се говори за смърт преди битка носи нещастие.
	Оливър се сви от смъмрянето на Хенри и изпелтечи някакво извинение.
	Грифит гледаше свирепо. Дали думите на Оливър няма да напомнят на Хенри за опасностите на бойното поле? Дали Хенри няма да промени решението си?
	Но Хенри само насочи пръст към него и предупреди.
	— Стой настрана от ожесточените битки. Иди само като пратеник. Виж какво е положението и се върни с вести за хода на боя.
	— Както заповядате, господарю — сияещ като божи служител на връх Великден, Грифит се опита да нахлузи шлема на главата си, но закрепващата верига се закачи за носа му. Той се разсмя, освободи брънката и намести шлема. Запипка се да захване веригата, която свързваше шлема с доспехите, но нито можеше да види какво прави, нито едрите му пръсти бяха подходящи за такава деликатна работа.
	— Нека оръженосецът ми ти помогне — каза Хенри.
	— Твоят оръженосец е горе на хълма и наблюдава битката е ококорени очи — отвърна Грифит.
	— Тогава ти, Оливър! — обърна се към секретаря си Хенри.
	Оливър вдигна глава от съобщенията, които пишеше.
	— С цялото си уважение, господарю мой, искам да ви напомня, че не съм рицар.
	Хенри огледа подчинените си, които се суетяха около тях, въздъхна и рече.
	— Ела тук, аз ще го наместя.
	Но Грифит се опита да възрази, съобразявайки се с положението на всеки от тях двамата.
	— О, Ваше Височество! Не е редно един крал да обслужва рицар.
	— Тогава няма да казваме за това на никого — Хенри хвана висналата надолу верига и я пристегна, след това намести шлема и превъртя застопоряващото болтче. Изпълни тази нелека задача с гордост и рече. — Човек никога не забравя уроците, които е научил като оръженосец.
	Докато проверяваше дали всичко е наред, Грифит се съгласи.
	— Изглежда не се забравят.
	— Направих това с надеждата моят най-доверен съветник да остане здрав и читав — Хенри свали забралото на Грифит пред лицето му.
	Грифит изчака звънтенето да заглъхне в ушите му и обеща.
	— Ще се постарая.
	Той се възкачи на коня си и се отправи към Рампиер Хил. Щом се озова насред полето, отново вдигна забралото. В края на краищата как можеше да докладва за хода на битката, ако видимостта му беше ограничена? По всичко личеше, че няма вероятност да се включи в боя, по дяволите! Битката беше утихнала до няколко разпръснати схватки и се виждаше как на места хората на Хенри държаха заложници с насочени остриета на мечовете си.
	Никъде не се виждаха бойните стягове на вражеските предводители.
	— Който не е успял да избяга, е бил съсечен — промълви Грифит, оглеждайки с опитното око на военен стратег покритото с трупове бойно поле. Той забеляза близо до възвишението една изолирана групичка, която все още разгорещено се биеше, и реши да провери на място какво става — не да не изпълни заръката на Хенри, разбира се, а сведенията му да бъдат от първа ръка. Като наближи, до него достигна хаос от пронизителен галски, гърлен германски и извисяващ се над тях прекрасен уелски глас, който ревеше.
	— Напойте земята с мръсната си кръв!
	Грифит пришпори коня си и приготви оръжията си — копието, боздугана и меча. Двама уелски рицари бяха свалени от конете, размахваха мечовете си и отстъпваха, заобиколени от дузина чужденци, които предпазливо ги атакуваха. Грифит знаеше, че чужденците се стремяха към оръжието и внимаваха да не го повредят. Единствено това беше спасило сънародниците му от смъртта до този миг, но тежкото им положение беше привлякло не само неговото внимание. Трима английски рицари препускаха стремително към полесражението.
	Той обаче щеше да стигне там пръв. През тропота на конски копита до него достигна изреваното на уелски проклятие.
	— Умри, блюдолизецо! Гори в…
	Грифит насочи копието си и прониза един от наемниците, докато единият от уелските рицари се срути на земята. Грифит нямаше време да издърпа копието си. Обърна се и с поглед прецени положението. Вторият рицар все още се крепеше изправен, но един от наемниците се готвеше да му нанесе смъртоносния удар. Останалите се бяха скупчили, за да се защитят от Грифит.
	Грифит завъртя боздугана си и го стовари върху шлем, премазвайки главата под него, но удар, дошъл от един от главорезите, го свали от коня. Докато той се опитваше да стъпи на крака, затруднен от тежестта на доспехите си, пристигнаха английските рицари и разпръснаха наемниците. Грифит измъкна меча си от седлото на коня тъкмо навреме, за да посрещне нападението на един обезумял ирландец.
	Кръвта на Грифит кипна, зъбите му се оголиха в свирепа усмивка и той използва преимуществото на ръста и теглото си, за да забие ирландеца в земята. Вдигна меча си да го съсече, но германски боен вик го накара да се обърне и да види връхлитащия воин.
	Германецът беше едър, равностоен по ръст на Грифит, и боравеше майсторски с меча. Движенията му бяха премерени и насочени, и беше очевидно, че е оцелял благодарение на силата и сръчността си.
	Беше воин.
	Свирепа гримаса скова лицето на Грифит. Устните му се дръпнаха назад и оголиха зъбите му. След тази решителна победа едва ли щеше да има други сериозни заплахи за властта и династията на Хенри, а дори и да имаше, Хенри му даде достатъчно ясно да разбере, че повече няма да бъде изпращан в сърцето на размириците, гибелни за Англия. Така че Грифит твърдо беше решил да даде всичко в тази битка, да изцеди и последната капка удоволствие от жегата и вонята, от атаката и отбраната.
	Германският наемник сякаш разбираше това. Той се разсмя зад шлема си и се завъртя още по-яростно. Мечовете се удариха и от метала изскочиха искри. Мускулите се напрегнаха, сухожилията изхрущяха. И Грифит, съсредоточен изцяло върху този бой, върху последното голямо състезание, престана да чува виковете от другите схватки.
	Германецът отразяваше с умение всеки негов удар. Грифит реагираше на всяко негово извиване на меча. Времето се превърна в минути, които стържеха като ръждясал зъбен механизъм. Ръцете му започнаха да отслабват под тежестта на меча. Той забеляза със задоволство, че и мечът на противника му вече не е така сигурен. Ушите му пищяха. Дробовете му горяха, движенията му ставаха забавени. Но въпреки това германецът не напредваше. Грифит продължаваше да се зъби свирепо, защото германецът не можеше да вземе преднина. Грифит отслабваше, но врагът му също губеше сили.
	Накрая изглеждаше така, сякаш се бият в някакво омагьосано пространство. Мечовете се вдигаха и се стоварваха при всеки удар с изящна прецизност, но едва ли силата на ударите можеше да се усети под двойната защита на доспехите и подплънките под тях. Грифит вече се питаше как ли ще свърши всичко — може би и двамата ще припаднат от изтощение?
	Той събра сили и насочи меча си към врата на германеца, нанасяйки един последен съкрушителен удар. Ако ударът му преодолееше сравнително слабата защита на бронята при врата, тогава поне щеше да успее да повали германеца с хитрост.
	Но ударът му не срещна преграда. Германецът нарочно се отпусна назад и Грифит се завъртя неудържимо, повлечен от устрема на собственото си нападение. Той се стовари на земята и се затъркаля като огромна метална топка. Вдигна глава и се взря в германеца.
	Наемникът вдигна предпазния наочник на шлема си и също се взря в него, след това избухна в смях.
	— Предавам се! — каза той на германски.
	Грифит не разбра думите, но жестът му беше познат. Знаеше, че това е единственият разумен завършек на схватката. Наемникът беше на английска земя. Нямаше друг избор, освен да се предаде и в лицето на Грифит беше срещнал противник, достоен да плени меча му, Грифит с жест му показа, че приема капитулацията и се опита да се изправи на крака. При завъртането и последвалото падане съединенията на бронята му при лактите и коленете се бяха разтворили и той се чувстваше като обърната по гръб костенурка, докато се опитваше да намести краката под себе си.
	Тъкмо беше успял, когато чу глас, който му извика на английски.
	— Внимавай!
	Грифит мълниеносно реагира. Но германецът стоеше на същото място и не беше направил никакъв опит да го нападне. Ужасеният му поглед обаче накара Грифит да вдигне нагоре глава.
	Ирландският воин едва се държеше на краката си, облян в кръв и умиращ, но въпреки това бе вдигнал меча си високо над главата. Докато Грифит, онемял, не откъсваше поглед от него, острието на меча му проблесна в дъга, насочена към лицето му. Той бързо вдигна ръка, но бронята само омекоти удара. Острието се вряза в бузата му. Пред очите му плисна кръв като фонтан. Чу вик от болка и остана безкрайно изненадан, когато осъзна, че този вик излиза от гърлото му.
	Когато картината пред очите му се проясни, той видя, че германецът се е изправил на крака и е пробол ирландеца с меча си.
	Той го е направил, осъзна Грифит. Той го е убил. Сякаш завеса падна пред очите му, но продължи да вижда слънцето. То грееше в лицето му, с кожата си усещаше топлата му ласка. Черно-червени точки започнаха да го скриват, но топлината ставаше все по-силна. Той докосна гърдите си на мястото, където стоеше талисманът на Мериън, и като някакво небесно видение пред него изплуваха зелените поля на Уелс и сивите камъни на неговия дом. Той си представи как любимата му стои там и търпеливо чака завръщането му.

	* * *

	Мериън наблюдаваше отдалечаващия се уелски бряг и си мислеше дали някога отново ще види Грифит.
	Грифит. Един мъж, който беше проправил своя път през гъстата гора от преплетени правда и неправда. Грифит. Една здрава и сигурна опора, но толкова далечен, воюващ за своя обичан крал. Той щеше да победи, успокои се тя. Никой не можеше да убие огромен и жизнен воин като него. Никой не можеше да убие… Тя закри очите си с ръка.
	— Ако ти е мило момчето, по-добре го дръж при себе си — изръмжа старият моряк.
	Тя се хвърли напред към Лайънъл и го сграбчи, миг преди да прекрачи борда на плитката рибарска лодка, опитвайки се да улови блестящите вълни на океана. Детето шумно запротестира и зарита с крачета, но тя го издърпа обратно към кърмата и го прегърна.
	— Не, мамо! Лайънъл отива плува — настояваше той.
	— Лайънъл не плува — каза му тя. — Лайънъл отива вкъщи.
	Той помисли за миг и лицето му светна.
	— Деди Райс?
	Морякът избухна в смях и красивото му сърдито лице, докато ги наблюдаваше, изрази задоволство. Нескриваната неприязън на мъжа караше Мериън да се чувства неудобно, докато Лайънъл пък едва не я довеждаше до сълзи със своята откровеност.
	Райс не му беше дядо. Негов дядо беше Уентхейвън и в същото време Райс беше този, който се бе отнесъл с Лайънъл като с любимо внуче. Беше заобиколил Лайънъл с такава щедра любов, че за първи път, откакто се беше родил, Мериън се почувства изместена от първото място, което винаги бе заемала в сърчицето му. Беше интересно да наблюдаваш Райс и Лайънъл заедно, да се убеждаваш, че ако той има Райс за дядо и Грифит за баща, ще израсне смел и достоен мъж.
	Да, щеше да израсне смел и достоен, но той можеше да бъде много повече от това, стига да имаше късмет.
	Защо Господ я беше срещнал с Грифит? Преди да го познава, тя беше уверена в себе си, знаеше какво трябва да прави, какво се беше заклела да прави. Беше мечтала смело за величие и справедливост — както по отношение на себе си, така и за своя син.
	Но от срещите й е Грифит се роди една друга мечта. Дали Грифит не беше дар Божий? Или изкушение, изпратено от дявола?
	През онази първа страстна нощ Грифит беше изкушението, но тя постъпи мъдро и смело, когато избяга. Господ щеше да я възнагради, така си беше помислила тогава.
	Вместо това той я бе отвел в замъка „Пауъл“, което се оказа още по-злочеста участ. Тя не вярваше в любовта. Не можеше да вярва и никак не беше трудно да отхвърли чувствата на Грифит, защото магията на любовта не можеше да попречи на намеренията й. Но животът с родителите му превърна щастието в реалност. Въпреки проблемите, които бяха имали в началото, Райс и Ангарад бяха щастливи заедно. Те се обичаха един друг. И когато ги виждаше заедно, Мериън беше почти склонна да повярва, че трябва да повери своето щастие на техния син.
	Това беше причината да си тръгне от замъка. Въпреки че не й беше приятно да го направи, без да се обади на Ангарад и Райс. А те вече бяха обявили сватбата в църквата и тя…
	— По-добре го пази и от греблата, милейди, иначе ще го цапардосам и пак ще падне във водата.
	Мериън придърпа към себе си Лайънъл за вратлето и хвърли тревожен поглед към уелсеца.
	Долан беше пребродил надлъж и нашир английските морета, така й беше казал. Скътал пари и се върнал обратно у дома, в Уелс, където животът е по-евтин и на никой не би направило впечатление, че в двете му ръкавици няма повече от пет пръста. И така, тя нае него и лодката му, за да ги заведе до Англия. Сега се питаше дали не е постъпила прибързано.
	Сигурно наистина морякът беше кръстосвал надлъж и шир английските морета, но явно не с доблестна цел. Може би сега, когато тя се бе оказала зависима от неговата воля, той отново се бе върнал към своите пиратски намерения.
	Но Мериън имаше свои си намерения и един ловък стар селяк не можеше да застане на пътя й. Вярно, тя трябваше да мисли и за Лайънъл, което неминуемо намаляваше шансовете й, ако тя решеше да се бие, но разполагаше със силна ръка, остър нож и достатъчно хитрини, с които да изпрати този мъж във вечността. Тя запърха с мигли и срамежливо се заусмихва, като не откъсваше очи от Долан, хванал здраво веслата.
	— Ти си много силен. Сигурно мускулите на ръцете ти са като калена стомана.
	Той подозрително я изгледа.
	— Повечето от мъжете, които познавам, са благородници и са толкова хилави. Знаят само да държат перото, въобще нямат представа как се намотава въже, как се хвърля котва и как се работи с греблата. Как наричаш това?
	— Я не ме баламосвай — каза той. — Въобще не си толкова глупава, колкото се правиш.
	Той водеше лодката успоредно с брега, в източна посока, към устието на река Дий, но държеше курса достатъчно навътре в морето, за да й попречи да преплува до брега, дори ако решеше да го направи сама, без Лайънъл. Тя глуповато се опули и попита.
	— Защо казваш, че съм глупава? Не всеки знае как се наричат всички тези неща по лодките.
	— Казах, че хич не си глупава. Сигурно си тарикатка от класа, щом си измислила начин да избягаш от замъка „Пауъл“. Ако беше тръгнала по суша, непременно щяха да те хванат.
	— Да — каза тя и в нея нахлуха спомените от злощастното прекосяване на Уелс. Тя импулсивно сложи ръка върху тъмнокосата главица на Лайънъл.
	— След кораб, който плава, не остава следа. Такава е поговорката и ти си се сетила за нея. Сетила си се също кого да попиташ, че да не отиде да издрънка на лорд Райс — той кимна, докато тялото му следваше ритъма на греблата. — Тъй че няма какво да ми разправяш колко си била глупава.
	Черните му очи засвяткаха от възмущение, макар че не си даваше сметка защо негодува. Чувствените му устни се усмихнаха, но не от добри чувства. Той беше красив като греха и тя се опасяваше, че е два пъти по-зъл от него.
	— Мъж — каза Лайънъл, посочи Долан и се усмихна толкова широко, че малките му бели зъбки проблеснаха. — Хубав мъж.
	— Ей, какво е това? — обиден, Долан се отдръпна назад и свирепо погледна към Лайънъл. — Хубав мъж ли ме нарече?
	Мериън се опита да попречи на Лайънъл да отговори, но Долан настояваше за отговор.
	— Кажи!
	— Така те нарече — отвърна тя.
	Долан премести свирепия си поглед върху нея.
	— Аз не съм хубав мъж.
	— Деди — настояваше Лайънъл, очевидно все още очарован от Долан. — Моя деди.
	— Не, мило. Той не ти е дядо.
	Тя се наведе напред, извади парче хляб от кожената торба и го подаде на Лайънъл с надеждата да насочи неуместното му обожание в друга посока. Помисли си, че е успяла, когато Лайънъл взе парчето хляб и го загриза. От устничките му се поръсиха множество трохички, с които привлече гларусите. За миг настъпи мълчание, но Лайънъл го използва, за да съзерцава Долан.
	— Какво си ме зяпнал? — озъби се Долан на детето.
	— Деди… Райс? — попита Лайънъл.
	Долан скочи и отблъсна греблата, които изплющяха във водата, а лодката застрашително се залюля.
	— Аз не съм Райс! Чуваш ли, не съм Райс. Аз съм Долан!
	Мериън се ужаси от яростта му и тайничко опипа ножа, скрит в ръкава на дрехата й. Но Лайънъл продължаваше да наблюдава Долан с неугасващ интерес. И с пълна с хляб уста, той каза.
	— Деди Долан.
	Долан се тресна обратно на мястото си и попита Мериън.
	— Не можеш ли да накараш това хлапе да си затвори устата?
	— Изглежда, че не мога — призна тя. — Защо се съгласи да ме вземеш?
	— Харесаха ми парите, които даваш — той измъкна греблата от водата, като продължаваше да държи под око Лайънъл. — Едва ли друг път ще ми предложат толкова пари.
	— И?
	— Мислиш си, че ще те изнасиля ли?
	— Ще се опиташ ли?
	Той спря да гребе и я огледа от глава до пети, като задържа погледа си върху корсажа.
	— Не. Имам сметки със стария Райс, не със сина му. И ако изнасиля годеницата на сина му, хич не се съмнявам, че младият Грифит няма да се укроти, преди да ми пререже гърлото. Не, няма да те изнасиля. Стига само да ми платиш двойно повече, отколкото обеща. Не обичам кльощавите жени — той изпсува, когато Лайънъл скочи и се заклатушка към него. — И те предупреждавам, не обичам хлапетата, така че дръж твоето далеч от пътя ми!
	Мериън се пресегна да хване Лайънъл, но детето се оказа много пъргаво. То навря овлажнялото, намачкано като тесто парче хляб в лицето на Долан и каза.
	— Деди Долан папа.
	Мериън пак протегна ръка към сина си, но я отдръпна. Нещо я възпря. Необикновеното изражение на лицето на Долан, предположи тя, или начинът, по който гледаше Лайънъл — като котарак, който се готви да приеме кутренце за своя рожба. Той бавно разтегна устни и показа два реда здрави зъби. След това, също толкова бавно, отхапа.
	В устата му не влезе повече от трошичка, но Лайънъл остана доволен. Облекчение заля Мериън. За цена само два пъти по-висока от уговорената, пътят до Англия за нея и сина й щеше да бъде безопасен. Нямаше да се наложи да се бие, за да опази своята женска чест. Докато Долан — дори Долан! — можеше да се окаже още едно от завоеванията на Лайънъл.
	Може би това приключение все пак щеше да се окаже успешно.

	* * *

	Няколко часа по-късно Мериън вече не беше толкова доволна, докато наблюдаваше от брега как старият моряк се отдалечава с лодката си навътре в морето.
	— Радвам се, че се разделяме — каза тя към отдалечаващата се в морето лодка. — Ти си лош човек.
	Долан дори не махна с ръка, когато Лайънъл извика.
	— Деди! Деди!
	— Лош, лош човек! — повтаряше Мериън с надеждата и Лайънъл да повтори думите й. — Лош човек.
	Но той не ги повтори. Само седна на пясъка и започна да плаче.
	Тя го взе на ръце и избърса сълзите му. Стъпалата й затънаха в блатистата почва, торбите й бяха струпани до краката й. Кесията й беше видимо изтъняла благодарение на Долан, който изглежда съжаляваше за моментното си размекване, защото не престана да иска пари и категорично отказа да обърне повече внимание на Лайънъл.
	Сега тя имаше нужда от кон и щеше да бъде по-добре, ако този кон бъде евтин.
	Още по-неотложна беше необходимостта да избере посока.
	Беше избягала от замъка „Пауъл“, крепена от увереността, че ако остане там, мисията на Лайънъл няма да бъде осъществена. Но от кого в Англия можеше да потърси помощ? От баща си?
	Да, Уентхейвън щеше да й помогне. Но щеше да го направи за собствена изгода. Кой тогава щеше да защитава Лайънъл и неговите интереси?
	Само тя. Само лейди Мериън Уентхейвън. Само тя можеше да направи това. Тя беше силна.
	Събра багажа, взе сина си и се отправи към Шропшир. Към замъка „Уентхейвън“ и към баща си.

	* * *

	— Заминала е? — Арт не вярваше на ушите си. Надеждите му се изпариха, докато се взираше недоумяващо в помръкналото лице на Райс. — Не сте могли да я намерите?
	— Търсихме я два дни, но не открихме и следа от нея. А не е възможно да е отишла толкова далеч, при това с дете! — Райс стовари юмрука си върху дувара на обора.
	— Не разбирам — промълви Арт. Едва беше прекрачил прага на замъка „Пауъл“, когато Райс го пресрещна, за да му каже, че жената, която търси — жената, която Грифит иска — е изчезнала. Арт свали шапката си и потри олисялото си теме, опитвайки се да роди някаква мисъл в изморения си мозък. — Когато тръгвахме оттук, тя изпрати на Грифит талисман и мислех, че всичко вече си е на мястото. Сега…
	— Може ли човек някога да проумее жените — промърмори Райс.
	Арт кимна.
	— Да, и аз съм казвал винаги това. Срамота е, че са толкова желани и хубави в леглото.
	— Стига! — Ангарад влезе през отворената врата на обора, донасяйки слънчевата светлина на пролетния ден със себе си. — Момичето истински се тревожеше заради тази сватба и ние знаехме това. Но обявихме женитбата! Защото бяхме много щастливи за Грифит, затова, че е загубил ума си по нея. Това е лесно за разбиране, но трудно за осъществяване — тя плъзна длан в ръката на Арт и каза. — Познаваш я по-добре от нас, Арт. Дай ни акъл какво да правим.
	— Какво може да направи Арт, което аз вече да не съм направил? — отсече Райс.
	— Може би да ни каже къде е отишла? — отвърна също така рязко Ангарад.
	Арт погледна Райс и поклати глава. Знаеше, че дрехите му са мръсни и смърдящи на пот от пътуването. Знаеше, че лицето му прилича на кърпена парче до парче кожа. Въпреки това Райс изглеждаше по-зле от Арт. Очите му бяха кръвясали, ръцете му висяха отпуснати и едва можеше да говори, покрусен от безизходицата, в която се беше озовал.
	— Търсих я навсякъде, където би могла да отиде.
	— Тогава да потърсим там, където не би могла да отиде! Все трябва да е някъде. Не разбираш ли… — Ангарад притисна с длан бузата си. — Не мога да повярвам, че споря с теб за това. Цели три дни търсиш. Райс. Толкова си изморен, че вече не си годен да разсъждаваш. Иди да си легнеш и ни остави двамата с Арт да намерим лейди Мериън.
	— Добре. Ти и Арт ще намерите лейди Мериън. Добре! Ти и Арт ще успеете да направите това, което аз не успях — Райс тръгна към вратата и изведнъж рязко се обърна. — Но мога да ви кажа къде не е. Не е на път за Англия, не е в манастира „Свети Асаф“, не е при наемниците, които са на стан наблизо, защото лично разговарях с капитан Кледуин и претършувах целия лагер.
	— Кледуин? — не повярва на ушите си Арт. — Кледуин ли рече?
	— Това рекох — горчивината в гласа на Райс сякаш леко се отдръпна. — Познато ли ти е това име?
	— Това е наемник на Уентхейвън и мога да се обзаложа, че не е тук, за да върне лейди Мериън за добро.
	Арт почеса наболата по брадата му четина.
	— Казваш, че не е била в лагера?
	— Кълна се!
	— Дали не са я отвлекли? — попита Арт. — През тайния коридор?
	Умората и изтощението на Райс бяха повече от очевидни.
	— Затворих този коридор преди много време, както знаеш, но въпреки това и там проверих. Не е проходимо.
	— Въпреки това искам да посетя Кледуин.
	Райс поклати глава.
	— Веднага щом говорих с тях, вдигнаха стана.
	— Сигурно — каза Ангарад, — са последвали лейди Мериън.
	— Ако е така, само си въобразяват — търпението на Райс вече бе напълно изчерпано. — Не е оставила никаква следа, повярвайте ми. Не е взела кон, не се крие в замъка… и — той посочи обвинително към Ангарад, — не е тръгнала по вода.
	Той напусна обора е високо вдигната глава и Ангарад се обърна към Арт.
	— Подсетих го, че може да е заминала по море и той е ядосан, че не се е досетил сам за това. Затова отива да си легне — за да говорим ние с теб с рибарите и да не накърним гордостта му.
	— Само до някое време — каза Арт.
	— Е, добре, след това ще бъде отпочинал и ще може да преглътне с пренебрежение този факт.
	Навън тя за минутка спря и обърна лице към слънцето. Арт забеляза, че и Ангарад е изморена. Прегърна раменете й, за да я успокои.
	— Не можеш да виниш себе си за това. Момичето си е с буен нрав и е доста трудно.
	— Но въпреки това се обвинявам — Ангарад се усмихна тъжно. — По-добре от всеки друг знам как се е чувствала, но толкова много я исках за Грифит. Даже не я изслушвах, когато се опитваше да ми разкаже за мечтите си за своето момче — мислех само за моите мечти за моя син.
	— Това не е грях. Аз също имам такива мечти.
	— Да, знам си те — Ангарад докосна брадясалите страни на Арт.
	— Използвах всичките си сили да се оженят двамата и сега няма да се откажа — твърдо решен, той попита. — Кажи ми защо мислиш, че е тръгнала по море.
	— Най-напред заради това, че Райс е много упорит човек, има дарбата да открива следи. Хората му също са много умели в проследяването на този, когото преследват — Ангарад се отправи с мрачно изражение към отворената портичка. — Не е възможно лейди Мериън да замине, без да остави някаква следа, освен…
	Арт проследи насочения й пръст към сгушеното край морския бряг рибарско селище. Той разбра на какво се дължеше напрежението на Райс и се възпротиви.
	— Рибарите са ваши селяни. Не биха укрили годеницата на Грифит. Нито по нейна молба, нито по молба, на когото и да е друг.
	— Не, рибарите не биха направили това — Ангарад се усмихна малко заядливо, почти с удоволствие. — Но си спомняш Долан, нали?
	— Дали си спомням Долан? — изкрещя Арт. — И още как! Лош човек. Това е оня оръженосец, който си мислеше, че има права да те ухажва.
	— Точно той.
	— Райс го изхвърли преди много време.
	— Да, и тогава той се закле, че повече няма да води рицарски живот и избяга в морето.
	— Тъй си беше — Арт я изгледа внимателно. — Да не би да ми казваш, че се е върнал?
	— Миналата година. И то по-коварен от всякога.
	— Изненадвам се, че Райс не го е убил.
	— Така ли?
	Арт смутено запристъпва от крак на крак.
	— Не, разбира се, че не. Кръвта си е кръв, а точно Райс никога не би пролял братова кръв…
	— Кръвта на половин брат — поправи го тя.
	— Но и тази кръв не се измива лесно…
	— И Долан добре знае това — Ангарад отново хвана ръката на Арт и го задърпа надолу към селото. — Ето защо мисля, че точно него трябва да попитаме за лейди Мериън.


>	Петнадесета глава

	В горичката край пътя изпращя счупена вейка, при което Мериън моментално спря и обърна глава по посока на звука. Тя заповяда на Лайънъл със знаци да мълчи, но момчето върху седлото продължи да настоява.
	— Защо, мамо? Защо?
	Тя здраво стисна юздите в ръцете си, защото старата кранта усети моментното й разсейване, видя в това възможност да се освободи и се задърпа. Мериън вече й беше свикнала с номерата и задържа опънати поводите, докато оглеждаше внимателно сенките между дърветата. Не видя нищо, но разбра, че е лесна плячка за крадци, разбойници и всякаква друга опасна измет.
	Въпреки че не чу повече нищо подозрително, тя поведе коня към шубрака от другата страна на пътя и здраво го върза за един клон. Всяко вдишване на коня звучеше като предсмъртно изпръхтяване и Лайънъл продължи да пита.
	— Защо, мамо? Защо?
	— Млъкни, Лайънъл — тя го дръпна от седлото и навлезе навътре между сенките. — Нека мама да те поноси.
	Той нямаше нищо против. Горкото момченце, как можеше да има нещо против да го поносят. Беше откъснат от единствения дом, който беше имал, бяха го влачили до Уелс, бяха го поверили на грижите на Райс и Ангарад, докато тя беше болна, и тъкмо когато беше вече свикнал с тях, тя отново го помъкна по пътищата. Двата дена по море го измориха, изтощителната езда цял ден след това го беше изплашила и вече нищо не можеше да го убеди, че може да е спокоен при нея.
	Той зарови личице в гърдите й и сърцето й едва не се пръсна от болка, когато усети, че целият трепери. Тя се напрегна и отново наостри уши, за да долови дали някой не ходи наоколо. Единствените звуци, които достигнаха до нея, бяха изцвилванията на коня, който се опитваше да се освободи и да се втурне обратно към своя дом.
	— Мамо… — прошепна Лайънъл.
	Тя гальовно потърка гръбчето му.
	— Тихо. Лайънъл.
	— Мамо, Арт…
	— Не, детенцето ми, няма Арт. Той е далеч.
	Лайънъл вдигна главица и посочи към дърветата.
	— Арт! — настоя той. — Арт. Арт!
	Гласът му ставаше все по-силен при всяко следващо повтаряне и той подскочи в ръцете й.
	— Арт! Арт!
	Невярваща, но със стаена в душата капчица надежда, тя обърна лице към сенките. Нямаше нищо. Нищо друго, освен един изсъхнал дънер с две малки хралупи по него, които приличаха на очи. Тя отново потупа Лайънъл и се придвижи към дънера.
	— Не, Лайънъл. Виждаш ли? — Това е само…
	Като дух, превърнат от магическа пръчица в живо същество, дънерът се надигна. Тя заотстъпва панически назад, препъна се в един щръкнал от земята корен, и падна — както държеше Лайънъл на ръце. Стоварилото се върху стомаха й дете изкара въздуха й. То живо се изправи на крачета, преди още тя да успее да го хване.
	— Арт! — изпищя момчето.
	— Лайънъл — извика тя, когато човекът — дънер се наведе и взе на ръце сина й.
	Оживелият дънер се придвижи напред и тя се опита да се изправи на крака, готова да се бие с духа, за да освободи сина си. Но дънерът проговори с човешки глас — един добре познат глас.
	— Привет, милейди! — Арт се изправи в цял ръст под ярките слънчеви лъчи и бодро се разсмя, като че ли срещата им беше в голямата зала на замъка „Пауъл“. — Виж ти каква изненада, да ви срещна тук!
	Мериън притисна гърдите си с ръка. Сърцето й щеше да изхвръкне и от ударите му чак пръстите й се тресяха.
	Дали пък пръстите й сами не трепереха?
	— Арт, къде е?… — тя се запъна и хвърли поглед към мъжа, който стоеше зад него.
	Не беше Грифит. Въпреки че не можеше да го види добре, тя вече знаеше, че за нея съществуват само две категории мъже на света. Те бяха или Грифит — висок и тъмнокос, или не бяха. Никога не й беше необходим втори поглед. Независимо дали това й харесваше или не, но тя разпознаваше Грифит с нещо далеч по-различно от своето зрение. Тя го разпознаваше с душата си.
	Долан направи крачка встрани и й се поклони подигравателно. След това каза.
	— Ще се погрижа за благородния ви кон, нали разрешавате?
	— Защо си тук? — попита го Мериън, но вместо да й отговори, той й обърна гръб и се отдалечи. Тя повтори въпроса си към Арт.
	— Защо си тук?
	Той й отговори, но думите му бяха последното нещо, което беше очаквала да чуе.
	— Идвам от замъка „Уентхейвън“.
	— От „Уентхейвън“? Каква работа си имал там?
	— Търсих теб.
	— Света Дево! — Мериън сграбчи китката му. — Да не би Грифит да е ранен?
	Доволна усмивка отпусна устните на Арт.
	— Беше добре, когато го оставих при Стоук — той не си направи труда да изчака сърцето й да се успокои, а избърза да добави. — Разбира се това беше преди битката.
	— Ти си го изоставил преди битка? Арт, как си могъл да го направиш?
	Арт позволи на Лайънъл да се плъзне на земята и пристъпи крачка напред, за да погледне Мериън право в очите.
	— Вие ли сте тази, която ме обвинява, че съм го изоставил в мига, когато е имал нужда от мен, милейди?
	— Аз… — погледът й се отклони от очите му. — Не, Арт, разбира се, че не.
	— Радвам се да чуя това. Защото иначе би било неудачно вие да ми отправяте такова обвинение, нали?
	В тона на Арт звучеше язвителност, каквато тя не беше чувала досега, и чувството за вина, което я беше преследвало през цялото време, достигна застрашителни размери.
	— Дошла ли е до теб някаква вест за сражението?
	— Слуховете са, че армията на Хенри с лекота е сразила противника и се е върнала в Кенилуърт, за да си почине.
	— Но нямаш никаква вест от Грифит?
	— Какви вести може да има за един отделен човек?
	— Да — едва крепяща се от безсилие и несигурност, тя се примъкна до един дъб с олющена кора и го обгърна с ръце, като че ли дървото беше нейният любим. — Ти… как си разбрал, че съм напуснала „Пауъл“?
	— Лорд Райс и лейди Ангарад ми казаха. Бяха много наскърбени, че си заминала, без да им се обадиш, и страшно се тревожеха за твоята безопасност — Арт погледна към Лайънъл, който тичаше в кръг, окрилен от свободата си. — Също така и за безопасността на Лайънъл.
	— Не е възможно да си отишъл от „Пауъл“ до Стоук, след това да си се върнал в „Пауъл“ и най-накрая да си достигнал до тук само за девет дни. Това е… — тя искаше да каже невъзможно, но когато той я стрелна с поглед, замълча. Той можеше да й каже, че се е слял с пейзажа, защото е уелсец и като такъв може да твори горски чудеса, но истината беше, че имаше толкова прахоляк върху себе си, та по естествен начин се сливаше с природата. Освен това изглеждаше изморен, отслабнал и години по-стар, отколкото беше. Дори няколкото косъма, които иначе стърчаха наперено върху лисото му теме, сега унило висяха. Да, той беше пропътувал това разстояние.
	— Къде мислеше да отидеш? — Арт й зададе по такъв начин въпроса, сякаш имаше право на това. — Като бягаш и се криеш като крадец през нощта.
	Упрекът му я вбеси и тя рязко отговори.
	— Ти не си различен от останалите мъже. Разпитваш ме закъде съм тръгнала и какви са били намеренията ми, сякаш аз не съм дъщеря на граф и приятелка на кралицата.
	— Оу-у, какъв голям провал си претърпяла, нали? — Долан стоеше на пътя, хванал юздите на окаяната кранта и се беше вторачил злобно в тях.
	Тя изправи рамене и свирепо изгледа нахалния стар пират.
	— Добре се справям и сама.
	— Разбира се, че се справяш. Това обяснява кръвта, с която е изпръскана цялата ти пола, и раната на брадичката, която зее като втора уста — той отстъпи крачка и я огледа внимателно. — Само дето е малко по-ниско от истинската.
	Арт повдигна обезпокоен брадичката й.
	— Как е станало това, момичето ми.
	— Паднах.
	Долан се изсмя, а Арт предложи.
	— Опитайте още веднъж, лейди Мериън. Но този път изберете истината.
	Не й харесваше да се отнасят с нея като с дете, но под привидно грубото отношение на Арт се криеше топла загриженост и след кратък отказ да отговори, тя се предаде.
	— Попаднах на двама разбойници…
	Дори самият Долан не можа да сдържи възклицанието си, когато чу това.
	— О, не беше чак толкова страшно, както звучи. Опитаха се да ми откраднат коня — странно, но тя трепереше като измръзнало кутре. Беше по-спокойна дори предния ден, когато това се случи. — Трябваше да ги… ъ-ъ… убия.
	Арт стоеше зяпнал насреща й, увесил ръце. След като го видя как изглежда, Долан попита.
	— Убила си двама мъже?
	— Ами… не точно това — по челото й изби пот, която се стичаше на капчици над горната й устна. Тя я изтри с ръкав. — Конят уби единия. Ритна го в главата. Оказа се жесток звяр.
	— Крадецът ли? — изграчи Арт.
	— Конят.
	Долан стисна по-здраво поводите.
	— А другият крадец?
	— Ами… имах нож, както знаеш.
	Беше забила камата си в гърдите му без никакво чувство за вина, защото крадците преди това я бяха изтезавали със своите истории за ужасени, ридаещи жени и изпечени на огън дечица. Бяха й описали участта на последната жена, попаднала в ръцете им. Бяха оглеждали Лайънъл и бяха обсъждали каква ще бъде цената, която могат да получат за него на пазара.
	Не изпитваше никакво съжаление, никакви угризения на съвестта. До нея, много отдалече, достигна гласът на Долан.
	— Тя пада…
	В следващия мит тя разбра, че се е свлякла до пътя и е заровила глава между коленете си.
	Когато я изправиха, тя жадно пое въздух и каза.
	— Не съм гнуслива, но когато си спомня как мускулите му се отпуснаха и сивата сянка на смъртта премрежи сините му очи, просто ми…
	— Е, добре, момичето ми, на всички ни става така след първия път, когато пролеем кръв — гласът на Долан прозвуча почти мило. — А с повечето от нас така е и след всеки следващ път. Но има хора, на които това им доставя удоволствие. По всичко изглежда, че ти си попаднала точно на такава двойка храбреци.
	— Ако не ги беше убила, сега ти щеше да си мъртва или да ти се иска да бъдеш мъртва, а това момче… — Арт вдигна Лайънъл, който се бе вкопчил за крака му и притисна детето в прегръдката си, докато то не зарита с краченца да го пусне на земята.
	— Знам — Мериън подпря лакти на колене и притисна с длани главата си. И сякаш нещо в нея я насилваше да признае за преживяванията си, тя продължи. — Приключенията не се оказват толкова забавно занимание, както си представях.
	Думите й бяха посрещнати с мълчание и тя не посмя да вдигне поглед. Не искаше да се сблъска със самодоволството в очите им, нито пък да ги слуша да й обясняват назидателно какъв живот трябва да води една жена и колко по-сигурно би се чувствала зад стените на някой замък с гергеф, игла и конец в ръка. Това не беше нейната представа за живота, който искаше за себе си. Единственото, от което имаше нужда, бяха малко повече пари, повече храна, мъжките й дрехи и меча в ръката й, за да може да защити Лайънъл от всичко и от всеки.
	Имаше обаче един миг предишния ден, един миг, в който тя щеше да бъде щастлива… Ако Грифит беше до нея. Но Грифит беше далеч, биеше се за краля, когото тя презираше, а лейди Мериън Уентхейвън никога не би допуснала да бъде зависима от някой мъж за каквото и да било.
	Това беше признак на слабост. Признак за вредното влияние на Грифит върху нея… И поредната причина да следва неотклонно пътя, който беше поела.
	С най-враждебния тон, на който беше способна, тя попита.
	— За какво си тръгнал да ме преследваш?
	Изразът на съчувствие и любов, който бе зърнала върху лицето на Долан, се превърна в омраза.
	— И аз искам да знам това. Тя е само една англичанка и при това глупава.
	Слабостта на Мериън се изпари за един яростен миг.
	— Не, съм глупава.
	Долан се взря в нея.
	— Накъде си тръгнала?
	— Към „Уентхейвън“. В къщата на баща ми. Имаш ли нещо против това?
	— Съвсем не — Долан започна най-спокойно да човърка с нокът зъбите си. — Но си поела друг път.
	— Не съм възрази — автоматично тя, но се огледа наоколо.
	— На цели тридесет мили на изток от „Уентхейвън“ си. Не си ли забелязала, че си отминала Стафорд?
	— Внимавах да не минавам близо до градовете.
	— Щяхме да те намерим още вчера, ако не беше объркала пътя — отсече Долан. — Това си е типично по женски.
	Мериън погледна Арт и той кимна.
	— Тъжно е, но е така. Подминала си „Уентхейвън“ — той вдигна Лайънъл и го намести върху седлото. — Но ако желаете да се върнете в „Уентхейвън“, милейди, тогава и ние също идваме — Арт посочи верния път. — След вас.
	Тя направи няколко крачки.
	— Но вие защо сте тук?
	— Едва ли бих могъл да изпълня клетвата, която съм дал, ако не съм с вас.
	Арт явно се занасяше с нея, дразнеше я, а тя се хващаше на номерата му. Първо, тя прояви загриженост за Грифит, докато трябваше да демонстрира безразличие. Сега пък се опита да задоволи любопитството си и се провали.
	— Каква клетва?
	— Да закрилям малкия Лайънъл, разбира се. Не си ли спомняте как изискахте от мен да се закълна, че ще го правя?
	Не му вярваше. И той съвсем не се заблуждаваше, че ще му повярва, защото въпреки усмивката върху устните му, веждите му бяха свъсени и очите му гледаха тревожно.
	— Ти си се заклел да защитаваш и Грифит — заяви тя недоволно.
	— Грифит е мъж и може много добре да се защитава и сам.
	— А какво ще стане, ако е ранен? — тя се поколеба. — Няма ли да има нужда от теб?
	— Ако е ранен, едва ли ще му се иска да гледа моето грозно лице — отвърна Арт.
	Тя не намери думи да му отговори, докато Долан не попита.
	— Какво смятате да правим? Да дърдорим цял ден или да вървим?
	— Тръгваме веднага, драги — саркастично каза тя.
	Долан само кимна.
	— Най-после налучка държанието, което трябва да има една жена.
	— Кой си ти да ми казваш как трябва да се държат жените? Ти ме предаде.
	— Аз? — заби пръст в гърдите си Долан и поклати глава. — Мислиш ли, че парите ти могат да купят верността ми?
	— Но, но мислех, че злобата ще запечата устата ти.
	— Да, щеше, но приятелите ти бяха много разтревожени, че си избягала. Толкова разтревожени, че да ме заплашат с изгнание, ако им откажа съдействие — конят отново се опита да избяга и Долан го перна с поводите през муцуната. — Достатъчно се наскитах. Няма да се оставя да ме изхвърлят още веднъж от „Пауъл“. Най-малко заради някаква си женичка като теб.
	С разтреперен от ярост глас тя рече.
	— Ти си жалък.
	Той се усмихна и красотата му се сля със злобата.
	— Да, такъв съм. Чак сега ли го разбра?
	Мериън тръсна глава и гневно отстъпи назад. Арт я последва с Лайънъл на ръце, а след тях тръгна, справяйки се с лекота с коня, и Долан. Той попита.
	— Откъде си намерила този прекрасен кон?
	— Името на коня е Джек.
	— Съкратеното на Джек Глупака ли? — предположи Долан с необичайна точност. — Има голяма задница като всички глупаци, които съм срещал. Сигурно силиците му едва стигат да носи собствените си бълхи — той удари Джек по хълбока, — но нека да видим колко бързо можем да го накараме да размърда тази задница.
	Ентусиазираният вик на Лайънъл заглуши несъгласието на Мериън, която извика.
	— О, не!
	Арт сложи ръка на рамото й.
	— Не се тревожи. Долан ще пази момчето.
	— Долан не обича деца — отвърна раздразнено тя.
	Арт промърмори.
	— Възможно е.
	Мериън наблюдаваше замислено как синът й и новите му приятели се носят напред и си мечтаеше да може да бъде като тях — щастлива, безгрижна, със задоволена душа.
	— Какво е мнението на Грифит за талисмана му?
	— Талисман ли? — Арт се направи, че не разбира, но после сякаш си спомни. — А, талисманът му! Камъче и кичур коса. Невероятен талисман си му изпратила, момичето ми.
	— Той разбра ли?… — тя си пое въздух. — Хареса ли го?
	— Разбира се не мога да отговоря от негово име. Да бъда категоричен, имам предвид — той изви гъстите си вежди. — Но беше като сърдит мечок, докато не го пуснах в дисагите му. Да, сърдит като мечка, току-що събудена от зимния й сън.
	— Не мога да повярвам, че му го изпратих. Ама че глупава работа. Типично женска — тя заби свитата си в юмрук ръка в дланта на другата. — Но изглеждаше толкова засегнат, когато ме остави и не можех да спра да мисля, че ще се бие по-уверено, ако има частица от мен до себе си.
	— Когато видя камъчето, което предполагам символизира него самия, и твоята коса, част от теб самата, той се усмихна толкова мило и се зачуди как си могла да му пратиш такова открито послание. Мисълта, че ще го чакаш да се върне, направо го ощастливи.
	— Не си е мислил така — тя заора с крак пръстта. — Нали?
	— Щеше да бъде по-благородно, ако не беше изпратила нищо — каза сурово Арт.
	— Е, добре, не мисля, че той има право да си въобразява, че ме познава много добре само защото е вълшебник в леглото.
	— Сигурно е такъв. Старателно се упражняваше, докато беше сам, а той прекара дълго време сам през последните две години.
	Тя възмутено възропта.
	— Арт! Не трябва да ми говориш такива неща.
	— Аз съм един изморен стар човек и ще говоря това, което искам — беше безжалостно искрен, едва се държеше на крака от умора и изобщо нямаше желание да се шегува. — Ти ме загуби като приятел, когато избяга от Грифит и любовта, която той ти предложи.
	— Имам основания! — макар че упреците на Арт я блъснаха в лицето, беше й трудно да си спомни за какви основания говори, затова борчески продължи. — И те са много по-важни от Грифит и мен и баналните чувства, които изпитваме.
	Тогава кажи това открито в лицето на Грифит, а недей да бягаш.
	— Опитах се да му кажа, но той не желаеше да слуша.
	— Значи не си опитала достатъчно настоятелно. Ужасно трудно е човек да захвърли любовта, нали, милейди? Особено, когато знаеш, че и ти го обичаш.
	Беше толкова зашеметена от думите му, че дъхът й секна.
	— Не го обичам.
	— Всички признаци са налице, момичето ми — Арт започна да изброява на пръсти. — Не спиш нощем, за да се тревожиш за него, нали? Мислиш дали си постъпила правилно, нали? Мислиш дали не си забременяла и тайно се надяваш да си, нали?
	Арт беше прозрял мислите й и това не й харесваше. Нищо от това, което й каза, не й хареса, особено твърдението, че е влюбена. Защото, ако тя обичаше Грифит… За Бога! Та тя обичаше Грифит и болката, която беше изпитвала някога, щеше да е дребно убождане в сравнение с болката, когато се изправи лице в лице с него на бойното поле.
	Какво щеше да направи той? Дали щеше да се подчини на крал Хенри и да се опита да убие нея и детето й? Дали щеше да остане безразличен и безучастен, когато ги екзекутираха? Дали щеше да се опита да ги залови, когато те тръгнат да се спасяват?
	А ако крал Хенри бъде сразен, дали тя нямаше да гледа как той умира пред очите й?
	Пипалата на страха стегнаха душата й и тя сграбчи дрехата си над стомаха.
	— Не съм забременяла.
	— Това е добре. Никак не ми ще да видя Грифит обвързан с още една слаба жена, която не може да го обича така, както той заслужава. Която се жени за него, само защото е надула корема, а след това цял живот въздиша за славния живот, който е пропуснала. Която да му роди дете полуангличанче.
	Тя се закова насред пътя.
	— Как смееш? Да ми говориш такива неща? Ти не си нищо друго, освен един…
	— Слуга? Уелсец? — той завъртя изкривения си пръст пред лицето й. — Да, точно това съм аз, но струвам два пъти повече от теб, моя прекрасна, страхлива лейди. Струвам два пъти повече от всяка жена, която обръща гръб на мъж като Грифит.
	Тя перна пръста му и каза.
	— Мъж като Грифит? Такъв достоен, справедлив, възпитан и смел мъж! Мъж, който се срамува от страстта си по мен, сякаш това е най-долният порок. Ти ме обвиняваш, че съм слаба? Съгласна съм. Сигурно съм слаба, защото нямаше да отстъпя от думата, която бях дала, ако Грифит ми се беше отдал целият. Това щеше да бъде адско изкушение. Но да наруша дадения от мен обет заради един мъж, който иска да ме свре в някой ъгъл, където да може да се справя с мен и със своята любов на казармени начала — със строгост и дисциплина? Не! Благодаря, това няма да стане!
	Арт беше колкото учуден, толкова и успокоен, когато каза.
	— Значи това било, така ли? — той вдигна поглед към небето и зачеса четината по брадата си толкова продължително, че тя се сгърчи от притеснение. Най-после той стигна до някакъв извод и сведе поглед надолу, към пътя. — Мисля, че е по-добре да потърсиш някакво обяснение за онова нищожество, което те ухажва, милейди. Знаеш ли как загубих окото си?
	Тя не само не знаеше, но и не я интересуваше. Все пак предположи.
	— В битка?
	— Нещо такова — прие Арт. — По-живо, милейди, изглежда, че Долан и момчето доста са ни изпреварили. Не, загубих окото си, когато Грифит постъпи така, както ти сега постъпваш. Той избяга.
	Макар че Арт успя да завладее цялото й внимание, тя не искаше той да разбере това.
	— Избягал? И каква е била причината един толкова силен и смел рицар да избяга?
	— Тогава още не беше рицар. Дори и оръженосец не беше. Просто едно непослушно момче, палаво и шумно, което боготвореше своя баща.
	Спомняйки си за привързаността между баща и син, Мериън каза.
	— Той още го боготвори.
	— Да, въпреки че лорд Райс винаги открито му е посочвал къде греши. Но Грифин никога не слуша. Нито тогава, нито сега.
	— Тогава? Кога?
	— Замъкът беше в обсада, разбираш ли. Тревор, най-жалкият уелски разбойник, когото дяволът някога е изпращал на земята, реши, че му харесва гледката от замъка „Пауъл“. Реши, че му харесва и обзавеждането — Арт погледна Мериън изпод рунтавите си вежди. — Харесваше лейди Ангарад по най-мръсния възможен начин, нали разбираш…
	Тя кимна. Съвсем не беше изненадана, че някой друг мъж е поискал Ангарад за себе си, след като е зърнал миловидното й лице.
	Арт се увлече в ролята си на разказвач и продължи.
	— Грифит се измори от обсадата, която продължаваше месеци наред. Лорд Райс стана избухлив и крещеше за щяло и не щяло на малкия Грифин. И следващото нещо, което зная, е, че Грифит мина през тунела и се озова отвън крепостните стени.
	— Тунел?
	— Построили го за убежище на семейството още по времето на крал Едуард. Най-обикновен тунел. Защитен срещу нахлуване на враг, но без никаква защита, ако някой глупав хлапак реши да излезе. Аз отговарях за Грифит, така че го последвах и се опитах да го придумам да се върне — Арт поклати глава. — Тогава и аз бях по-млад, а следователно не толкова умен да използвам примамките си по-късно, когато се върнем в тунела и бъдем в безопасност. И така хората на Тревор ни заловиха, а онова мръсно чудовище ми извади окото.
	Тя ахна, а той се наслади на удоволствието да ангажира цялото й внимание.
	— О, да. Той искаше Грифит да застане пред стените на замъка и да се разреве, за да се предаде баща му. Младият Грифит отказа — опитваше се да бъде герой и Тревор ми извади окото, и щеше да ме убие, но аз успях да се отърва, като направих един славен лъжлив скок в пропастта.
	— Славен… лъжлив… — тя се отпусна и се усмихна. — Ти се шегуваш.
	Той се засегна от думите и рече.
	— Не се шегувам. Когато си в капан и мислиш, че нямаш изход, впрягаш целия си ум, защото винаги може да се намери някакъв изход. Може малко да те заболи, но винаги има изход за тези, които го търсят. За мен също имаше изход, въпреки че го открих чак след като ми изчовъркаха окото с…
	Тя потръпна и той се изкашля, за да прочисти гърлото си.
	— Няма значение. Но Тревор искаше да избоде и двете ми очи. Искаше Грифит да гледа как ме измъчва. Така че заповяда да ме пуснат, за да мога да се тръшкам, да стена и да стискам глава от болката. Тогава аз бързо изтичах към пропастта и скочих точно в мита, в който те пуснаха една стрела по мен, за да ме спрат.
	— За да те убият.
	— Тревор не се славеше с любезност и мисля, че още не беше се насладил достатъчно на мъчението. Те погледнаха надолу в пропастта, а аз кротувах като мъртвец. Те помислиха, че наистина съм мъртъв и, слава Богу, не изстреляха още една стрела в тялото ми, за да са сигурни, че не съм жив. И така Грифит направи това, което му заповядаха, и той убеди баща си да предаде крепостта — Арт се замисли. — Това всъщност се оказа добър начин да се сложи край на обсадата.
	— Как така?
	— Лорд Райс, заедно с най-добрите си бойци, излезе от замъка без лейди Ангарад, в което Тревор лично се увери. Но щом нахлу в замъка, той не можа да я открие никъде, защото тя и останалите мъже от гарнизона се бяха скрили в тунела. Когато Тревор и шайката му от разбойници се умориха да празнуват — изпотрошиха всичко в замъка и изпиха всичката бира — лейди Ангарад изведе своите мъже и ги размазаха от бой — Арт се подсмихна. — От нея се искаше само да отвори портите за лорд Райс, но тя никога не е била жена, която точно изпълнява заповедите на мъжа си.
	— Райс разсърди ли й се?
	— Беше направо бесен.
	— И сърдит на Грифит?
	— Не, на него не. Не можеше да му се сърди, след като виждаше, че Грифит направо се ненавижда — Арт сложи ръка на рамото й и я задържа. — Виж там.
	Страховитият пират и крехкото момче скачаха и цапаха в рекичката, която пресичаше пътя. Мериън се усмихна, когато чу отново смеха на Лайънъл, но сърцето я болеше за Грифит, преживяваше колко неутешим е бил, как е страдал от това, че по негова вина майка му и баща му са загубили дома си. Всъщност сърцето й направо се пръскаше от болка, но тя не смееше да мисли каква е причината за това.
	— Грифит?… — подтикна го тя да продължи.
	— Мислехме, че сме се измъкнали невредими от всичко. Мислехме, че Грифит си е научил урока, без да пострада по един или друг начин. Но времето си течеше и в един момент стана ясно, че Грифит не може да мисли за нищо друго. Разяждаше го чувството за вина. Искаше да стане непоклатим мъж, като камък — Арт закима с глава. — Така че талисманът, който му изпрати, е много подходящ, момичето ми, повече от подходящ.
	Тя унило отпусна глава, като си помисли колко студен е изглеждал нейният камък — талисман.
	— Той непрекъснато се контролираше. Никога не се смееше на глас, никога повече не заплака, никога не показа дали го боли или му тежи нещо… не показа обичта си към никого.
	— Но той обича баща си и майка си.
	— В тази обич няма рискове. Не се налага да контролираш тази обич. Да, той запази за себе си синовните чувства, а остави страстта на нас, останалите.
	— А жена му?
	Арт вдигна рамене.
	— Беше хубавко момиче. Тиха, покорна… Когато умря, почти не забелязвахме, че я няма.
	— Никога ли не е намерил нещо, което да събуди страстта му?
	— Комплимент ли търсите, лейди?
	Тя нетърпеливо отвърна.
	— Освен мен.
	— Уелс… — Арт наклони глава и не откъсна очи от лицето й, когато добави — и Хенри Тюдор.
	— Да, това също го знам. Моят най-голям съперник е кралят на Англия.
	— Нима искаш Грифит да бъде нещо по-малко от това, което е? Да, той се превръща в изплашено седемгодишно хлапе, когато стане дума, че те обича безрезервно, но той е справедлив, достоен и смел рицар, доблестен мъж, и тази част от него иска справедливост за родината му и мир за Англия. Какво право имаш да роптаеш срещу това?
	Какво право? Правото на майка, която иска най-доброто за своя син, дори ако това означава връщане към нескончаемите войни от миналото.
	— Ще заведа Лайънъл при Уентхейвън и този път няма да се моля. Имам подарък за него — тя си помисли за безценния документ, който пазеше до гърдите си. — Голям подарък. Ще ми остане длъжник.
	Арт се беше замислил за нещо и погледът му се плъзна към момчето на коня.
	— Лайънъл ли смяташ да му подариш?
	— Да, Лайънъл, но не Лайънъл такъв, какъвто ти го знаеш.
	— Не и какъвто ти го знаеш, ако оставиш детето в ръцете на баща си. Нямам претенции да разбирам от кралски работи, но въпреки това ми е ясно, че си затънала до гуша в някакви кроежи с кралицата на Хенри. Помисли си обаче, ако продължиш със своите планове, кой ще пострада? — той махна към Лайънъл. — Погледни го. Единственото, от което има нужда, е сигурност. Просто има нужда от баща. И ако Лайънъл свири по меките струни на Грифит от една страна, а ти от друга, тогава със сигурност ще успеете да разплетете кълбото, което Грифит сам е омотал около себе си.
	Тя беше изкушена. Толкова изкушена. Арт представи нещата по-възвишени от едно буйно желание. Накара всичко да изглежда логично. Разбира се, тя също щеше да загуби от това. Щеше да загуби възможността да живее в двореца, но нямаше да направи това заради себе си. Въобще не.
	— Ей! — извика Арт. — Ей ти, какво правиш?
	Тя се стресна и го погледна. После проследи погледа му.
	В първия миг си помисли, че Долан се е надвесил над Лайънъл и не можа да разбере тревогата на Арт. Чак след това различи, че това е някакъв непознат.
	— Как смееш… — Арт хукна към мястото, където Лайънъл играеше. — Махай се от него!
	Къде беше Долан? Мериън хукна след Арт. Къде…
	— Остави го! — изпищя тя, когато непознатия взе Лайънъл на ръце. — Остави го!
	Арт вече ги доближаваше и тя видя как една сабя профучава във въздуха.
	— Не-е! — тя се хвърли върху мъжа и детето си, като ги събори в прахоляка. Лайънъл писна от болка и страх, но сабята се търкулна от ръката на непознатия. Тя го заблъска с юмруци, но най-силният и удар не попадна в целта, когато той обърна лице към нея и тя го позна.
	Харботъл.
	Нападението й загуби предимството на изненадата. Мериън вдигна отново ръка, но юмрукът на Харботъл блъсна главата й и тя падна — не в безсъзнание, но пред очите й причерня и ушите й запищяха. Той сграбчи сабята си, когато Арт се нахвърли върху него. Двамата мъже се затъркаляха по земята.
	Мериън бързо се окопити и изпълзя до Лайънъл. Шепнешком го попита.
	— Удари ли те? — тя отметна косицата му от челото и риданията му като че ли стихнаха. Успокоена, тя се изправи на крака и го хвана за ръка. — Ела.
	Оказа се, че е закъсняла. Харботъл профуча покрай нея и го изтръгна от ръката й.
	Тя се завъртя и отново се свлече на земята, след това се изправи и хукна след тях в гората. Залиташе и се удряше в дърветата, викаше Лайънъл по име, чуваше как писъците му заглъхват в далечината. Със сетни сили тя се добра до една полянка тъкмо на време, за да види, че Харботъл се мята със сина й в ръце на един прекрасен, бърз жребец.
	Тя продължи да вика след тях, но й отговори само победоносният смях на Харботъл. Мериън събра всичките си сили и направи един последен опит да ги догони. Един безполезен опит.
	Не можеше да продължи. Тялото й не издържа и тя рухна на земята, победена от страданието и изтощението.
	Бавно се надигна и тръгна обратно по пътя, за да намери проснатото тяло на Арт — наполовина в реката, наполовина на пътя.


>	Шестнадесета глава

	Конят откри Мериън, надвесена над тялото на Арт като над мъртвец, и я бутна толкова силно в гърба, че тя пльосна в реката. Обърна се рязко, но стенанията на Арт привлякоха вниманието й и тя коленичи до него.
	— Арт? — тя докосна ръката му и още топлите пръсти се преплетоха с нейните. — Света Богородице! Арт, жив ли си?
	Той отвори очи и се взря в нея, като че ли не можеше да разпознае лицето й, след това се надигна на лакти. Тя го сграбчи за раменете и го натисна да легне, но той се възпротиви и отново се надигна.
	— Остави ме да изляза от тази вода.
	Тя му помогна, доколкото й позволи, и когато той се измъкна от реката, тя му каза.
	— Лежи и не мърдай, докато не видя къде си ранен.
	— Удари ме само по главата, милейди. Усещам, че кърви, но…
	Тя огледа внимателно раната, зейнала от ухото до врата му и силно я притисна с полата си.
	— Ужасна е. О, Арт, моля те не умирай!
	— Не, милейди, аз…
	Положила глава на рамото му, тя се отдаде на своята мъка и тревога, докато Арт остана да лежи съвсем неподвижно. Когато се надигна, забеляза, че той се е вглъбил в себе си — може би мислеше за смъртта, а може би беше затворил очи, за да не вижда нейните — пълни със сълзи. Но сърцераздирателно стенеше, сякаш умираше.
	Осъзнала необходимостта да направи нещо, тя скочи.
	— Трябват ми превръзки и…
	Конят отново навря муцуна в нея и тя бързо сграбчи юздите.
	— Няма отново да избягаш от мен — заяви тя. — Сега ми трябваш.
	Тя завлече коня до едно дърво и го върза. Направи го толкова трескаво, сякаш от това зависеше животът й. Върна се при Арт заедно с торбите си и го зави с едно одеяло. След това започна да рови и да търси от какво да направи превръзки. Една от дрешките на Лайънъл щеше да свърши работа. Тя високо я вдигна и я заоглежда отчаяно, докато Арт не я върна към действителността със стенанието си. Тя разкъса платното на ивички със зъби и превърза главата на Арт.
	— Успя да вземе Лайънъл, нали? — прошепна той.
	— Да — тя с гордост отбеляза, че гласът й не трепери.
	— Къде е Долан?
	— Възползвал се от ситуацията и най-вероятно е избягал.
	Арт процеди на уелски нещо, което нямаше нужда от превод.
	Мериън заяви с прибързана решителност.
	— Трябва да отида при Грифит. Той ще намери Лайънъл. Ще го спаси.
	— Грифит? Искаш Грифит да спаси сина ти? — язвителността на Арт й напомни за нейните съмнения и за страховете, които пречеха на истинските й чувства към Грифит. Но сега не изпитваше нито страх, нито съмнение. Бяха ответи като прахоляка, преди да се разрази буря.
	Тя вярваше на Грифит. Вярваше му така, както не беше вярвала на никого друг досега.
	В следващия миг Арт разтресе една от веригите, които я бяха приковали в затвора на подозрението.
	— Трябва да отидеш в Кенилуърт. Трябва да се срещнеш с краля, защото Грифит е при него.
	Тя сви рамене и се опита да обмисли какво да предприеме, но в съзнанието й нямаше място за здрав разум и съобразителност. Можеше да се подчинява само на дълбоки, първични чувства. Искаше й се да скочи и да хукне след Харботъл. Искаше да убие Харботъл с голи ръце. Знаеше, че не може, знаеше, че трябва да потърси помощ, но да я търси в Кенилуърт? Крепостта на краля?
	— Познавам двама крале. И двамата бяха предатели. Хенри има сериозни основания да причини зло на Лайънъл — олюлявайки се, те каза: — Ще тръгна след Харботъл сама.
	Арт простря ръката си и я спъна. Когато тя се надигна на колене, той здраво стисна глезена й в костеливата си длан.
	— Не можеш да направиш това сама, момичето ми. Имаш нужда от Грифит. Ако наистина вярваш на Грифит, както казваш, тогава трябва да му вярваш, че ще защити Лайънъл, дори ако се наложи и от краля — Арт постави длан върху очите си, като че ли искаше да се скрие от светлината, докато животът отлиташе от него.
	— Ангелът на смъртта в този миг простира своите криле над мен. Скоро ще см отида и не искам да умра с грях на душата.
	При мисълта, че Арт ще си отиде от този свят, от очите й бликнаха горещи сълзи и погледът й така се замъгли, че тя направо видя надвесилия се над него ангел.
	— Какъв грях?
	— Дадох клетва пред теб, че ще закрилям Лайънъл и се провалих позорно. Успокой душата ми, преди да заминеш. Закълни се, че ще отидеш в Кенилуърт при Грифит.
	Тя можеше да се закълне. Трябваше да намери сили и за това.
	— Заради Лайънъл.
	Мериън изтри с ръкав носа си.
	— Заклевам се.
	— Добро момиче — той бързо я упъти. — Върви от тук до Личфийлд и там можеш да помолиш да ти посочат пътя за Кенилуърт. Ще стигнеш дотам за по-малко от ден.
	— Не трябва ли да остана, докато… — тя се задави в сълзи.
	Той се закашля мъчително, сякаш дробовете му щяха да се продънят. Гърчеше се от нечовешката болка, заровил лице в студената трева. Тя погали гърба му с треперещи пръсти и когато Арт успя да си поеме дъх, той и отказа.
	— Не. Бедната ми душа няма да намери покой, докато не се убеди, че Лайънъл е спасен. Върви, милейди. Тръгвай веднага и на добър път.
	Тя се надигна с мъка, защото краката й едва я държаха и се отправи към Джек. Тъкмо развърза юздите и чу немощния глас на Арт.
	— Трябва да го яхнеш. Бързо се мятай на седлото, докато не се е усетил.
	Тя кимна, сложи крак на стремето и се метна на седлото.
	— Точно така, милейди — каза одобрително Арт. — Дръж здраво юздите и всичко ще бъде наред.
	С един последен, изпълнен с тъга поглед, тя запомни лицето на Арт, след това заби пети в хълбоците на Джек и препусна.
	Арт гледа след нея, докато тя се скри от погледа му, след това бавно се надигна и седна. Главата го болеше, виеше му се свят, но той наплиска лицето си с ледената вода, като внимаваше да не намокри превръзките. След това мъчително бавно се изправи на крака и с ледена усмивка се отправи към гората по следите на Харботъл.

	* * *

	Арт беше подценил решителността и издръжливостта на Мериън. Крепостта Кенилуърт вече беше затворена, но обитателите й още не бяха заспали, когато тя се изправи срещу кралската стража и им каза коя е. Но часовият само вдигна фенера, освети лицето й и поклати глава.
	— Наистина говориш като лейди, но никоя дама не би дошла в покоите на краля посред нощ, мокра до кости и развлечена като уличница, без камериерка и охрана. Сега се махай, преди аз да съм те изхвърлил.
	Тя размаха пръст пред лицето му и каза.
	— Нападнаха ме крадци, глупако, и сам кралят би искал да чуе тази история.
	— Кралят? — стражът избухна в силен гръмогласен смях. — Наистина ли мислиш, че кралят го е еня за всеки обир, който става по неговите пътища? Не, ще трябва да измислиш нещо по-добро от това.
	— Никой не ме е обирал — тя знаеше, че не трябва да обсъжда положението на Лайънъл с този неграмотен войник и се опита да обясни. — Отнеха нещо много скъпо от мен.
	Той я дръпна към вратата на караулката под защитните стени на крепостта.
	— Е, значи все пак е било обир.
	Тя подпря ръце от двете страни на касата на вратата и продължи да настоява.
	— Казвам ти, кралят ще иска да чуе за това.
	Нима беше яздила цял ден и половината нощ, за да стигне до Грифит, и накрая да бъде отпратена от един досаден прост войник? Нима беше пришпорвала, коткала и се борила с този опърничав кон, за да бъде спряна на крачка от целта си? В отчаянието си тя се опита да го склони с хитрост.
	— Кралят ме познава. Ще иска да ме види тази вечер.
	Стражът отново избухна в дебелашки смях.
	— Как се казваш? — попита тя.
	Държеше се непочтително, но отговори.
	— Уорд.
	— Уорд, аз съм приятелка на Елизабет. Бях най-скъпата й придворна дама.
	— Падението на величията — присмя се той, но спря да я изтиква навън, защото разговорът с нея го забавляваше, а и можеше да я изхвърли, когато пожелае. — И защо не си й вече любимата придворна дама?
	Тя внимателно отговори.
	— Трябваше да се оттегля в именията си в провинцията.
	— Защото си кучка — обобщи той, сложил ръка на гърба й.
	— Аз съм лейди Мериън Уентхейвън, годеница на Грифит от рода Пауъл и той ще ти счупи врата за това, че не си ме пуснал.
	Той дръпна като опарен ръката си от гърба й и присви очи.
	— Тъй ли? Грифит от рода Пауъл ли казваш? — този път очите му внимателно я огледаха. — Господ да ти е на помощ. Ела насам да говорим с моя командир.
	Изгаряща от нетърпение, тя хукна пред него.
	Беше живяла в Кенилуърт преди това, когато се числеше към дворцовата свита. Познаваше добре и вътрешността на крепостта, и градината. Щом веднъж стигнеха къщичката на вратаря, която се издигаше пред тях, тя щеше да остави зад себе си последното препятствие между себе си и Грифит.
	Когато го намери, нямаше да има време за маловажни приказки. Оставаха броени часове до постигането на целта й, стига само Лайънъл да бъде все още жив дотогава.
	Нещо повече от това, тя имаше нужда да бъде с Грифит, да чува гласа му, да чувства ръцете му около себе си. Имаше нужда от спокойствие и утеха. Имаше нужда от Грифит. Имаше нужда от любов.
	Изглежда Арт е бил прав. Тя обичаше Грифит и тази любов й причиняваше страдания.
	Усмихна се печално, когато стражите вдигнаха решетката на портите и ги пропуснаха да минат само при споменаването на името му. Тя съобщи коя е и се изкачи по стълбите към алеята върху защитната стена. От външната страна тясната алея беше оградена от назъбената крепостна стена от по-ниски и по-високи каменни блокове, които придаваха специфичен облик и на укреплението.
	Командирът избухна в смях, но Мериън го стрелна с надменен поглед и пресече смеха му, при което той неспокойно се размърда.
	— Конят ми е отвън, при моста, и е твърде хубаво животно, за да го оставя под дъжда. Върви да го отведеш веднага в конюшнята, за да го нахранят и почистят.
	Докато Уорд се двоумеше какво да направи, командирът я покани да влезе и тя прекрачи прага. Остро изгледа смутения воин и каза.
	— Ако бях на твое място, щях да се притеснявам от това какво ще каже сър Грифит от рода Пауъл, когато разбере как се държиш с годеницата му.
	Тази заплаха се оказа достатъчна. Уорд се поклони несръчно и тръгна към стълбата. Тя продължи да го наблюдава в гръб и когато той пое надолу, тя за миг се стрелна в тъмнината.
	Командирът извика. Уорд, който от самото начало беше изпълнен е подозрения, също извика. Към техните викове се присъединиха и други гласове от мрака. Мериън заби нос в гърдите на облечен в кожени дрехи войник. Той понечи да я сграбчи, но тя го изрита в капачката на коляното и го блъсна в гърдите. Докато войникът дойде на себе си от неочакваната атака, тя отново хукна, като отчаяно се опитваше да внимава къде стъпва, а в същото време да успее да се измъкне от часовите, които безспорно по-добре се ориентираха от нея.
	Целта й беше да се добера до ъгъла над ковачницата. Само да успееше да стигне до там, можеше да скочи върху сламения покрив и да се спусне в двора по подпорните стълбове. След това, ако имаше късмет, можеше тичешком да пресече двора и да стигне до Кулата на Цезар.
	Знаеше, че може да го направи, защото вече беше изминавала пътя заедно е принцеса Елизабет.
	Миг преди да стигне ъгъла, тя се подвоуми, забила пръстите на краката си в перваза, все още здраво стъпила на алеята. Фенерите, които осветяваха двора, не изпращаха светлина до нея. Долу не се виждаше нищо. Ако скочеше… когато скочеше, нямаше да вижда къде се приземява. Да се довериш изцяло на един детски спомен, да се довериш на желанието нищо да не се е променило за десет години това изискваше смелост. Или безразсъдство. Но тя нямаше време за разсъждения, защото виковете се чуваха все по-близо и по-близо. Стражите я настигаха.
	Тя скочи.

	* * *

	— Боли ли?
	Грифит отмести рязко ръка от раната на лицето си.
	— Боли… малко — призна той.
	— Ако не беше вдигал забралото на шлема си, както ти бях наредил, нямаше да получиш нови рани и сега нямаше да носиш тази бродерия по лицето си — крал Хенри внимателно наблюдаваше Грифит. — Това, което ни притеснява обаче, е рамото ти. Имаш късмет, че не е гноясало при този силен удар, който проклетият ирландец ти е нанесъл.
	— Престани да опяваш и играй. Почти съм те докарал до положението, до което исках. След това мога да отида да си легна — вътрешно Грифит проклинаше желанието на Хенри да играе с него новата модна игра шах толкова късно през нощта в кралската спалня в кулата.
	— Мечтата ти е да ме победиш, а? — обвини го Хенри и премести коня.
	— По-добре да се задоволиш с победата си при Стоук, защото тази нощ няма да имаш такава — отвърна Грифит и взе коня му със своя офицер.
	— Не можеш да направиш това! — възпротиви се Хенри.
	— Осмелявам се да не се съглася, господарю, но съм напълно сигурен, че мога.
	— Дай да видя в книгата — Хенри протегна ръка и Грифит му връчи почти новото издание „Правила и ходове при шаха“, направено на първата английска печатарска преса и подарено на Нейно Величество от самия издател.
	Докато Хенри прелистваше подаръка на Какстън, Грифит попита безгрижно:
	— Какво направи с оня самозванец? Момчето, което твърдеше, че е граф Уоруик?
	Хенри изсумтя и захвърли книгата чак до купчината цепеници близо до огъня, който ги топлеше през влажната пролетна нощ.
	— Няма смисъл да я изгаряш — посъветва го Грифит. — Знам наизуст правилата.
	Хенри погледна кисело приятеля си и прокара ръка по изящно изработената корона на кралското величие.
	— Претендента за трона? Името му е Ламберт Симнел и няма потекло, като праха по пътищата. Затрих го там, откъдето е произлязъл.
	Въпреки че Грифит знаеше, че претенциите за кралската корона трябваше да бъдат смазвани, стана му неприятно при мисълта, че заради това може би е било убито едно момче. Той се загледа в черните и бели квадрати на шахматната дъска, докато цветовете се сляха пред очите му.
	— Я се успокой — каза му раздразнено Хенри. — Не съм заповядал да го убият. Направих го мияч на чинии.
	Грифит наистина изпита облекчение.
	Видя по-голяма милост, отколкото заслужава, но ще послужи за урок на всички, които се осмеляват да помислят, че могат да ме свалят от трона — устните на Хенри се изкривиха. Той приличаше по-скоро на освирепял за кръв вълк, отколкото на краля на животните — лъва. — Синът ми ще бъде следващият крал. Моята династия ще носи короната.
	Грифит се надвеси над шахматната дъска и хвана здраво стиснатия юмрук на Хенри.
	— Ще бъде така до сетния ми дъх.
	Напрежението на Хенри постепенно започна да спада.
	— Успокоява ме мисълта, че си ми верен до гроб. Ти можеш да бъдеш опасен враг.
	Грифит се облегна отново назад.
	— А Ламберт Симнел не е заплаха, така ли?
	— Ако се справя добре, може да го направя…
	— Готвач? — Грифит се засмя. — Радвам се, че си проявил, снизходителност. Той не е нищо повече от дребна пионка.
	Хенри посегна към една от своите пионки с явно задоволство.
	— Е, вече е моя пионка. Мъртвият граф Линкълн няма да има повече нужда от него.
	— Граф Линкълн ще гори вечно в ада заради предателството си спрямо теб — отвърна мрачно Грифит.
	Те се съсредоточиха върху играта и замълчаха, а лекият нощен ветрец донесе до ушите им виковете от двора.
	Ръката на Грифит отново се вдигна към лицето му.
	— Сърби ли? — попита Хенри.
	— Какво да ме сърби?
	— Раните ти, човече! — Хенри изцъка с език от досада. — Никога не си се преструвал, че не разбираш какво ти казвам. Сигурно лейди Мериън ги е замъглила съзнанието.
	— Не тя! — възпротиви се възмутено Грифит.
	— Тогава за какво мислиш?
	Грифит се почувства като глупак, наведе се над шахматната дъска и промълви.
	— Мислех дали ще й се видя обезобразен.
	За негова чест, Хенри не се разсмя. Сякаш дори не намери думите му за забавни. Само въздъхна и приглади назад оредялата си коса.
	— Жените ни правят суетни, нали? Никога не съм се притеснявал за това как изглеждам. Но за Елизабет искам да съм — той се подсмихна — красив като момък. И за какво? За една жена, която ме обича такъв, какъвто съм. Която ме обича, както казва, заради добротата ми.
	Грифит не знаеше как да му отговори. Никога не знаеше как да се държи, когато Хенри говори за своята съпруга, защото отношенията на Хенри и Елизабет, както и тези на Грифит и Мериън, бяха обвити в тайни. Тайни, които всеки разбираше само отчасти, но които тежаха и върху четиримата. Той неловко каза.
	— Лейди Елизабет също е добра и мила.
	— Моята Елизабет е велика жена — Хенри не отделяше очи от играта. — Както и твоята лейди Мериън. Съмнявам се, че това как си се подредил в лицето, ще има някакво значение за нея. А ако има…
	— Знам. Никога не съм бил красавец. През целия ми живот Арт ми то е набивал в главата.
	Мериън също бе разкрила пред него какво мисли за неговата физика. Докато се възстановяваше от раните си, Грифит на няколко пъти се улови да размисля колко очарована беше тя, когато го разглеждаше. Даже на няколко пъти си спомни докосването и удоволствието, което беше изпитала тя с него. Всъщност, напоследък той имаше проблеми със спането, със стоенето, дори със седенето, защото тялото му се сещаше за Мериън много по-често от няколко пъти.
	Той погледна Хенри и дръпна стола си към масата с надежда да скрие от него възбудата, в която беше изпаднал, и с копнеж Мериън да пристигне по-скоро.
	Ръката на Хенри се колебаеше между един топ и един офицер. Накрая се спря на офицера.
	— Той скоро ще се върне с лейди Мериън.
	— Моля се да нямат неприятности по пътя.
	Всъщност се молеше Мериън да се подчини на заповедта на краля, но не каза на Хенри за съмненията си. Вместо това му взе офицера и самодоволно се ухили.
	Хенри се облегна на стола и огледа е отвращение бързо влошаващото се разположение на фигурите му.
	— Да, защото ако имат неприятност, ти ще се превърнеш в хванат в капан глиган, който набучва всичко на бивниците си и святка диво с очи.
	— Моите благодарности, Ваше Величество.
	— А, значи съм в шах.
	— Да, Ваше Величество.
	— Не знаеш ли, че благоразумието изисква да оставиш победата на господаря?
	— Не знаех как да го направя, Ваше Величество.
	— Сигурно не си знаел — Хенри му се усмихна. Виковете при външните врати се чуваха вече по-близо и по дървените стълби на кулата затрополиха тичащи крака. — Сигурно са хванали крадец. Честна дума, тази вечер навън е направо лудница.
	Стъпките се приближаваха, после някой започна да блъска силно по вратата. Двамата мъже обърнаха погледи към нея, след това се погледнаха един друг и Хенри извика.
	— Влез!
	Уорд, стражът от защитния ров на крепостта, пристъпи вътре и се поклони непохватно.
	— Ваше Височество, простете, но имаме малък проблем. Тя още не е дошла тук, нали?
	— Не съм забелязал — благоволи да отговори Хенри, защото се забавляваше. — Коя е тя?
	— Някаква луда. Вещица — Уорд махна с ръка. — С изпокъсана пола, изискани маниери и манията да се срещне с Ваше Височество. Ако Ваше Височество не възразява, ще поставя караул пред вратата ви, за да не ви безпокоят.
	— Толкова много шум заради една жена — каза Хенри.
	— Тя е луда, Ваше Височество, казвам ви. Силна е като истинска луда. Тя преметна младия Боун само е една ръка, а той никак не е дребен.
	Подозрения започнаха да глождят Грифит.
	— По врата ли го удари?
	Уорд се улови за врата, като чу въпроса.
	— Не, сър Грифит, изрита го в капачката.
	Хенри с лекота проследи мисълта на Грифит.
	— Да не би да мислиш, че е някой, когото познаваш?
	— Ами май е така.
	Уорд беше изцяло погълнат от мисията си.
	— Не се тревожете. Ваше Височество. Завардихме стълбите долу и щом има караул пред вратата, не трябва да се безпокоите. Не трябва да се безпокойте, че… — той усети нечие присъствие зад гърба си и рязко се извъртя, но преди да успее да види кой е зад него, някой силно го блъсна вътре в стаята. Той залитна напред и така откри гледката на една парцалива и изпоцапана фигура зад себе си. След това скочи на крака.
	Грифит се изправи и застана между разярения часови и едва крепящата се на краката си жена. Спря Уорд с ръка и заяви.
	— Тя е моя.
	Уорд изгледа свирепо жената, после Грифит и най-накрая краля.
	— Не думайте — изтърва той.
	— Уверявам те, че тази рана не е размътила мозъка ми. Това е моята годеница, лейди Мериън Уентхейвън. И въпреки че разбирам желанието ти да опазиш своя крал от нея, гарантирам, че и аз мога да сторя това.
	Когато Уорд кимна, че е разбрал, Грифит го пусна и посочи с ръка към вратата.
	— Можеш да вървиш.
	Часовият повлече крака, като заобиколи Мериън. Мериън също се отдръпна, но нито за миг не остана с гръб към него. Той я гледаше с опасения, внимателно и предпазливо, сякаш беше дива котка. При вратата спря и хвърли последен поглед към Грифит.
	— Наистина ли сте сигурен, сър?
	Грифит кимна.
	— Затвори вратата след себе си.
	Мериън едва изчака резето да изщрака и се хвърли към Грифит. Сграбчи ръцете му. Ноктите й се забиха в кожата му. Вдигна мръсното си лице към него и го погледна като сираче — сираче, чиито зелени очи направо му разкъсаха сърцето.
	— Какво има, любима? Какво се е случило?
	— Харботъл ни нападна.
	Плътният й глас се пречупи и Грифит силно я притисна към гърдите си, за да я успокои, още преди да е узнал за отвличането на Лайънъл.
	— Нарани ли те?
	— Мен? Не, мен не. Нещо по-лошо. Отвлече Лайънъл. Той…
	— Лайънъл? — Грифит отпусна прегръдката си. — Лайънъл? Какво правеше Лайънъл с теб?
	— Той е мой син — тя сграбчи раменете му и го разтърси в отчаян опит да го принуди да разбере. — Чуй ме! Харботъл отвлече Лайънъл. Грифит, трябва да го намерим.
	Хенри се изправи до масата, за да привлече вниманието им. Мериън неохотно пусна Грифит и се поклони, защото много добре знаеше кой стои пред нея, без да й го представят. Грифит обаче ги представи един на друг със стегнато от напрежение гърло и кралят и неугледната дама се загледаха жадно, сякаш бяха чисто голи.
	След това Хенри посочи пейката до огъня.
	— Седнете. Вие сте изморена и мокра, а има и какво да ни разкажете. Нещо, което трябва да знам. Кой е Харботъл и защо е отвлякъл детето?
	Мериън се подчини.
	— Детето се казва Лайънъл. Той е мой син и не разбирам защо някой би искал да го отвлече. Но що се отнася до Харботъл, той е един истински разбойник, макар че е рицар. Някога е служил на баща ми и аз се страхувам от най-лошото — тя се изправи и видя, че Грифит е застанал до нея. — Трябва веднага да тръгваме. Не ми се мисли какво може да прави Харботъл с него — може да го захвърли някъде, да го бие…
	Тя залитна и два чифта ръце се протегнаха да й помогнат да седне.
	Хенри каза над главата й.
	— Напомня ми на Елизабет, когато с нея е малкият Артур. Тази нежна жена се превръща в тигрица при мисълта, че някаква опасност грози сина й.
	Грифит не беше съвсем съгласен, но нито възрази, нито каза нещо друго. В настъпилата тишина Мериън се замисли, че беше дошла при него с надеждата да намери здрава скала, на която да се опре, но вместо това тази скала се оказа само твърда, студена и безразлична.
	— Къде е Арт? — попита той.
	Тя примря.
	— Арт?
	— Да, Арт, моят оръженосец и приятел. Единственият човек, на когото имахме вяра да те доведе при мен от Уелс.
	Огнени тръпки полазиха гърба й, но те не можеха да я стоплят. Тя цялата се разтрепери.
	— Мериън — Грифит се наведе, така че лицето му се изравни с нейното, — къде е Арт?
	Тя се опита да му каже. Наистина се опита. Отвори уста, но думите не искаха да излязат. Не можеха. Не можеха да излязат срещу разкривеното от болка лице на Грифит.
	— Мъртъв ли е? — промълви Грифит.
	— Харботъл го уби.
	— Имаше ли скала там, където се случи това?
	Тя разбра защо й задава този въпрос.
	— Не, аз… не. Аз сама превързах главата му и мислех да остана при него до края, но той настоя да тръгна към теб — Грифит мълчеше. — Заради Лайънъл. Тревожеше се за Лайънъл. Трябва веднага да потеглим, защото с всяка секунда Лайънъл се отдалечава.
	Грифит извърна лице от нея и молбата й. Тя не разбираше защо прави това. Защо не проявяваше загриженост за Лайънъл?
	Хенри наблюдаваше Грифит до момента, в който очите му се спряха върху смутеното лице на Мериън. С такт, който рядко се среща при кралете, той се намеси, с което помогна в най-критичния момент.
	— Лайънъл разбира се ти е много скъп. Това ли е причината Харботъл да го отвлече? За да има власт над теб?
	— Или за да й отмъсти — Грифит намери някакво одеяло и го метна върху треперещите и рамене, но когато тя се опита да му благодари, той само махна пренебрежително с ръка и се обърна единствено към Хенри.
	— Тя рани тежко Харботъл — порази и тялото, и духа му. Така че отмъщението е една от възможните причини.
	Хенри попита.
	— Дали продължава да служи на Уентхейвън?
	Мериън поклати глава.
	— Баща ми каза, че Харботъл сам се е оттеглил от служба. Уентхейвън няма други проклети оплаквания от него.
	— Тогава не може ли по този начин да се опитва да отмъсти на баща ти? — предположи Хенри. — Да иска откуп от Уентхейвън?
	— Уентхейвън никога не е включвал Лайънъл в плановете си. Харботъл не е толкова луд, че да си помисли, че Уентхейвън може да му даде пари, за да откупи Лайънъл — тя се ужаси от себе си, когато забеляза, че плаче.
	Без да обръща внимание на изцапаните й с кал дрехи, Хенри седна на пейката до нея и й подаде кърпичка, за да избърше сълзите си. И я попита с тих и страстен глас?
	— Има ли Уентхейвън някакви основания да си мисли, че Лайънъл не е обикновено дете? Дете, което представлява интерес не само за тези, които го обичат?
	Тя го разбираше много добре. Какви тайни планове кроеше гой? Каква ли ярост изпитваше? Какъв гняв и унижение се таяха в душата на съпруга на Елизабет при мисълта за детето, което тя беше родила?
	Когато не успя да отговори, той каза.
	— Лайънъл е кръщелник на кралицата и затова й е скъп повече от скъпоценностите по короната. Никога няма да позволя да му се случи нещо лошо, стига да е в моя власт да му помогна.
	Разбира се, помисли тя, той не би искал Лайънъл да попадне в нечии ръце, които биха го използвали като оръжие срещу него. Но нейната мислена дързост не можеше да издържи пред привидната искреност на Хенри. Беше напълно сигурна, че той по нищо не се различава от предишните двама крале, които познаваше самохвалци, властолюбци, жестоки и отмъстителни. Зад привидно добронамерените му думи не се ли криеше, че произходът на Лайънъл му е известен, но само заради Елизабет ще си затвори очите и ще защитава невинното момче? За размътеното съзнание на Мериън нещата стояха така, но ако решеше, последствията щяха да бъдат толкова ужасни, че да може дори да се мисли за тях.
	Объркана, тя вдигна очи към Грифит, но той ги наблюдаваше безизразно. Беше я оставил насаме с Хенри, за да си направи сама изводи за личността и намеренията на краля. Подбирайки внимателно думите си, тя каза.
	— Никога не съм давала на Уентхейвън основание да си мисли, че Лайънъл е нещо друго, освен мой безценен син.
	— Все пак Уентхейвън често знае много повече от това, което човек се надява да знае.
	— Лайънъл прилича на баща си — каза рязко тя и в същия мит прехапа устни.
	Изобщо не си беше представяла, че може да изтърси това. Хенри имаше основателен мотив да мрази бащата на Лайънъл и неоспоримо право да знае кой е той. Но това беше истина, която тя не можеше повече да крие, която и Уентхейвън може би вече знаеше. Хенри се отпусна назад и въздъхна.
	— Това е лошо, разбира се, но повечето деца приличат на единия или на другия си родител. Моят син Артур вече прилича на майка си със своята бяла кожа и руса коса. За нея е върховно удоволствие да подържи собственото си дете на ръце. След като загуби братята си, които толкова много обичаше, кралицата няма сили да понесе да й разказват за такива жестокости. Като чуе каква беда те е сполетяла, сърцето й ще се поболее от мъка, защото ти обичаш сина си. Нали?
	— Той е мой син. Мое… — тя описа с ръка кръг във въздуха — … слънце.
	— И Елизабет ми каза така — Хенри нервно отметна дългичкия кичур, паднал над очите му. — Може ли този Хартботъл да знае за изключителната значимост на Лайънъл?
	— Не. Дори и баща ми да знае, никога не би споделил с толкова ненадежден човек като Хартботъл.
	Грифит се намеси:
	— Опасявам се, че Харботъл може и да е подозирал нещо. Докато беше затворен при нас в Уелс, той имаше достъп до много повече сведения, отколкото трябваше да има. — Мериън зяпна смаяна. Грифит продължи: Моля за прошка, Мериън, но се страхувам, че е така.
	— Предател! — извика тя.
	— Аз ли? — устните му се свиха и той се вгледа в тревожните й очи. — Тогава нека аз да ти задам един въпрос. Как си успяла да пристигнеш за толкова кратко от толкова далеч? Няма и девет дни, откакто изпратихме Арт с точни инструкции да те доведе при мен. Крал Хенри лично заповяда Лайънъл да остане при моите родители, за да предотврати всякаква нещастна случайност да ни го отнеме. Как си пристигнала толкова бързо и защо си тръгнала с детето, без да се съобразяваш с кралската заповед?
	Изпяло отдадена на мисълта за детето, Мериън не беше помислила за обясненията, които щяха да поискат от нея. Но сега, когато въпросите бяха зададени, тя осъзна цялата трагичност на своето лицемерие.
	По ирония на съдбата се обърна за помощ към Хенри, по той стоеше намръщен и объркан.
	— Да, бях ангажиран с момчето и не обърнах внимание, че не си изпълнила моята заповед. Защо си тръгнала с него? Кажи ни истината!
	— Вече не знам кое е истината — каза отчаяно тя. — Има толкова много лъжи и толкова много истини, че не успявам да направя разлика между тях.
	Грифит каза.
	— Истината, господарю, е, че тя е напуснала замъка „Пауъл“, преди Арт да отиде там, без да бъде охранявана или попе да се посъветва с някого. Тя е бягала от ужасната участ да стане моя жена. Арт я е намерил и е умрял за нея. Лайънъл е отвлечен, но щом веднъж го открия и го върна, тя отново ще избяга от мен. Нали така, Мериън?
	Той почти долепи лице в нейното и очите му запламтяха със същия жълт пламък, с който горяха първия път, когато го беше видяла.
	Тя разбра, че той я презира.
	Не беше помислила колко предателска е постъпката й, не беше помислила за огорчението, което му е причинила. Той беше единственият човек, към когото можеше да се обърне, на когото можеше да разчита. Беше се потопила в собствената си мъка и не беше помислила за болката на Грифит, който беше загубил най-верния си приятел. Даже не си бе дала сметка, че тя е виновна за всичко. За убийството на Арт. За отвличането на Лайънъл.
	Беше се опитвала да избере най-верния път, а беше объркала всичко.
	Тя изпъна рамене и погледна горещите му очи.
	— Моля те да ми простиш. Трябваше да потърся помощ другаде, но когато Харботъл отвлече момченцето ми, сетих се единствено за теб. Знаех, че ще го спасиш и те моля да го направиш, независимо от прегрешенията на майка му.
	— Ти си знаела, че ще го спася? Или Арт ти каза, че ще го спася?
	— Аз знаех. Съжалявам. Но е наивно да мисля, че това ще те интересува след всичко, което направих.
	— Ти? — плътният му глас трепереше от напрежение и надежда. — Нали не лъжеш? Истина ли е, че ми вярваш, че ще намеря сина ти?
	— Вярвам ти.
	— Дошла си тук, в Кенилуърт, в кралската крепост, без никакви задръжки?
	— Без… — тя се опита да изрече думата, но не можа. — Почти без…
	Грифит изруга невъздържано и се извърна от нея. Тръгна с широки крачки към високия тесен прозорец, надвеси се навън и изрева като ранен звяр.
	Хенри, който стоеше до нея, се сепна. Тя знаеше, че отвън има тълпа от воини, но в душата й ревът на Грифит отекна като отговор на собствената й самотност. Сълзите, които беше таила и сдържала през всичките самотни години — за Елизабет, за Лайънъл, за себе си — сега рукнаха и се смесиха със сълзите от мъката, че е разочаровала този силен, непоклатим мъж.
	Тази нещастна любов вече й причиняваше мъки. Измъчваше и него. Дали наистина той страдаше заради любовта си към нея?
	Тя едва виждаше, но тръгна към него, положи глава на гърба му и обви кръста му с ръце. Нямаше какво да каже, така че остана мълчалива, но усети с дланите как той потръпва и бавно преглъща болката от загубата на приятеля и предателството.
	Имаше ли някаква надежда за тях? Дали тяхната любов не беше обречена? Можеше ли тя да отсъди справедливо Грифит, да не му причинява болка? Трябваше да опита, заради Лайънъл.
	Той жадно вдъхна студения, влажен въздух, сякаш само така можеше да възвърне самообладанието си, обърна се, без тя да отмества ръце от кръста му, и сведе очи към нея.
	— Трябва да си починеш.
	— Не, трябва да вървя.
	— Но ни трябва и време, за да се приготвим за път, а от теб няма да има никаква полза в това състояние.
	— Ще тръгнеш ли?
	— Съмняваш ли се?
	— Не. Винаги съм знаела…
	Той пресече опитите й да откаже малка почивка.
	— Имаш нужда да се отпуснеш в гореща вода, да хапнеш топла храна и да се наспиш. Ела, Мериън, знаеш, че се налага.
	Хенри се обади от мястото си пред огъня.
	— Дори и най-издръжливият воин трябва да се приготви преди боя.
	Тя погледна загадъчното му лице, след това върна погледа си към безизразното лице на Грифит.
	— Нали няма да тръгнеш без мен, докато спя?
	— Няма — отвърна Грифит. — Не ми ли вярваш достатъчно, за да се съмняваш в това?
	Не искаше да бъде саркастична, но думите й прозвучаха направо равнодушно.
	— Вярвам ти. Дойдох при теб въпреки нечовешките препятствия, които трябваше да преодолея. Бих искала да повярваш…
	Думите й заглъхнаха. Чак сега беше забелязала раната.
	Дълъг, огненочервен, нарязан от кафеникави конци от овчи черва, белегът беше страховито предупреждение за това, че смъртта може да покоси и човека, когото тя считаше за силен и непоклатим като земята. Беше цяло чудо, че той можеше да говори и да вижда. Беше чудо, че е жив. С треперещи пръсти тя докосна раната, която пресичаше лицето му от ухото до носа.
	— Ранен си…
	Макар че беше в прегръдките й, гласът му прозвуча така, сякаш идваше от много далеч.
	— Да, в сърцето.


>	Седемнадесета глава

	Следващата сутрин събудиха Мериън твърде рано за измореното й тяло и в същото време не толкова рано за разтревоженото й сърце. Жени около нея кудкудякаха като кокошки и я прехвърляха от една на друга, докато й обличаха дрехи за езда, които сякаш бяха шити специално за нея. Говореха за голямата закуска след церемонията. Когато ги попита кота ще се тръгва, те се закискаха, сякаш беше изтърсила невероятна глупост. Поставиха в косите й цветя, а когато тя се прозя широко, напръскаха лицето й с вода. След това суетящата се около нея сбирщина от непознати благородни дами и слугини я поведе под бледата утринна светлина към малкия параклис на Кенилуърт, където я чакаше Грифит. От едната му страна стоеше свещеник, а от другата крал Хенри.
	Хенри се усмихваше ведро.
	Грифит се мръщеше.
	Хенри рече.
	— Какво приятно утро за сватба.
	Грифит нищо не отговори.
	Объркана, Мериън се запита какво общо може да има една сватба е издирването на Лайънъл. Би могла да разбере желанието на краля да отслужат набързо венчавката, преди да заминат, но размътеният й мозък не можеше да схване защо беше необходимо това.
	— Сватба? — попита предпазливо тя.
	Хенри кръстоса ръце зад гърба си и каза.
	— Реших да се омъжиш за сър Грифит, преди да тръгнете да търсите сина ти.
	Изтръпнала от ужас, тя повтори.
	— Да се омъжа за сър Грифит?
	— Така е правилно и достойно и това е най-скъпото желание на сър Грифит.
	Това беше най-скъпото му желание. Мериън направо чуваше как Грифит го поправя. Това беше най-скъпото му желание, преди Мериън да разкрие, че тя е жената, от която той най-много се страхува — жена, на която не може да се разчита, безотговорна, своенравна, невъздържана. Заради нея бяха отвлекли сина й и убили Арт, докато тя беше тръгнала да търси правдата и полагащото се наследство на Лайънъл. Сега тя беше длъжна да поправи тази грешка.
	— Ваше Височество…
	По страните на Хенри изби руменина, ръцете му неспокойно се размърдаха. Замисли се за сериозността на неговата повеля.
	— Сър Грифит ме успокои — убеден е, че сватбата е била обявена необходимия брой пъти в Уелс, така че светият обичай е спазен. Като крал аз ще заема мястото на граф Уентхейвън. Мисля, че това е справедливо спрямо вас, лейди Мериън, и мисля, че ще се разбера с баща ви веднага, щом го видя. Избрах от собствените си скъпоценности два пръстена с кралска стойност…
	В отчаянието си Мериън прекъсна Хенри.
	— Бихте ли позволил, Ваше Височество, да протестирам.
	Той се спря на средата на стълбите, като че точно от това се беше страхувал.
	— Лейди Мериън?
	— Нали нямате намерение да се венчаем още сега?
	Сред тълпата се дочу слаб, но ясен кикот. Още объркана, Мериън погледна натам. Не позна никого, освен Оливър Кинг, който стоеше до стената с някакъв официален документ в ръце. Това още повече засили усещането й за нереалност. Утрото, за разлика от предишния ден, беше настъпило в нежни розови и златисти цветове. Кралят, нейният враг, й беше предложил да изпълни ролята на неин баща. Свещеникът, дамите, господата — всички бяха непознати и все пак не чак толкова далечни, колкото човекът, за когото щеше да се омъжи. Той я гледайте намръщено, скорошната рана върху лицето му вече не се очертаваше от кафеникавите шевове. Приличаше на висока и могъща статуя на неодобрението и й се видя странно, че е била привлечена от неодобрението.
	Но действително беше. Глупаво мечтаеше за тази сватба — да бъде действителна, да празнуват, да се веселят и след това да прекарат чудесна брачна нощ.
	Вместо това…
	— А какво ще стане с детето ми? — попита тя, опитвайки се да отправи въпроса си единствено към краля.
	— Ще тръгнем да го търсим веднага, щом свършим тук — отвърна Грифит, а плътният му глас проряза въздуха, както снежните уелски върхове небето.
	Смразена от поведението му, вдървена от нелепостта на техния план, тя се опитваше да намери някаква причина, за да забави церемонията.
	— Не сме се споразумели за зестрата и наследството. Нямаме готов за подписване брачен договор.
	— Уредих и този въпрос — каза Хенри. — Когато церемонията приключи и свидетелите се подпишат в регистъра, ще дам като компенсация едно свободно графство на сър Грифит — или по-добре да кажем лорд Грифит — и на теб, което ще остане в наследство за вашите деца и внуци, докато съществува родът ви. Графството е Лилестри и се намира на границата с Уелс, недалеч от земите на Уентхейвън. Стойността му е много по-голяма от коя да е собственост, притежание на вашите семейства.
	Мериън погледна документа, който Оливър разви и й показа, и веднага разбра, че опитът й да отложи сватбата е осуетен. Богатите земи наистина щяха да бъдат добра компенсация за този необичаен брак.
	Тя продължи да разглежда документа, докато Грифит се надвеси над нея и каза с глас, преливащ от презрение.
	— В документа няма да откриеш никакъв пропуск. Само ще разбереш, че Хенри няма никакво намерение да ни пусне да търсим Лайънъл, преди да ни бракосъчетаят.
	Чак сега прозря хитростта на краля. Хенри я беше впримчил в собствения й майчински инстинкт, след това беше направил това, което може, за да лиши от смисъл опитите й да постави Лайънъл на трона.
	Тя докосна мястото под дрехите си, където беше скрила кожената торбичка. Хенри не знаеше за оръжието, което тя притежаваше, и за силата, която то можеше да има, когато тя решеше да го използва.
	Нещо повече, тя разбираше примирението на Грифит с един брак, който очевидно презираше. Беше се заклел да се грижи за Лайънъл и щеше да направи всичко, което е по силите му, за да изпълни клетвата сп. Грифит се беше заклел да служи и на краля.
	И този мъж, когото Хенри беше избрал, за да я укроти, прошепна в ухото й.
	— Примири се, милейди. Ти се омъжваш за звяра на Уелс!
	Дали Грифит беше лъгал някога? Тя се съмняваше. Не беше убедена, че знае как се прави това, или ако знае, не вижда смисъл в лъжата. Това й даде сили да се обърне към свещеника и да повтори след него святата клетва за вярност.
	Когато свършиха и си размениха целувката на смирението, Мериън и Грифит, свещеникът и Оливър подписаха ясно и четливо регистъра. След това Хенри сви устни, все едно очакваше нещо, после взе пачето перо и добави своя подпис със замах.
	Те бяха женени. Толкова женени, колкото всички други, минали под венчило.
	Хенри широко се усмихна, хвана първо ръката на Мериън, после тази на Грифит и каза.
	— А сега да се почерпим за случая.
	— Ваше Височество, ние трябва да тръгваме — възпротиви се Мериън.
	— Първо трябва да хапнете. Добрата храна ще ви помогне при този дълъг път. Наредих да ви приготвят още храна и оръжия в случай, не дай Боже, че се наложи да се биете. Надявам се да не сте привързана към крантата, която ви доведе дотук, защото я замених с по-млад и бърз кон.
	Хенри беше прав, по дяволите. Сега трябваше да хапне, точно както предната вечер трябваше да поспи. Но тя усети как я завладява паниката. Това беше глупава, женска паника и тя беше сигурна, че Грифит никога не би й се поддал. Той би приел необходимостта от храна и почивка преди срещата с предизвикателството. Никога не би си позволил да се отдаде на мрачни мисли за участта, която може да споходи малкото момче, попаднало в толкова мръсни ръце. Той никога не би се държал като нея, не би се разпищял пред Хенри, за да ги пусне да вървят.
	Когато я въведоха в тържествената зала и така й отрязаха пътя към външните врати нова пречка между нея и сина й — тя намери сили да овладее чувствата си и да промълви.
	— Благодаря ви, Ваше Височество.
	С облекчение забеляза, че слугите са готови всеки миг да поднесат блюдата с ястия, от които се вдигаше пара, и тлъстите късове месо. Златен поднос на централната маса беше препълнен с хляб, нарязан на парчета, и купи с мед. Мериън видя, че почерпката е приготвена така, че да приключи бързо.
	Хенри се настани на централното място и посочи на Мериън да заеме мястото от лявата му страна. Грифит седна отдясно на краля и тя усети, че червата й неудържимо куркат. Тя седна с удоволствие, сигурна, че скоро ще потеглят.
	Грифит не изостана и отдаде дължимото внимание на чинията си. Хенри ги наблюдаваше, без да се храни. Когато привършваха, той каза.
	— Обръщам се към най-новия лорд в своето кралство. Настоявам да изпратя още хора с вас за изпълнение на тежката ви задача.
	Грифит избърса ножа, с който беше ял, и отказа с най-изтънчена любезност.
	— Ваше Височество, моля ви не правете това. Първото нещо, което трябва да сторя, е да открия следите на разбойника. А тези непохватни англичани само ще ми пречат.
	— Но когато нещата стигнат до бой?
	— Когато нещата стигнат до бой, Харботъл не може да се състезава с мен.
	— Но ако Харботъл не действа сам?
	— Ако битката се окаже свръх силите ми, ще потърся помощ от вас — обеща Грифит.
	Хенри разбърка с лъжица неначенатата купа с каша и загледа очарован как парченцата вътре се въртят.
	— Отказваш да вземеш със себе си мои хора, а в същото време с готовност вземаш лейди Мериън. Тя все пак е жена и без съмнение ще те забави.
	— Не и аз! — избухна Мериън, ядосана на забележката на краля. — Яздя не по-зле от всеки мъж, мога да се бия с кама и меч и няма да позволя да ме държат настрани, когато животът на сина ми е в опасност.
	Хенри я погледна така, сякаш тя беше някакво морско чудовище, при това неприятно за гледане.
	— Разбираш ли — намеси се Грифит, — не мога да я оставя, защото ако го направя, тя ще намери начин сама да ме последва. Лейди Мериън е силна и всеотдайна жена, когато става въпрос за благополучието на сина й.
	— Да, тя наистина е силна и всеотдайна — без следа от усмивка каза Хенри. — Както и да е, виждам, че не мога да ви помогна в издирването, така че ви пускам да тръгнете. И то веднага! Един миг закъснение и детето може да се изплъзне от ръцете ви.
	Мериън скочи на крака.
	— Да вървим.
	Грифит се поклони изящно.
	— Не забравяйте, господарю мой, моята клетва. Вие и никой друг сте моят крал.
	Хенри им махна с ръка да тръгват.
	Едва изчака тежката врата да се захлопне долу и извика Оливър Кинг. Секретарят му забърза към него и Хенри то пресрещна с думите.
	— Събери малък отряд от най-доверените мои мъже, с които разполагаме тук. Нареди им да се приготвят за път със своя крал.
	Изненадан от тази заповед и от резкия и бърз говор на Хенри, Оливър запелтечи.
	— Вие… вие ще тръгнете след тях, Ваше Височество?
	— Няма да тръгна след тях, защото лорд Грифит ще остане верен на клетвата, която е дал пред мен, до гроб. Уверен съм в това. Но той е само един човек, а когато става въпрос за нещо толкова важно, мисля, че трябва да поемем към замъка „Уентхейвън“ и да видим кой го посещава. Това може да ни наведе на някаква мисъл. На много важна мисъл.

	* * *

	Обикновено Грифит предпочиташе да мълчи, докато язди. Предпочиташе да се съсредоточи в откриването на следите. Не обичаше нещо да го разсейва.
	Но този път мълчанието беше различно. Тежеше от незададени въпроси, от вглъбяването на Мериън, докато го водеше към мястото, където беше станало нападението, а и по-късно докато го следваше, когато той пое водачеството.
	Когато утрото премина в следобед, той започна да я гледа, като че ли тя беше някакво чудо. Тази жена беше негова съпруга. Някога беше мислил за нея, че е непокорна, че не умее да се контролира, че е леконравна и похотлива. Но тя беше яздила предишния ден, за да го намери. И сега, без да се оплаква, без дори да й личи, че страда от неудобствата, които понася, тя яздеше обратно назад.
	Не, тя не беше вироглава. Напротив, покорството й беше забележително. Други хора се бяха оплаквали от него, че е твърдоглав и той откри някаква ирония в това. А още по-голяма ирония имаше в нестихващото му желание да я има, независимо от представите й, от липсата на доверие, от независимостта й.
	Той изцяло се съсредоточи върху откриването на следите, защото, щом намереха момчето и лейди Мериън се успокоеше, той възнамеряваше да я спечели, да събуди в тялото й жената. Възнамеряваше да сътвори чудеса, дивни неща, за които беше чувал другите мъже да говорят и които беше отхвърлял като невъзможни. Но той сега щеше да го стори, заради Мериън.
	— Грифит?
	Мериън прекъсна мислите му и той виновно се изчерви. Беше ли забелязала състоянието му? Дали не се тревожеше от това, че се върти върху седлото толкова неспокойно?
	— Защо не намерихме Арт? Не може да се е отдалечил много в това състояние.
	Той едва не въздъхна от облекчение и се замисли как да й отговори. Не искаше да сподели с нея подозренията си — не че подозираше най-лошото, а защото се усъмни, че Арт я беше измамил със своите ненадминати способности. Подозираше, че Арт все още е жив.
	Арт беше тръгнал да търси Лайънъл и щеше да го намери. И независимо от възрастта на Арт, изобретателният му ум и уменията му да се бие заслужаваха уважение. Грифит искаше да й каже, защото бе видял сълзите, които тежаха върху клепачите й, беше усетил чувството за вина, което я разяждаше. Но се страхуваше да й вдъхва прибързани надежди.
	— Може да го намерим надолу по реката. Може и разбойници да са се полакомили от дрехите и оръжието му — това беше измъкване, но все пак отговор. По-важно беше, че бяха нарушили мълчанието, което досега ги разделяше. Той посочи изпотъпканата жълта рапица и синята лупина около тях и продължи. — Харботъл не е бил сам. Тук се е срещнал със свои хора. Продължил е заедно с тях.
	— Колко? — попита тя.
	— Различавам следите на четирима. Действали са много умело. Минали са по пътеки, където не е стъпвал човешки крак — той посочи с ръка хълмистите възвишения, обрасли с гори и поляни, — и са стигнали до тук. След това са продължили направо към Уентхейвън, без да оставят следи зад себе си. Били са хора на Уентхейвън.
	— Харботъл не е човек на Уентхейвън — каза тя.
	— Не ти се иска баща ти да има в свитата си такъв човек, но наистина ще се окаже, че Харботъл е негов приближен.
	Лицето й се вкамени и кръвта се отдръпна от страните й.
	— Лайънъл още ли е при тях?
	— Да, момчето е с тях. По пътя имаше детски изпражнения, не забеляза ли?
	— Надявах се… Тогава е жив.
	— Да, още е жив, но ако наистина са се отправили към „Уентхейвън“, няма да успеем да ги хванем, преди да влязат в замъка — той се опита да я провокира. — Но сигурно това няма значение за теб. Сигурно си спокойна, щом Лайънъл е в ръцете на баща ти.
	Мъка и тревога бяха замъглили очите й. Докато преди те искряха със свежа, пролетна зеленина, сега се къпеха в цветовете на есента. Тя отказа да отговори на въпросите му. Само каза.
	— Да вървим! — и пришпори коня си.
	Те следваха дирята по изпотъпканата трева направо към земите на Уентхейвън. Грифит за малко щеше да изпусне отделящите се следи на самотен конник. Но ясно разчиташе следите, оставени от основната група, която внезапно възвиваше към река Северн. Те ги проследиха до подножието на планината, след това продължиха към девствените гори при границата с Уелс. Направиха един широк кръг, след което Грифит загуби следите.
	Той се плъзна от коня и огледа внимателно объркващите следи по земята.
	— Уелсци. Ние сме по следите на уелсци, защото единствено те могат така майсторски да прикриват следите си, че аз да ги изгубя.
	Все още на коня, Мериън се огледа.
	— Това място ми е познато. Това са западните граници на земите на Уентхейвън.
	Грифит се изправи на крака и също се огледа. Малки възвишения от уелските планини бяха разпръснати тук-там като камъни, хвърлени от ръката на великан. Недокосната от човешка ръка, вековната гора, която не бяха успели да завладеят нито келти, нито саксонци, нито нормани, гъмжеше от глигани, елени и горски духове. Чуваше сумтенето на глиганите в шубраците. Чуваше шума от сблъсъка на еленови рога. Чуваше извисяващия се, сладък шепот на феите, усещаше злобния поглед на таласъмите и се молеше Светата Дева да го закриля.
	Като че ли да отхвърли молбата му, слънцето изведнъж се обви в облаци. Приличаше на злокобна поличба — сякаш сам Господ бог не можеше да понесе да стане свидетел на тяхната участ. Но…
	— Грифит, виж…
	Той проследи посоката, в която сочеше пръста на Мериън, и видя не много далеч напред жарава, оградена с няколко къса пясъчник.
	— Слава на теб, Света Дево! — Грифит се метна на седлото. — Слава на теб.
	Слънцето отново изгря, докато Мериън го последва в гъстата гора от ясени и дъбове.
	— От тях ли е? — попита тя, докато слизаше от коня.
	— Да, няма съмнение, те са клали огън. Без да знам, съм дошъл съвсем близо до тях — той също слезе от коня и подаде поводите на Мериън. — Искам да разузная обстановката наоколо. Ти стой тук. Дай вода на конете, но не ги храни и не ги разседлавай. Може да се наложи да тръгнем веднага. Нали нямаш нищо против да останеш?
	За негова изненада, тя кимна.
	— Ако те отвлекат, аз ще съм все още свободна, за да направя, каквото мога — да потърся помощ, да освободя Лайънъл, или и мен да ме пленят и да мога да се грижа за моя син.
	Разсъждаваше правилно, но това го ужасяваше. Не искаше тя свободно да излага пред него своята стратегия след залавянето му. Искаше да се държи като глупачка — да реве и да кърши пръсти от страх. С дрезгав от разочарование глас, той каза:
	— Няма да ме пленят.
	Той се отправи към пясъчните скали.
	— Но защо не изчакаш да падне нощта? Ще бъде по-безопасно.
	Той се усмихна, уверен в умението си да се справя сред природата, и потъна в здрача.
	Когато се върна нежно изрече името й. Тя се появи между конете като тънка сянка.
	— Какви са новините?
	— Лайънъл е невредим — най-напред й каза той, при което нежна въздишка се отрони от устните й и показа колко е облекчена. — Спи под завета на една скала. Кледуин води трима от уелските наемници на Уентхейвън. Харботъл се е свил на кълбо край огъня с готов меч до себе си. Всичките коне са долу, при реката, и могат лесно да се разгонят. И — той свъси вежди, — не разбирам, но Долан от „Пауъл“ е с Лайънъл.
	Лейди Мериън пристъпи напред.
	— Този негодник!
	Грифит я хвана за рамото и попита.
	— Защо е с тях?
	— Защото е пират, крадец и страхопъзльо. Той е взел моето детенце. Моето детенце, което го беше харесало — тя се дръпна, но той здраво я държеше и не й позволи да се освободи. Тя разтри челото си и каза. — Сигурно е бил в този заговор от самото начало, а аз като пълна глупачка се обърнах към него за помощ.
	Огорчението й беше очевидно, така че Грифит започна да я успокоява.
	— Ще имаш възможност да си отмъстиш. Сега са будни, но добре си хапват и пийват. На зазоряване, преди още да се е вдигнал мракът, когато те ще са замаяни от съня, ще освободим Лайънъл от грижите им. А дотогава трябва да починем.
	— Не мога да почивам — възпротиви се тя.
	— Можеш! — отвърна той и запозна да храни конете.
	Той усещаше напрежението й, докато потискаше нетърпението си да действа. Тя беше воин и сърцето му се изпълни с гордост, когато тя спечели битката и се присъедини към него. Трескаво се зае да му помогне да нахрани и почисти конете и чак след това попита:
	— Ако легнем да почиваме, можем да заспим. Как можем да бъдем сигурни, че ще се събудим?
	— Проблемът е много лесен за решаване, млади воине — той й подаде пълен с вода мех. — Изпий всичката вода. Така няма да се успиш, не се страхувай.
	Без да разсъждава, тя ситна, надигна меха и започна да пие, докато той си помисли, че ще се пръсне. Когато отдръпна гърлото, той също пи до насита. Привързаха заедно конете на колчета, след това подредиха оръжията, които Хенри им бе дал, за да им бъдат под ръка, ако някой ги нападне. След като си нагласиха постеля от клони, те легнаха един до друг, отправили погледи нагоре, без да разменят нито дума.
	Луната още не се бе вдигнала и в цяла Англия надали имаше по-черна нощ от тази. Една по една, след това на ята по хиляди, звездите озариха небето. Бялата светлина на изток отначало изглеждаше като мираж, след това като обещание, и най-накрая луната изплува на небосклона — огромна, кръгла и чиста, като наедряла от плода на рожбата си Богородица.
	Такова величие правеше собственото им трудно положение незначително и Грифит хвана ръката на Мериън. Тя потръпна в неговата длан и стисна пръстите му толкова силно, че той се обнадежди. Но когато заговори, думите й така го изненадаха, че той едва не изпусна ръката й.
	— Лайънъл е законороден.
	Реагира така, сякаш някой го беше ударил в слабините.
	— Това е невъзможно.
	— Уверявам те, че е така. Както може би си се досетил, Елизабет е рождената майка на Лайънъл.
	— Да, а смелчагата Мериън е поела грижата за детето и срама.
	— Не съм поела никакъв срам, а огромен риск, защото това, което не си разбрал, е, че баща на Лайънъл е чичото на Елизабет.
	Водата, която беше изпил, май не беше достатъчно, защото устните му пресъхнаха.
	— Ричард — прошепна той.
	— Да.
	Първоначално Грифит се бе усъмнил, че Ричард е баща на Лайънъл. След това, когато разбра, че Мериън е девствена, той предположи, че майката на Лайънъл е Елизабет. Съзнателно беше отпъждал ужасяващата мисъл, че Ричард и Елизабет са били любовници, защото добре разбираше каква опасност крие подобна връзка.
	Сега Мериън беше разкрила още по-ужасяваща картина пред него. Двамата потомци с най-чистата кралска кръв в цяла Англия се бяха оженили и бяха създали син. Един син монарх, който от рождението си е закрилян от благословията на Светата църква.
	По вените на Грифит запрепуска ужас, сякаш разтопено желязо запълва отливка.
	— Моля се да грешиш. Ако Лайънъл е законен син на Ричард и Елизабет, той има повече основания да седне на престола, отколкото Хенри Тюдор.
	— Добре ме познаваш, Грифит. По-добре от всеки друг мъж. Мислиш ли, че бих лишила Лайънъл от закрилата на твоя дом за нещо по-малко от среща със съдбата? Мислиш ли, ме бих го повела със себе си с опасност за живота му, ако не се страхувах, че смъртта сама ще го потърси?
	Отвратен и смаян, той попита.
	— Как е могъл да легне с нея? Как е могъл да се ожени за нея? Нейният чичо, братът на баща й. Църквата забранява брак при такова кръвно родство.
	— Както добре знаеш, папата издава разрешения за такъв брак между кралски особи, ако прецени, че това е наложително. Ричард не се съмняваше, че ще получи такова разрешение и дори проводи пратеник при папата, но той загина на Босуърд Фийлд, преди да получи разрешението от папата.
	Надеждата хвърли въдица в душата му и той побърза да захапе стръвта.
	— В такъв случай бракът не е легитимен.
	Тя горчиво се засмя.
	— Кой ще повярва на такива свещенически тънкости?
	Тя беше права и между тях легна мълчанието. Той я наблюдаваше на лунната светлина. Неволите от последните дни я бяха превърнали от жизнена девойка в уморена жена. Сухите й очи бяха неподвижни, широко отворени и безизразни, но разказваха историята за проливани отдавна сълзи.
	Грифит копнееше да я докосне, да я успокои, но не смееше да го направи. Пропастта между тях зейна дълбока и стръмна, изпълнена е дилеми, които бяха готови да го сграбчат с хищнически нокти и да го повлекат към дъното, ако се опиташе да направи това.
	Спомените тегнеха върху нея и тя му каза.
	— Елизабет съгреши единствено заради братята си. Ричард ги беше затворил в Кулата и никой не знаеше какви са намеренията му. Той се провъзгласи за крал и всички бяха изтръпнали от жестокостта му. Покани Елизабет в двореца и ние приехме с надеждата, че ще разберем какво възнамерява да прави. И тогава — тя трепетно въздъхна от вълнение, — исках никога да не го бяхме научили.
	— Той ли уби жена си, за да се ожени за Елизабет?
	Тя седна, но той съзнаваше, че изпяло е предадена на миналите събития не забелязваше нито него, нито нещо друго около себе си.
	— Дали Ричард е убил Анна? Не знам. Единственото, което знам, е, че Ричард беше най-жестокият човек, когото съм виждала. Той не искаше Елизабет заради нейната младост и красота, а заради стабилността, която бракът му с нея щеше да придаде на неговата власт. Е — тя вдигна рамене, — той я желаеше поради същата причина, поради която и Хенри я желае. Един съюз с дъщерята на крал Едуард прави трона непоклатим, нали?
	Той внимателно се съгласи.
	— Така мисля.
	— Той й обеща, че ако му се отдаде, ще освободи братята й. Младият крал и скъпият малък дук на Йорк — горчива усмивка раздвижи устните й. — Аз разбира се не му вярвах. Не мисля, че и Елизабет му е вярвала, но какво можеше да направи тя?
	— Те вече са били мъртви — каза Грифит.
	— Но не бяхме видели и погребали телата им. Трудно е да се сбогуваш с някого навеки, без да видиш… е, добре — тя откъсна една напъпила клонка от храстите под тях и я счупи на две, после още на две. Шепата й се напълни с пролетна мъзга и тя побърза да изтрие ръката си в полата. След това започна да се оплаква. — Петното няма да се изчисти.
	Той взе ръката й и започна да търка дланта с грубата тъкан на туниката си, за да изчисти лепкавия сок.
	— Веднъж щом остане петно, трудно се изтрива. Но погледни, туниката, към която ти се отнесе с такова презрение, премахна петното — той пусна ръката й и тя се взря в дланта си, като че ли искаше да прочете там някакво любовно послание.
	— Грифит? Надяваш ли се, че когато всичко това приключи, ние ще можем да…
	Той чакаше, останал без дъх.
	— Но ти още не знаеш всичко — тя махна ръка и отхвърли недоизречената молба. — Той…
	— Той?…
	— Ричард — изрече името му сякаш изплю нещо гнусно. — Елизабет веднага забременя от него и това хем му достави удоволствие, хем го смути. Когато Анна умря, той веднага се ожени за Елизабет, без да губи нито миг, но трябваше да се съблюдава пълна тайна, защото вече бяха плъзнали слухове и се говореха гнусни приказки. Ричард сякаш дори и тогава не разбираше, че почтените хора не могат да се примирят с убийството, измамата, узурпацията… Че ги считат по-скоро за престъпления, които заслужават наказание, отколкото за стратегически ходове, които заслужават похвала.
	— Кой знаеше за този брак? — попита той.
	— Елизабет, Ричард, свещеника, дукът на Норфолк и аз.
	Истински изплашен, той почувства как кръвта се оттегля от лицето му.
	— До мен дори не е достигнал слух за този брак.
	— Свещеникът е мъртъв. Чух, че умрял на път за Рим. Бил тръгнал за там, за да получи папския декрет. Дукът на Норфолк също е мъртъв, убит при Босуърд Фийлд. Ричард също загина в битката.
	— Ти си жива.
	— Да.
	Според него беше прекалено спокойна. Тя изглежда не разбираше, не можеше да разбере надвисналата над нея опасност.
	— Ако искаш нещата да останат непроменени, такива, каквито са сега, ти не бива да разкажеш историята, която сега ми разказа, на никое друго човешко същество.
	— Би ли ме убил, ако направя това?
	Той възрази разгневен.
	— Не аз, скъпа моя. Точно днес сутринта се заклех да те защитавам. Но аз бях редом до Хенри при Босуърд и видях как английските рицари убиват Ричард. Чух тържествената клетва, която Хенри даде, клетва пред Христовия кръст, че ще направи всичко, за да запази своя трон. И те предупреждавам, че ако Хенри чуе и думичка от тази история, той ще избави и теб, и сина ти от изпитанията на земния живот.
	Просто и ясно, като малко дете, което, търси отговор на всеки въпрос, тя попита.
	— А какво смяташ за моята клетва?
	От думите и тона, с който бяха изречени, го побиха тръпки.
	— Каква клетва?
	— Когато пристигна вестта, че Ричард е мъртъв, Елизабет веднага разбра, че детето в утробата й е обречено. Аз присъствах на раждането на Лайънъл. Стоях до Елизабет, стисках ръцете й, дадох кръвта си, когато тя забиваше нокти в мен. Видях Елизабет да се гърчи в родилни мъки. Но станах свидетел и на раждането на нейната решимост. Когато постави голото, разтърсвано от писъци телце на Лайънъл в ръцете ми, тя ме накара да се закълна, че ще му осигуря това, за което е роден. Тя ми довери живота си на кралица и живота на царствения й син. Нима ще ме помолиш да ги предам?
	Той погледна към черния небесен купол, търсейки отговора, но можеше да се осланя единствено на своите чувства.
	— Да, бих те помолил да престъпиш клетвата си. Ти си…
	_Жена. Ти си моя съпруга. Ще направиш това, което аз ти казвам._ Беше му лесно да си го помисли, но знаеше, че ако изрече тези думи, те щяха да литнат като перца на вятър. Той трябваше да призове на помощ здравия разум и любовта й към Лайънъл. За да довърши това, което беше започнал, той каза.
	— Мислила ли си какво всъщност означава това? За да успееш, трябва да разполагаш с помощта на амбициозни и безскрупулни мъже.
	Тя едва-едва се усмихна.
	— Имам баща си.
	— Не мислиш ли, че той е способен да вземе трона за Лайънъл и след това да му го отнеме — попита той.
	— Уентхейвън предпочита да властва чрез коварство. Той ще защитава правото на Лайънъл да царува.
	— И ще формира детето съгласно собствените си амбиции.
	Тя се изпъна.
	— Няма да позволя това.
	— Как си представяш, че ще му попречиш?
	— Уентхейвън не проявява никакъв интерес към отглеждането на едно дете. С удоволствие ще остави Лайънъл на мен.
	Наглостта й го смая.
	— Значи ще живееш в двореца? С Лайънъл.
	— Да, разбира се.
	— А с мен какво ще стане? Какво ще стане с нашия брак?
	Тя първо се изчерви, после пребледня.
	— Ти и без това не искаше да се жениш за мен. Още не сме били…
	— Не сме ли?
	— … след церемонията. Сигурна съм, че можем да анулираме брака.
	— Ако не се съглася?
	Тя отново се изчерви.
	— Очаквах да кажеш това. Знаех, че отново ще се изправиш пред собствения си проблем.
	Иронията му съсече въздуха като острие.
	— Кой от всички?
	— Дал си клетва на Хенри да го поддържаш на престола, но сега разбираш, че това е било грешно решение, взето въз основа на неправилно предварително условие. Попитай съвестта си, Грифит. На кого трябва да бъдеш верен? На Хенри или на истинския крал на Англия?
	Гъстата мрежа на царственото унаследяване беше улавяла в капан и много по-умни мъже от него и Грифит усети несигурността да се стоварва с цялата си тежест върху неговата решителност. Той зае отбранителна позиция.
	— Заклех се във вярност на Хенри, още преди да стане крал, заклех му се и след това. Дал съм клетва пред човека, а не пред институцията. И трябва да знаеш, че няма да ме примамиш с лукавството си, за да не прозра истината.
	— Но ти се безпокоиш за Лайънъл. Попита как ще израсте достоен мъж, възпитаван от баща ми. Ако можеше ти да се грижиш за Лайънъл, нямаше да имам никакви съмнения…
	— Затова ли избра това пусто място? За да ми кажеш всичко това? — избухна той. — За да ме изкушиш така, както Ева е изкушила Адам с ябълката? Нима съм глупак, когото да залъжеш с хвалебствията си, за да презра дълга си?
	— Тези събития надхвърлят възможностите, които имаме аз и ти, но въпреки това можем да бъдем част от тях.
	— И да доведем Англия до ръба на ада. Хенри представлява голяма сила, навлязъл е дълбоко в управлението на страната, има за съюзници мнозинството от благородниците, които разполагат с цели армии. Те никога не биха изоставили един силен мъж, за да тръгнат след едно двегодишно дете, особено ако то е рожба на съюз със свидетели един мъртъв мъж и две момичета. Как си представяш ти, една обикновена жена, да сломиш могъщия Хенри Тюдор?
	Тя се наведе и повдигна полата си, като привлече погледа му с плавното движение на крака си. Жартиерът на бедрото й беше вързан в сложен възел и тя внимателно го развърза. След това измъкна малка кожена кесия. От нея извади тънък пергамент, явно преминал през много ръце. Тя го разгъна внимателно, изглади сгъвките и му го подаде.
	— С това. Това е страницата от регистъра, в който е вписан бракът на Елизабет, дъщеря на Едуард, с Ричард, крал на Англия.


>	Осемнадесета глава

	Лунните лъчи докоснаха изписаните със ситен почерк думи и те прорязаха съзнанието на Грифит като фанфарен звън.
	Мериън с удовлетворение наблюдаваше широко отворените му очи и зяпналата уста, докато изненадата превземаше всяка частица от тялото му. Грифит реагира точно така, както беше очаквала. Документът щеше да го убеди в правотата на нейната кауза и щеше да го спечели на страната на Лайънъл.
	В следващия миг пергаментът започна да подскача пред очите й. Тя видя как тръпките тръгват от ръката на Грифит и разтърсват цялото му тяло. Разтревожена посегна към него.
	— Грифит? Да не ти прилоша?
	Болката и ужасът в очите му направо я прерязаха и тя веднага осъзна грешката си. А когато чу разгневения му глас, вече не се съмняваше, че е сгрешила.
	— Защо ми показа това? Да не би да искаш аз да го използвам вместо теб?
	— Не да го използваш, не! — тя посегна към скъпоценния документ, но той го вдигна високо над главата си. — Показах ти го, за да си дадеш сметка за законните права на Лайънъл върху трона.
	Суровият му глас прозвуча като погребален звън.
	— Аз съм поданик на Хенри и това, което държа в ръцете си, е доказателство за измяна.
	— Не е измяна! — извика тя. — Това доказва законното право на Лайънъл да се качи на престола.
	— Това е сигурна смърт за Лайънъл — въпреки вечерния хлад по челото му беше избила пот. — Мога да ти го взема.
	Тя погледна безценния документ, вдигнат високо над главата й, и измери с очи ширината на раменете му и силата на ръцете му. Не можеше да направи нищо, за да го спре, ако реши да го задържи или да го унищожи. Беше рискувала и беше загубила. Единственото, което й оставаше сега, беше да опита да предотврати последиците от загубата.
	— Можеш да го задържиш — отвърна спокойно тя. — Но няма да го направиш. Прекалено си честен.
	Дали го беше убедила или най-сетне се бе научила да разбира правилно характера му? Това нямаше значение, защото той пусна документа и тя се хвърли напред, за да го хване, преди да е паднал в прахта.
	Той стисна здраво китката й и промълви.
	— Зарови го. Изгори го. Вземи ножа си и го унищожи. Докато съществува доказателството за този брак, винаги ще има злодеи, които ще търсят Лайънъл, за да го използват против краля — както направиха сега, дори и без това доказателство.
	Беше длъжна да приеме справедливостта на доводите му.
	— А какво ще стане с клетвата, която съм дала на Елизабет?
	— Твоята клетва пред Елизабет! — изсумтя той. — Прочетох писмото, което Елизабет ти е написала. Ти не го ли чете?
	— Прочетох го. В него ми пише за Лайънъл, за това колко нежно го обича и колко мисли за него.
	— И още?
	Тя вдигна нетърпеливо ръце, изнервена от този празен разговор.
	— Пишеше и за другия си син Артур и за съпруга си Хенри.
	— И още? — продължи да настоява той.
	Объркана, тя също попита.
	— Още?… Какво?
	— Не ти ли пишеше тя за своята любов към Артур и за това как той запълва празнотата в душата й след смъртта на братята й?
	— Ами… мисля… да.
	— Не ти ли пишеше за своя съпруг, краля, и за това как той я поощрява да ти изпраща пари, необходими за благополучието на Лайънъл? — той остро я изгледа и безизразното й лице сякаш го вбеси. Сграбчи раменете й и я разтресе. — Не разбираш ли какво е искала да ти каже с това?
	Мериън поклати глава. Не разбираше какво иска Грифит. Не разбираше това, което той считаше за толкова просто и ясно. Въобще нищо не разбираше.
	Грифит я отблъсна, като че ли се отвращаваше от нея.
	— Нарочно си затваряш очите. Каква стойност може да има клетвата, дадена пред една изтощена от родилни мъки жена, която страда жестоко от загубата на своите братя и е несигурна за своята съдба? Нима не разбираш? Елизабет е намерила утеха и радост при своя син и своя съпруг и иска от теб да забравиш миналото и да погледнеш напред.
	Зашеметена от яростните му аргументи, Мериън заекна.
	— Тя… не…
	— Сигурна ли си, че Елизабет иска да убият единия й син, за да открие пътя към трона за своя първороден син?
	Мериън импулсивно се втурна да защитава Елизабет.
	— Елизабет е най-любвеобилното същество на земята. Тя не желае смъртта на никого и със сигурност… — тя зяпна от ужас, осъзнавайки истината, но въпреки това упорито не я призна гласно, — няма да се наложи другият й син да умре.
	— Престани да се правиш на глупачка, Мериън. Живяла си в двореца. Била си участничка в най-голямата интрига в английската история. Знаеш каква е истината — тя притисна длани към ушите си, за да не то чува, но той отмести ръцете й. — Има само един трон. И само един крал. Ако той е Лайънъл, Артур ще трябва да умре. Хенри също, а той е толкова любящ баща, колкото ти си любяща майка. Това ще бъде безумно кръвопролитие.
	Грифит хвърляше фактите в лицето й — фактите, които тя не искаше да погледне открито. Фактите, които я изтезаваха като камшика в ръката на инквизитор.
	Той безмилостно продължи.
	— За да стане Лайънъл крал, Хенри трябва да бъде пожертван. А заедно с него Артур и твоята скъпа приятелка Елизабет. Това е, което Елизабет се опитваше да ти каже. Това е истината, която трябва да приемеш.
	Тя дишаше с усилие. Сякаш от сърцето й капеше кръв, която пълнеше дробовете й. Беше й невъзможно да разсъждава. Безмилостната истина й беше отнела способността да мисли.
	Тя се опита да изрече на глас думите, с които бе убеждавала себе си, но усети, че устните й мълвят една от старите молитви, с които крепеше надеждите си.
	— Лайънъл е мой син, наследник на трона. Той заслужава по-добър живот от този на едно извънбрачно дете.
	Вече по-спокоен, Грифит се обнадежди.
	— Да, заслужава. И аз предлагам на Лайънъл точно това. Той ще бъде мой син, ще получи част от състоянието ми и ще го обичам като мое родно дете.
	Това беше щедро предложение, великодушно предложение, но тя безкомпромисно щеше да го отхвърли. И той знаеше това, още преди тя да е намерила начин да отбие удара. В изблик на разочарование и горчивина Грифит продължи.
	— Ти можеш да осигуриш на Лайънъл само един живот, изпълнен със заплахи — за него самия и за властта му. Живот, който може да бъде отнет всеки миг от някоя заблудена стрела, от един-единствен нож, забит в гърдите му. Това е животът, който трябва да живее това дете — крал. Този ли живот желаеш за него?
	— Не, не е така — тя поклати глава по същия начин, както по-рано го беше огорчила. Обвиненията му я бяха изпълнили със скръб. — Мога да го защитя. Не съм такава егоистка.
	— Не си ли? — той взе ръката, в която държеше документа, и я вдигна пред очите й. — Може ли да ми кажеш за кого всъщност пазиш това? За Лайънъл или за теб?
	— Не за мен! — отрече категорично тя, убедена, че мисли само доброто на Лайънъл, защото много добре знаеше, че никога не беше мислила за личните си облаги. Никога не би сторила този грях — най-черният грях — да използва детето за личното си облагодетелстване. Само някакво чудовище, само някакъв урод можеше да крои такива долни планове. Не и тя!
	— Какво тогава? Искаш да отмъстиш на тези, които те наричаха курва? Или искаш властта, която се полага на кралицата майка? Или просто искаш да се върнеш към дворцовия живот — нещо, от което си била лишена?
	Блясък на метал проряза лунната светлина и тя видя, че в ръката си стиска дръжката на камата си. Заби върха му в гърдите на Грифит — толкова огорчена и ядосана, че с удоволствие би пробола сърцето му.
	— Защо спря? Продължавай — той я пусна и разтвори широко ръце. — Забий дълбоко ножа си. Но го направи, само ако лъжа.
	Тя натисна по-силно.
	— Не спирай! Но трябва да знаеш, че тази нощ е умряла и истината.

	* * *

	Грифит усещаше всеки мощен тласък на сърцето си, чувстваше пулсирането на кръвта във вените си, докато пълзеше по земята и благодареше на Господ, че това съкрушено сърце продължава да му служи вярно.
	Грифит никога не се бе залъгвал, че е неуязвим. Знаеше, че може да свърши като парче месо, нанизано на шиш, но беше уверен, че това ще стане в битка. Никога не му бе минавала мисълта, че собствената му жена може да бъде палачът.
	Но сега беше много близо до тази мисъл. Много близо. Мериън беше натиснала ножа и той усети как острието разкъсва туниката му.
	След това беше издърпала ножа. Без да каже нито дума, тя го мушна в канията на пояса си и легна. Не се беше наложило да я буди, за да нападнат наемниците — не беше мигнала — и той се питаше какво я държи будна — угризенията или страхът.
	Мериън. Защо Бог му беше изпратил Мериън? Дали не си беше направил някаква небесна шега с Грифит, който се бе заклел да се ожени за жена къщовница, която да е привързана към семейното огнище и да прекарва там времето си? Защото, ако беше удържал клетвата си, сега жена му нямаше да пълзи от другата страна на наемническия лагер, докато той се готвеше за нападение. Другата жена щеше да припадне само при мисълта за битката и той щеше да остане сам в тъмнината.
	Със съпругата си Мериън знаеше, че не е сам. Имаше боен другар, на когото може да разчита, и той наистина разчиташе на нея.
	Като внимаваше да остане в сянката на един голям пясъчен камък, защото защитата на кожените му дрехи не беше достатъчна, той се изправи на крака и огледа района. Наемниците бяха избрали много подходящо място за лагер. Една скала във формата на подкова се издигаше над тях, а Долан и Лайънъл се бяха разположили в извивката, която образуваше пещера. Десетина крачки напред имаше накладен огън и около него лежаха мъже, увити в наметките си. Сигурно не им беше много удобно, защото наклонът беше доста стръмен, но така детето беше защитено. Това, без съмнение, е било и тяхното намерение. Бяха четирима. Един от мъжете липсваше. Дали не беше на пост? Или се облекчаваше в храстите?
	Докато чакаше и петият наемник се присъедини към останалите, Грифит измери на око разстоянието от козирката на скалата над Лайънъл до земята. Планът им беше Мериън да скочи между детето и огъня и да грабне Лайънъл. И да мисли само за това.
	Той отново погледна към лагера и изви глава. Установи, че е по-лесно сам да се биеш, отколкото да наблюдаваш как другарят ти се сражава. Следеше внимателно придвижването й. Точно пред лагера минаваше поточе, което беше издълбало скалата, и служеше за естествена защита. Но можеше да се използва и за бягство и точно този път щеше да избере Мериън. Негова грижа беше да й осигури време да го направи. Само време, защото знаеше, че смелост не й липсва. Само силите й да стигнеха и късметът да не й изневереше, неговата соколица щеше да излети на свобода с рожбата си.
	Напрегнат като струна, Грифит не откъсваше очи от лагера, дори когато зареди със стрела тетивата на големия си лък от тисово дърво. Петият разбойник все още не се появяваше, но времето течеше и луната беше поела пътя си към своето убежище за почивка сред планините. Той вдигна лъка, прицели се в една от заспалите фигури и отпусна тетивата.
	Стрелата изсвистя във въздуха и улучи целта, забивайки се дълбоко в тялото. Наемникът се надигна с вик, после се строполи мъртъв на земята. Другите реагираха като опитни бойци — преметнаха се встрани от огъня и скочиха на крака. Грифит насочи лъка си към втори наемник и едновременно притича към прикритието на горичката. Пусна стрелата, но в бързината явно не се бе прицелил точно, защото чу ругатните на мъжа, който се опитваше да изтръгне стрелата от крака си.
	Изчака, докато видя Мериън да скача от козирката над Лайънъл и тичешком зае нова позиция.
	Мериън се приземи, но стъпалата й се хлъзнаха върху гладките камъчета. Тя съобрази, че това може да й послужи като естествена защита срещу похитителите на Лайънъл. С нож в ръка тя се запрепъва надолу по наклона. Несръчните й движения я изплашиха, но тя продължи, надявайки се Долан да не я чуе.
	Това си беше истинска лудост. Трябва да беше оглушал, за да не я чуе. Тя стисна ножа между зъбите си и запълзя нагоре към малката пещера, вече сигурна, че Долан не е оглушал, а просто го няма. Лайънъл лежеше завит и неподвижен в една ниша на скалата и гледаше с широко отворени очи. Наоколо нямаше никой, който да се грижи за него и да го пази. Мериън изтръпна.
	Синът й беше жив и невредим. Дори не беше мечтала да успее да си го върне толкова лесно.
	— Лайънъл — гальовно прошепна тя. — Ела при мама.
	Той се дръпна навътре в нишата.
	— Лайънъл, моля те — тя се огледа, но не видя жива душа наоколо. — Миличкото ми, аз съм мама. Ела при мен и ще се махнем далеч оттук.
	Чуваше учестеното му дишане и знаеше, че стреснатото в съня си дете не я разпознава и изживява поредния си кошмар. Тя още веднъж хвърли поглед наоколо, пропълзя под козирката и протегна ръце към сина си.
	Преди да успее да го докосне, една ръка се стрелна и я сграбчи за китката.
	Дойде някъде отстрани, оттам, където беше пусто и тъмно. Но явно не е било толкова пусто. Долан се измъкна от скривалището си и я бутна назад, към скалата.
	— Милейди — каза той. — Най-после се появихте.
	— Ще си взема обратно Лайънъл — тя измъкна ножа и го насочи към него.
	— Я не ми тикай ножа под носа, за да не ти покажа как се борави с него — изръмжа той. — Имаш ли кон? Защото няма да стигнеш далеч, ако нямаш.
	Объркана от думите му, които съвсем не звучаха враждебно, тя заекна.
	— Аз нямам… да, имам кон. Два коня.
	— Грифит ли е с теб?
	— Да.
	— Значи си късметлийка — той вдигна Лайънъл и го зави плътно в одеялото. След това я поведе към ръба на козирката. Огледа се наоколо. — Върви приведена, докато стигнеш коня, след това го пришпори, докато се махнеш далеч оттук. Тръгни към замъка „Уентхейвън“. Мисля, че така е най-добре, защото тези глупаци вече не са на подчинение на Уентхейвън. Те са изменници, които се опитват да спечелят пари, като продадат горкото момче на дядо му. Я-я! — до ушите им достигна нечовешки писъци. — Твоят Грифит видя сметката на още един. Тръгвай!
	Той й подаде Лайънъл, но тя се сопна.
	— Защо трябва да ти вярвам? Ти си един от тях.
	— Не бъди такава глупачка. Кой, по дяволите, си мислиш, че се грижеше за детето? Трябваше да се присъединя към тях, защото нямаше друг начин да им го взема.
	Тя погледна покритото му с бръчки лице и му повярва. И той разбра това. Тикна я напред и нареди.
	— Бягай!
	Тя се втурна напред, а той й послужи за прикритие, докато тя изчезна между дърветата. До нея достигна викът на Грифит, след това чу и настойчивия глас на Долан.
	— Продължавай напред! Не се обръщай!
	Тя обаче заби пети в земята и той се блъсна в нея.
	— Хайде! — още по-настойчиво нареди той, но тя не можеше да продължи.
	Независимо от безценния товар в ръцете си, тя трябваше да разбере. И през една просека между дърветата тя ги видя изправени един срещу друг.
	Грифит и Харботъл.
	Харботъл държеше в ръка една от шпагите за дуел, които Грифит толкова презираше. В ръката на Грифит имаше боен чук.
	— О, Боже — промълви Мериън, Харботъл ще го убие.
	— Не бъди толкова сигурна, милейди — но обичайната самонадеяност на Долан не успя да я успокои.
	През просеката между дърветата се виждаше как Харботъл сияе от здраве, красота и увереност в победата. До него Грифит изглеждаше грамаден, мрачен, бавен като мечок, като звяр, който се подчинява единствено на първичните си инстинкти да се бие и не приема без съпротива волята на съдбата.
	Един крясък от срещуположния край на горичката сепна Мериън.
	— Убий го!
	Но за кого беше предназначен този окуражителен вик?
	Долан я дръпна за ръкава.
	— Милейди, трябва да вървим. Останалите наемници са свободни. Могат да ни намерят — той смутено се огледа, — ако пожелаят.
	Металното острие на шпагата изсвистя във въздуха към лицето на Грифит. Грифит отстъпи назад. Дали беше достатъчно бърз? Мериън задуши вика в сърцето си и се изпъна, за да посрещне фонтана от кръв, който щете да последва удара.
	Нищо. Дори Харботъл се намръщи. За миг само Грифит се беше преобразил от тромав звяр в изкусен боец. Но този миг отмина и той несръчно замахна с бойния си чук към рамото на Харботъл. Смъртоносният чук разцепи въздуха, но пропусна целта си.
	От горичката се разнесе подигравателен смях.
	Грифит направи няколко незабележими стъпки към пропастта.
	— Дай ми детето — нареди Долан. — Ще го задушиш, както си го стиснала.
	Тя подаде Лайънъл на Долан, без да откъсва очи от ужасната сцена, която се разиграваше пред нея. Защото тя знаеше, както и Грифит, че ако съдбовна случайност или воинските му умения му помогнеха да спечели тази битка, той щеше да остане открита мишена за стрелите и копията на стаените в горичката наемници.
	— Ела, страхливецо! — предизвика го Харботъл. — Опитай меча ми! И бъди сигурен, че ще си имам работа с жена ти — тук, тази нощ — и преди още да е изрекъл докрай думите си, шпагата му се заби в корема на Грифит. И продължи да се забива — все по-навътре и по-навътре.
	— О, той бил с кожени доспехи забеляза един наемник.
	Неочаквано Харботъл престана да контролира битката. Той скочи към шпагата си. Успя да я задържи в протегнатата си ръка, но бойният чук се стовари върху нея и я премаза. При звука от хрущене на счупени кости и болезнените писъци на Харботъл Мериън стисна очи, като че ли така нямаше да ги чува.
	Но продължи да чува. Как чукът се стовари и как черепът на Харботъл изпращя. Близката му победа се превърна в негова последна битка. Тя можеше да се обърне и да продължи, без да поглежда назад, но Долан избухна.
	— Проклетият му глупак! Ще го докопа.
	Тя отвори очи и видя, че Грифит се стрелна към пропастта, която зееше досами лагера.
	— Бягай, човече — окуражи го Долан.
	Тя проследи погледа на Долан и се отдели от огромния дънер на дъба, зад който се криеше, за да види как Кледуин се покатери на висок пясъчник и насочи лъка си към Грифит.
	Тя изпищя, за да го предупреди за опасността, въпреки че Кледуин вече бе пуснал стрелата и тя летеше към целта. Грифит се отблъсна от края на пропастта, скочи, и се скри от погледите им.
	Като хищен вълк, току-що повалил своята жертва, Кледуин вдигна глава и зави към луната, а от близката горичка към него се присъединиха още два виещи гласа и образуваха смразяващ кръвта животински хор.
	Лашкана от един кошмар в друг, Мериън залитна, когато Долан леко я побутна.
	— Трябва да спасим детето — изръмжа той.
	Мериън хукна към конете и усети остра болка да пронизва сърцето й. Дали пък не беше обратното — дали тази болка не излизаше от сърцето й…
	Грифит беше или ранен, или мъртъв. Беше скочил в пропастта и нямаше кой да се погрижи за него. Лежеше сам сред камънака на дъното…
	Тя се метна на седлото и взе Лайънъл от Долан.
	В пропастта…
	— Ще взема неговия кон и ще те последвам — каза Долан.
	В пропастта…
	Тя се обърна на изток и пришпори коня си към „Уентхейвън“, крепена от надеждата, че там, където преди търсеше само помощ, сега ще намери убежище.
	Беше измамена от доброто изпълнение на Грифит. Не е бил ранен. Направил е обаче това, което Арт беше направил преди много години — престорил се е на мъртъв пред своите врагове.
	Но защо от това не й ставаше по-леко на душата?
	Тя знаеше отговора.
	Защото думите на Грифит звучаха убедително. Мили Боже, не думите, той беше убедителен.

	* * *

	Кледуин с мъка запази равновесие на ръба на пропастта и нададе победен крясък при вида на неподвижното тяло, което лежеше на дъното на бездната.
	— Спипах го. Видях му сметката на предателя на Уелс!
	Той се обърна и лицето му грейна при вида на наемниците, които се приближаваха откъм горичката.
	— Свършихме добра работа за среднощ. Грифит от рода Пауъл е мъртъв, Харботъл е размазан като буболечка, каквато е, а лейди Мериън ще заведе хлапето при Уентхейвън по възможно най-бързия начин. Хайде, да тръгваме подире й, момчета. Ще бъде много забавно, а и графът ни очаква с добра отплата.
	— Едва ходя, камо ли да преследвам тази курва! — заяви един накуцващ наемник.
	— Я се стегни, Брайс. Нали си жив! И при това ти беше този, кой го уби омразния предател, дето те улучи. Той пък уби Харботъл и ни спести неприятностите.
	— Да, но какво ще правим с Били? Сега нямаше да куцам, ако не ни беше оставил и отишъл в храстите, за да не се върне повече.
	Кледуин вдигна крак, замахна и с все сила изрита ранения глезен на Брайс. Мъжът се свлече на земята, без да спре да ругае, и скри глава между колената си, когато Кледуин замахна отново.
	— Да не си посмял да кажеш на някого за това, особено на граф Уентхейвън. Ако някой попита за Били, ще казваме, че е бил убит някъде по пътя. Чу ли? — той срита още веднъж Брайс, който се затъркаля от болка, стенейки, че е разбрал. — А ти чу ли? — Кледуин показа юмрука си на другия наемник.
	— Да — побърза да каже той.
	Кледуин все още не беше успял да излее яростта си и се огледа върху кого да я стовари. Погледът му попадна на Харботъл. Със свирепа усмивка той претърколи тялото и размазаното му от чука лице лъсна на лунната светлина.
	— Вече не е толкова красив, а? — Кледуин побутна отпусната безжизнена глава с крак, после преобърна няколко пъти тялото, докато го избута до края на пропастта.
	— Мислите ли, че трябва да се помолим? — Кледуин се изкиска и вдигна ръце към небето. — Даряваме този англичанин на дълбините на ада. Нека да гори вечно в него.
	При това богохулство наемниците се наежиха, но пропастта погълна тялото на Харботъл с ненаситен апетит. То се сгромоляса и ехото от удара достигна до тях като нежно произнесена заплаха.
	Кледуин се обърна с преливащо от самодоволство лице към наемниците и попита.
	— Какво ще кажете? Идвате ли с мен за златото? Или ще останете тук да изгниете заедно с Харботъл?

	* * *

	— Конници! — извика Долан. — Приближават се!
	Грифит не беше успял да разпръсне конете на наемниците. Въпреки че Мериън беше запомнила всяка пътечка, по която беше минала, а и няколкото просеки, които сама беше проправила, преследвачите нямаха при себе си дете, което да ги задържа.
	Яздейки на изток, към „Уентхейвън“, тя пришпори коня в галоп. Луната осветяваше пътя като добронамерен фенер, а слънцето вече багреше небосклона с първите си златни лъчи. Вятърът свиреше в ушите на Мериън и развяваше тъмния воал, с който тя плътно беше обвила светлите си коси.
	— Все още имаме преднина, милейди.
	Пред себе си тя долови друг звук — слаб кучешки лай. Лай на спаниели.
	— Кучетата са ни надушили — прошепна тя.
	Конят под краката й сякаш пореше въздуха и тя разбра, че ще пристигнат в замъка преди наемниците. Само вратите да бъдат отворени, и те ще бъдат спасени.
	Само.
	Тази мисъл трябваше да я ободри, но не стана така. Лайънъл не откъсваше от нея широко отворените си очи, твърде големи очи за малката му главица. Тя не знаеше какво са му сторили наемниците, но той не продумваше и дума. Дали изобщо нямаше да проговори? Тя копнееше да чуе как отказва да й се подчини със своето „Не!“. Притисна го плътно до гърдите си, искаше да го успокои, да му помогне да преживее шока.
	Тя напрегна очи да различи защитните стени на замъка и беше възнаградена с гледката на блестяща вода.
	Езерото, което служеше за защита на замъка „Уентхейвън“ се ширна пред тях. Тя навлезе в ливадите около него и в галоп се насочи към подвижния мост, викайки името си към стражите. Долан остана назад, движеше се на криволици и изстрелваше с лъка си стрели към преследвачите, като едновременно се опитваше да пресреща техните. Подвижният мост се спусна бавно и величествено. Краят му още не беше докоснал земята, когато Мериън скочи с коня върху него. Тропотът на конските копита върху дървените дъски прозвуча като освобождение. Същото усещане за свобода породи в гърдите й гледката на баща й с неговите лаещи спаниели. Долан беше вече почти до нея и тя извика.
	— Вдигайте го. Вдигайте моста, уелсците са след нас!
	Конят й се вдигна на задни крака пред Уентхейвън.
	— Кледуин ни преследва със своите хора и се е побъркал от алчност — изстреля Мериън към баща си.
	— Кледуин? Каква приятна новина — Уентхейвън изглеждаше отпочинал и жизнен. Вестта, която дъщеря му донесе, сякаш събуди интереса му. Той се обърна към стражите.
	— Оставете моста спуснат!
	— Чуй какво ти казвам, Уентхейвън! Той отвлече Лайънъл!
	— Кледуин беше изпратен от мен — графът се обърна отново към стражите. — Побързайте, не трябва да караме Кледуин да чака.
	Изгубила търпение, тръпнеща от страх, Мериън извика.
	— Но той искаше да задържи Лайънъл и да поиска откуп.
	— Кледуин изпълняваше моите заповеди.
	Беше толкова спокоен, толкова уверен, че тя внимателно го погледна. Носеше чиста туника с къдрички по врата и модерни разрези на ръкавите. Косата му беше подстригана и подредена, както козината на всеки един от спаниелите му. Всъщност, той изглежда прекрасно — все едно лондонски джентълмен, който отива на градско увеселение.
	И чак сега тя проумя. Той е будувал в този ранен утринен час, защото я е очаквал.
	Тя е била предадена. Предадена от единствения човек на този свят, на когото би трябвало безгранично да вярва.
	Предадена от собствения си баща.


>	Деветнадесета глава

	Докато отместваше тялото на Харботъл от себе си, Грифит тежко се задъха и простена, когато се изправи. Беше благодарен на защитата, която мъртвецът му осигуряваше, защото се страхуваше, че Кледуин или някой друг от наемниците може да пусне към него една последна, смъртоносна стрела. Но това не се случи. Явно майсторски беше изпълнил номера си, че стрелата го е ранила и бе убедил наемниците, че е мъртъв.
	С неимоверни усилия той започна да се катери по стръмнината, за да се измъкне от пропастта. Както и предполагаше, горе не намери коня си. Не виждаше друг начин да се добере до замъка „Уентхейвън“ същия ден. И мисълта, че се е озовал в такова безизходно положение се стовари върху него с такава сила, че той се олюля и се свлече на колене. Зарови шепи в пръстта, после вдигна ръце към небето.
	— Запази я жива. Боже, докато се добера дотам. Запази я жива… — нямаше кураж да продължи.
	Само да останеше жива сега, той щеше да се погрижи да живее през всичките години, които Господ й беше отредил. Щеше да се погрижи за това, дори и да трябва да я върже и да я влачи през целия път до замъка „Пауъл“. Не, че това беше най-добрият план — щяха да плъзнат ужасни слухове, предизвикани от това, че държи жена си затворена. Но Грифит беше чул възбудения от успеха на мисията Кледуин. Беше прозрял истинския размах на изобретателността на Уентхейвън. И най-вече това, че ако Уентхейвън осъществи плана си и въстане против краля в името на Лайънъл, животът на детето е обречен.
	Хенри щеше да си даде сметка, че милостта, която беше проявил към Ламберт Симнел, предишния претендент, е било слабост и този път нямаше да бъде великодушен. Щеше да нареди да убият Лайънъл. Щеше да нареди да убият Уентхейвън. Щеше да нареди да убият Мериън, а може би и Грифит, и всички живи от рода Пауъл.
	Какъв печален край за техния брак, за фамилията и за едно невинно дете. Единствено Грифит можеше да предотврати това нещастие — ако успее да стигне навреме в „Уентхейвън“.
	Той отново заби пръсти в земята, пясъкът изхрущя под ноктите му, рохкавата пръст беше за него като знамение, изпратено да му напомни за неумолимия ход на времето.
	До слуха му достигна слаб звук — някъде далеч изцвили кон. Той рязко вдигна глава, наостри уши, изпълнен с очакване и решимост.
	Дали в околността живееха хора? Сред тази дива, девствена природа едва ли живееше някой, но… Той се надигна и задуши въздуха. Усети едва доловима миризма на кон. Тя го поведе по извита пътечка към някаква поляна с буйна пролетна трева. Насред поляната спокойно пасеше кон. Грифит гръмогласно се засмя от облекчение.
	Сигурно това е конят на някой от наемниците, избягал панически през нощта по време на схватката. Беше без седло и юзда, но Грифит от дете се бе научил да язди дивите и непокорни уелски кончета. Щом Светата Дева му беше изпратила кон, тогава с Божа помощ той щеше да го възседне.
	И той наистина го направи, но само след като няколко пъти тежко падна от гърба му. Конят, изпратен му от Светата Дева, беше буен и имаше собствено мнение за посоката, в която трябвайте да поемат. Но докато си премерваше силите с него, Грифит възвърна увереността си. И скоро галопираше по пътя към „Уентхейвън“, с мъка овладявайки непокорното животно. С мъка овладяваше и копнежа си за Мериън, като обмисляше начините, но които би могъл да я има.
	Веднъж щом я затвори, той ще я научи да се наслаждава на домашния уют. Щеше да я възнаграждава с целувка за всеки извезан от нея бод и щеше да я дарява с милувка за всяко лечителско умение, което усвоеше. Тя щеше да изпита насладата от това да си жена и да забрави силните усещания, дуелите и приключенията. Сигурно не беше съвсем на себе си от болката. Пред него изплува образът на Мериън, облечена с мъжките си дрехи, с гергеф в ръка, да говори за мода. Да, той бълнуваше, съвсем беше откачил. До такава стенен се бе отнесъл, че не чу гласа на Хенри.
	— Грифит! Грифит!
	Грифит се обърна и напрегна очи. Конникът, който предвождаше големия, добре въоръжен отряд дори приличаше на Хенри.
	— Помислих… По дяволите, Грифит, какво си сторил със себе си? Приличаш на адско изчадие.
	Грифит огледа внимателно Хенри и отбеляза леките доспехи, с които беше облечен. Нещо повече, той забеляза блага усмивка, чистосърдечие и спокойствие, които явно не съответстваха на напрегнатия поглед на Хенри. Дали Хенри не беше тръгнал след него? Не му ли вярваше? И защо, ако не му вярваше? Грифит съвсем се обърка и затова изчака конникът да приближи.
	— Приличаш на моя крал, който е дошъл да… ме спаси…
	Хенри спря коня си редом до коня на Грифит и огледа своя ранен и окаян рицар.
	— Явно имаш нужда някой да те спаси.
	— Е, чак да ме спасява не, но може би имам нужда от помощ. Тръгнал съм към замъка „Уентхейвън“.
	— А-а! Значи целта ни е една и съща. Получих вест от един от наемниците на Уентхейвън, че в замъка „Уентхейвън“ се мъти нещо и се притеснявам за момчето.
	— Момчето? — попита Грифит.
	— Синът на лейди Мериън.
	Хенри все още не назоваваше Лайънъл по име. В себе си Грифин не се зарадва нито на Хенри, нито на кралския отряд. Признанията на Мериън му тежаха на съвестта и той се опасяваше от истинските намерения на Хенри. Попита предпазливо.
	— Кой ти донесе тази вест?
	Хенри се завъртя в седлото и посочи.
	— Онзи мъж.
	Грифит проследи движението му и видя мъжа. Беше Били, безстрастен и обикновен, верният телохранител на Мериън. Как беше минал Били на негова страна?
	Но той нямаше време да говори с него, защото Хенри попита.
	— Какво стана с момчето? Защо си тук без него? И да не би лейди Мериън да е…
	— Убита, Ваше Височество? Надявам се, че не. Тя освободи Лайънъл от наемниците и сега сигурно е под закрилата на своя баща.
	— По дяволите! — конят на Хенри изплашен се дръпна. — Трябва да я спрем.
	— Защо? — попита Грифит, макар че прекрасно знаеше отговора, но искаше да разбере доколко положението е ясно за Хенри.
	— Защото Уентхейвън възнамерява да използва нейния син, за да удари в сърцето моята монархия.

	* * *

	— Будният ти ум винаги ми е доставял голямо удоволствие, но наистина, какво си очаквала? Лъгала си ме за сина си — Уентхейвън се бе разположил удобно в своята стая, наливаше си вино и режеше хляб, и така изтънчено се правеше на наивен, че Мериън проскърца със зъби.
	Тя потъна в мекия стол, който той й посочи, и намести Лайънъл в изтръпналите си от болка ръце.
	— Не съм те лъгала.
	— Не си ме лъгала, но не си ми казала и цялата истина — Уентхейвън погледна към Лайънъл като скъперник, който гледа злато. — Остави ме сам да разбера истината.
	— При такъв талантлив интригант като теб, това сигурно не е било трудно — отсече тя, все още съкрушена от предателството му, все още ядосана на себе си, че е била толкова наивна да потърси убежище при него.
	— Да, но ми трябваше време да проумея, че криеш някаква тайна. Щом момчето порасна достатъчно, за да заприлича на баща си, започнах да се замислям за кесията на Елизабет — винаги широко отворена за теб. След това не беше толкова трудно да разкрия тайната — той сложи една чиния и чаша пред нея на масата, след това се наведе към лицето й и прошепна. — Не си била единственият свидетел, присъствал на раждането, дъще, и въпреки че благородниците държаха езика си здраво зад зъбите, една слугиня най-накрая се оказа словоохотлива.
	Каква наивница е била да очаква нещо различно от него. Това беше единственото, от което той се интересуваше. Престиж, богатства, интриги. Целта и смисълът на живота му беше да ги има.
	— Паднал си много ниско, Уентхейвън.
	— Но ще се изкача високо — той се изпъна и изящно махна с ръка. — Скъпа дъще, аз превръщам в реалност всяка твоя мечта. Събрах наемници. Свързах се с всички недоволни благородници в кралството.
	— И какво им каза? — тя затаи дъх.
	— Естествено нищо повече от това, че държа ключа за сгромолясването на Хенри.
	— Мислиш ли, че до Хенри не са достигнали слухове за това?
	— Има ли някакво значение?
	Хани заподскача весело в краката на Уентхейвън. От големите й кафяви очи и провесения език се излъчваше такова обожание, че той се наведе и я почеса зад ушите.
	— Щом Лайънъл стои начело на нашата армия, ние сме непобедими. До края на годината ще бъдем в Лондон и ще украсим с короната малката му главица.
	Тя си спомни разсъжденията на Грифит и реши да провери тяхната правота.
	— И ще обезглавим Хенри?
	— Неприятна необходимост.
	— И Елизабет?
	Сърдечен и щедър човек, Уентхейвън реши.
	— Тя ти е приятелка. Нея ще изпратим в манастир.
	— И малкия принц Артур? — тя чакаше, останала без дъх, да чуе опровержението, за което копнееше с цялото си сърце.
	Въпросът й постави Уентхейвън в неудобно положение, той съсредоточено заразглежда лапата на кучето и извади едно бодилче.
	— Да се убива дете не е… приемливо. Ричард Йоркски доказа това.
	— Значи просто ще го оставим, докато сам си умре? — Уентхейвън се опита да каже нещо, но тя с жест му попречи. Беше толкова разочарована, че едва се владееше. — Или ще оставим да падне на главата си? Или и него ще пратим в манастир, докато всички го забравят и докато порасне достатъчно, за да бъде убит?
	— Виж, това е идея — изкоментира Уентхейвън.
	— Върви по дяволите, Уентхейвън, ти си едно презряно нищожество.
	Хани изръмжа. Сякаш искаше да предупреди, че тонът на Мериън не й е приятен.
	— Предпочитам да ме наречеш безмилостен — Уентхейвън се намръщи и за първи път показа раздразнение. — Ти искаш да се върнеш в двореца. Не ми казвай, че не искаш. Мечтаеш да бъдеш нещо като кралица — майка. Не ми казвай, че не мечтаеш за това. Искаш да натриеш муцуните на тези, които те обявиха за „курва“. Не ми казвай, че не жадуваш за това.
	Разбира се, че искаше. Мериън не можеше да отрече нито едно от тези неща. Но споменът за нейните мечти сега я изпълваше със срам. Да, тя наистина искаше кралството за Лайънъл. Но и за себе си, и това беше повлияло на решението й. Грифит пръв бе разкрил истинския й образ. Сега и тя трябваше да признае егоистичните си подбуди.
	— Исках тези неща — призна тя. Прегърна Лайънъл в скута си и се помоли големите му, тревожни очи най-сетне да се затворят в спокоен сън. Но въпреки явната умора, въпреки нейното успокоително присъствие, той не заспиваше. — Погледни го — прошепна тя, — даже сънят не идва при него да го дари със сигурност и спокойствие. Той се страхува — от внезапните събуждания, от дошли да го похитят чудовища, от човешките жестокости. Той се страхува… от всичко тя разтри гръбчето на детето бавно и гальовно. Ако го поставиш на чело на отряда, с който ще тръгнеш да узурпираш властта на Хенри, той ще бъде единствено символ на страха. А кошмарите, родени от невинното му мозъче, са само прашинки в сравнение с ужасната действителност. Не ме изкушавай с това, което искам. Мисли за това кое е добро за Лайънъл.
	Уентхейвън даде израз на презрението си.
	— Мислиш като жена.
	Едва се удържа да не се засмее, защото знаеше, че започнеше ли, нямаше да може да спре.
	— Моите благодарности, татко — тя не беше убедила Уентхейвън. Защо въобще се бе опитала да го направи? Загледа се в ръцете си и се замисли дали щяха да бъдат достатъчно силни, за да направят това, което бе необходимо да се направи. Защото нямаше никой, който да й помогне. Абсолютно никой. Долан, този подъл уелски пират, беше изчезнал веднага щом пристигнаха в замъка. Арт беше мъртъв, а Райс и Ангарад бяха много далеч.
	И никой друг.
	— Ти уби Грифит! — каза най-накрая тя.
	Той въпросително вдигна вежди.
	— Мъртъв ли е? Не знаех.
	— Знаеш!
	— Откъде мога…
	— Ти си наредил на твоите наемници да го убият. Ти си наредил на този ужасен Кледуин… — тя не можа да продължи.
	Кледуин, със самодоволна и победоносна усмивка, беше минал по моста, за да получи своята награда. Животът, който беше отнел, за него нямаше друга цена, освен тази на парите, които му бяха платили, и на изпитаното удоволствие да убива.
	— Прекалено драматизираш — смъмри я Уентхейвън и си наля вино. — Не виждам защо смъртта на Грифит трябва да те притеснява. Та той е само един незначителен уелски рицар. Да не би да изпитваш някакви чувства към него.
	— Омъжена съм за него.
	Най-после го беше изненадала. Той тръгна към нея с чаша в ръце.
	— Посмяла си да се омъжиш без мое разрешение?
	— Не посмях да откажа. Крал Хенри Тюдор настояваше за този брак. Той ме придружи до олтара и ме даде на младоженеца. И сватбеният му подарък е едно имение, разположено недалеч от тук.
	Очите на Уентхейвън яростно заблестяха.
	— За Бога, ти си моя дъщеря. Имаш мозък в главата си. Не можа ли по някакъв начин да забавиш сватбата?
	— Тревожех се за Лайънъл и исках да го намеря час по-скоро. Не забравяй, че го отвлякоха по твоя заповед. Хенри отказа да ни позволи да тръгнем, преди да сме свършили тази работа, а аз… аз мислех единствено за безопасността на моя син. Така че вината да съм омъжена е твоя.
	— Е, вече си вдовица — отсече той.
	Замисли се за пропастта, за прелетялата стрела и за неестествено сгърченото тяло на Грифит, когато политна надолу. В душата й все още живееше надеждата. Глупаво беше да се надява, че може би е жив. И макар че него го нямаше, че не й се бе притекъл на помощ, надеждата й не искаше да угасне.
	Уентхейвън я беше обвинявал винаги, че като негова дъщеря тя не може да не изобилства от подли хитрости и изобретателни лукавства. Така че тя все щеше да измисли нещо, но й трябваше време. С тази мисъл Мериън отметна черната косица от челото на Лайънъл и каза.
	— Двамата с Лайънъл имаме нужда от почивка.
	Но Уентхейвън ненапразно беше неин баща.
	— Не знам дали ще ти разреша да останеш със своя син. Може отново да решиш да направиш някоя глупост, например да избягаш с него. Мога да ви разделя.
	Всякакви кроежи за миг се изпариха от главата й и тя силно притисна Лайънъл към себе си.
	— И вече го направи. Виж какво са направили с него твоите грижовни прислужници само за един ден. Той е наплашен до смърт. Загубил е доверие в мен. Страхува се от всичко. А ти искаш това изтормозено дете да бъде крал на Англия. Да не си луд? Та той още е бебе!
	— Той е принц! — равнодушният поглед на Уентхейвън се спря върху Лайънъл. — И аз ще го науча да се държи като принц.
	— Как ще го научиш на това, Уентхейвън? — попита тя. — Ти не си принц. Съмнявам се дали изобщо си човешко същество.
	Ръката на Уентхейвън рязко се вдигна, но се задържа във въздуха и бавно падна надолу. Хладнокръвният и надменен Уентхейвън, човекът, който винаги се владееше, за кратък миг се бе превърнал в опъната до скъсване струна, сякаш наистина презрението й — към него самия и недостойните му кроежи — можеха да го наранят.
	— Милорд? — на вратата се появи Кледуин. В стаята сякаш замириса на подлост и предателство.
	Уентхейвън избухна, най-сетне открил върху кого да излее яростта си.
	— Казвал съм ти никога да не идваш в замъка! Какво правиш тук?
	Кледуин посочи към двора под прозорците на стаята.
	— Имаме малък проблем — започна той, но толкова бавно, сякаш Уентхейвън беше малоумен и му трябва време, за да схване смисъла на казаното.
	Чашата преля. Най-напред дъщеря му се оказа неразумна и непокорна. А сега този недодялан и неграмотен дивак с изпочупени зъби имаше наглостта самодоволно да се хили насреща му. Уентхейвън направо се разяри. Беше готов жив да одере Кледуин, но той бързо съобрази как да избегне наказанието.
	— Искате да говоря за това пред дъщеря ви? — и безочливо добави. — И да смутим едно толкова деликатно девойче като нея?
	Студеният разум зае мястото на изпепеляващата ярост и Уентхейвън приближи към Кледуин. Сграбчи с жестоките си пръсти ръката на наемника и го повлече по коридора към една от своите бърлоги — тайници. Влязоха вътре и той попита.
	— Какво има?
	Кледуин разтърка ръката си.
	— Имаш много гадна хватка, знаеш ли?
	Уентхейвън се наведе по-близо.
	— А ти знаеш ли колко по-гадни имам?
	Имаше нещо в него — в гласа, в израза на лицето му, в позата му — от което самонадеяността на наемника спадна като спукан мехур и Уентхейвън изпита истинска злобна наслада, когато Кледуин заотстъпва, докато не се блъсна в стената.
	— Дойдох само да кажа, че зад крепостните стени има боен отряд. Разположили са се на възвишението. Изпратиха вестоносец. Искат да влязат. Казват — Кледуин си пое въздух, — че кралят ги изпраща.
	Устните на Уентхейвън едва прошепнаха.
	— Кралят?
	— Беше вдигнал кралското знаме.
	— Тогава не кралят ги изпраща, а самият крал е с тях — Уентхейвън се замисли, после попита. — Колко души е отрядът?
	— Не съм сигурен колко са, защото дърветата пречат, но… преброих към двайсетина рицари и техните оръженосци.
	— Толкова малобройни… досега съм мислил Хенри за по-умен. Ако мога да пипна краля… — Уентхейвън сви ръка в юмрук и по устните му плъзна такава усмивка, че закоравелият в битки и предателства наемник страхливо се запримъква към вратата. Графът стрелна пръст към Кледуин.
	— Ти!
	Кледуин замръзна.
	— Да, милорд?
	— Говори с тях. Отвлечи вниманието им, докато се приготвя. И дръж хората си в готовност.
	— Милорд? — очите на Кледуин алчно заблестяха. — Мога ли да облека доспехи за тази битка?
	Предвкусвайки своето величие, Уентхейвън отвърна.
	— Да, Кледуин. Кажи на английските воини в оръжейната да ти дадат най-хубавите доспехи.
	— Това няма да им хареса — каза Кледуин.
	— Ще направят това, което им е наредено. Когато настъпи подходящият момент… — Уентхейвън сграбчи Кледуин за рамото и Кледуин се сгърчи, сякаш го бяха жигосали. — Държим цяла Англия в ръцете си. Нека не я загубим.
	Той рязко се обърна и излезе, като остави наемника да зяпа подире му. Връщаше се при Мериън. При своята дъщеря, пазителка на тайни. Или може би самата тя е една тайна? Той мило й се усмихна и едва ли забеляза, че при влизането му тя притисна Лайънъл към себе си, като че ли искаше да го защити. Каза й с най-измамния си, най-успокоителен тон.
	— Защо не отидеш в твоите покои? Сложи детето да си легне. Помисли за всичко. Изморена си, все още си много развълнувана. Когато си починеш, ще ми благодариш за моята прозорливост.
	— О, Уентхейвън… — започна тя.
	Но той не й обърна внимание.
	— Сесил! Не се крий повече зад завесите, а излизай и бъди полезна с нещо.
	Съвсем объркана, Мериън погледна към закритата със завеси стена, към която той се обърна.
	— Хайде, Сесил! — отсече графът. — Надали една наедряла като крава жена може да използва моите тайници, без да бъде забелязана.
	Завесите се размърдаха, след това леко се открехнаха и Сесил пристъпи напред.
	Беше бременна. Лицето й беше подпухнало, челото й покрито с петна. Китките и пръстите й бяха отекли. Движеше се тежко и тромаво.
	Нещо още по-лошо — изглеждаше нещастна. Устните й, чието предназначение преди беше да се цупят капризно и да примамват, сега бяха увиснали. Замечтаните й очи на кошута бяха замъглени и издаваха, че скоро е плакала. Между пръстите си стискаше, смачкана на топка, една влажна, напоена със сълзи кърпа.
	Тази жена направо го отвращаваше.
	— Сесил… — Мериън се надигна от стола, за да я поздрави, но се спря и безсилно се отпусна. — Аз…
	— Ти ми казваше. Това ли искаше да ми кажеш? — прекъсна я Сесил и изпусна нервите си. — Направо те чувам как ми го казваш — „Нали ти казвах! Нали ти казвах!“
	— Не, Сесил…
	— За Бога, Сесил, престани да цивриш и се заеми със задълженията си — Уентхейвън прекоси стаята, като отдалеч заобиколи надебелялата прислужница. — Отведи лейди Мериън и внука ми в стаите им — той намръщен изгледа Мериън, — не в къщичката, а в централното крило. Грижи се за тях така, както го правеше преди. И махни тази нещастна физиономия от лицето си. Нямам никакво време за хленченето ти.
	Той видя как прозрението завладява Мериън и вместо недоумение, сега върху лицето й се изписа ужас и страх. Той беше бащата на това дете. Въпреки че се опитваше да не се издаде, Уентхейвън срещна погледа й с печално смущение.
	— Много прилича на майка ти — каза той, убеден, че това извинява всичко. — Но се оказа, че не се различава от всички останали. Долнопробна пасмина.

	* * *

	Пратеникът на краля се завръщаше при отряда конници. Хенри и Грифит го пресрещнаха в горичката.
	— Уентхейвън е пренаселил замъка с уелсци. Първият се направи, че говори само уелски и изпрати да повикат друг, но и той не знаеше кой знае колко английски. След като се навикахме, наемникът ми каза, че не може да спусне моста без изричната заповед на Уентхейвън, а Уентхейвън пък бил между краката на някаква жена. След дълги обсъждания изпратиха един от мъжете при него младият рицар свали шлема и отметна от челото си влажната от потта коса. Мисля, че се опитват да протакат, Ваше Височество.
	Грифин отстъпи встрани от шумно изразяващия гнева си Хенри и внимателно се загледа към високата, назъбена стена. Искаше да е от другата й страна, и то още сега. Нямаше време да чака Уентхейвън да си прави кефа, нито пък Хенри да излива своето недоволство. Животът на Мериън и на Лайънъл може би за никого не струваха и пукната пара, но не и за него. Ето защо той щеше да ги спаси.
	— Били — извика той, ела тук!
	Войнът се приближи, сякаш беше чакал само тази заповед.
	— Милорд.
	— Как можем да влезем вътре?
	Хенри връхлетя навреме, за да чуе въпроса, и отсече.
	— Не е възможно да се проникне в замъка. Трябва да извикаме армия и да го обсадим.
	— Няма да се откажа толкова бързо — Грифит продължаваше внимателно да оглежда защитните стени. — При нас е един от приближените войни на Уентхейвън. Той сигурно знае за някой таен вход.
	Били поклати глава.
	— Или подземен коридор?
	Били отново поклати глава.
	— Или някой твой съюзник, който може да те пусне вътре? — завърши вбесен Грифит.
	Били започна да обмисля последното предположение и постепенно стигна до някакво решение.
	— Нашите английски воини са сменени с чуждите уелски наемници — моля да ме извините, милорд — и това е зле. Освен ако добрите англичани се съгласят да премажат някоя и друга глава, когато ме видят, за да ме пуснат вътре.
	Грифит кимна и се обърна към краля.
	— Ще обиколим с теб на коне замъка, без да навлизаме в езерото. Но ще го направим открито, за да ни видят.
	Хенри погледна коня на Грифит с неодобрение.
	— Ще бъдеш като муха, готова да бъде налапана. Дори нямаш седло на коня си.
	— Ами дай ми тогава едно — Грифит слезе от коня. — Това свирепо добиче вече добре се разбира с мен и явно е тренирано да се справя по време на война.
	Хенри се подвоуми, след което направи знак на оръженосеца да се приближи и му заповяда да свали седлото от собствения си кон. Младежът понечи да откаже, но Хенри троснато му каза.
	— Давам честна дума, че аз няма никъде да ходя. Прави, каквото ти заповядвам, и то по-живо! — той наблюдаваше замислено оседлаването на коня, след това заповяда на оръженосеца да му даде и оръжията си.
	— Лорд Грифит е твърдо решен да провери идеята си и може да му потрябват, макар че аз предпочитам обсадата. Това би държало онзи мерзавец като в капан толкова дълго, докато му дойде времето аз да го смъмря.
	— Нямам време за това, господарю мой — Грифит пое копието и шлема, после дълъг меч и боен чук и ги нареди така, както беше научен. — Жена ми и детето ми са в замъка и аз се страхувам за живота им. При тази ситуация, мисля, че и кралицата би се страхувала.
	— Разбира се — Хенри поразхлаби яката под бронята си. — Разбира се. Но почакай поне оръженосецът ми да ти донесе доспехи. Не е разумно да предприемаш това нападение толкова слабо защитен.
	Е, Хенри прекаляваше. Грифит отново и отново намести ремъка на рамото си. Беше очевидно, че Хенри се разкъсва между съвестта си и личната изгода. Ако вътре убиеха детето, това щеше да бъде в негова полза. Но тогава Хенри щеше да бъде неговият действителен убиец и нямаше да намери покой и в ада от болката и яростта на Елизабет. Затова той се двоумеше, докато Грифит имаше пред себе си само една цел.
	— Ще се справя само с кожените доспехи и щита. Това е достатъчно — той грабна копието, — защото сърцето ми е чисто.
	Хенри чу думите му и едновременно с това разбра какво имаше предвид Грифит.
	— Внимавай — настоя той и вдигна ръка, преди Грифит да успее да отговори. — Знам, че ще се справиш, но предишните ти битки май не бяха много успешни, а, Грифит? Аз имам нужда от верните си хора — да бъдат до мен, разбра ли? Особено сега. Особено ти… Особено съпруга на лейди Мериън и бащата на момчето.
	С гордо задоволство Грифит си даде сметка, колко излишни са при истинските мъже показните чувства. Той и Хенри се разбираха много добре и той побърза да изпъди нетърпението, което неувереността на Хенри беше породила в душата му.
	— Още не ми е дошло времето, господарю, нито съм готов да отворя вратите на смъртта. Ще внимавам — със смях, който по-скоро приличаше на ръмжене, той продължи. — Ще бъде толкова лесно, колкото да целунеш мома в майски ден. И бъдете готови да влезете, когато отворим вратата.

	* * *

	Онемяла от смайването, Мериън намести Лайънъл в свивката на ръката си и последва Сесил в коридора. И двете мълчаха, докато най-сетне Сесил попита.
	— Няма ли да кажеш нещо? Например да ми кажеш каква глупачка съм била?
	Думите не бяха най-подходящите за случая, но Мериън все пак се опита да каже нещо.
	— Как се чувстваш?
	— О, добре съм. Прекрасно. Дебела, грозна, бълваща вътрешностите си. Той не ме иска повече и няма да се ожени за мен, но аз съм добре.
	Мериън с опасения я слушаше.
	— Съжалявам.
	Спряха пред стаите, където Мериън беше прекарала зимата. Сесил отвори, застана на прага и се поклони.
	— След вас, мадам. Имам предвид, че тук съм в положението на слугиня.
	— Благодаря — Мериън прекрачи вратата. Стаите бяха мрачни, потънали в прах и приличаха на затвор. Лайънъл завря главица в рамото й и проплака. Мериън мигновено се досети какво иска.
	— Не каза решително тя. Ще отида в стаите на майка ми.
	— Какво? — не повярва на ушите си Сесил. — Не можеш да направиш това. Лорд Уентхейвън каза…
	— Каза да се настаня в моите стаи в централното крило. Така и ще направя — Мериън кимна и хвана Сесил за ръката. — Ела, там ще бъде по-добре за нас.
	Сесил издърпа ръката си.
	— На теб ще ти бъде по-добре. А аз ще трябва непрекъснато да се катеря нагоре и да се търкалям надолу по стълбите. Няма парапет, стаята на графинята е на последната площадка — на последната, лейди Мериън! — а на мен ми е трудно да ходя.
	Без да й обърне внимание, Мериън бързо тръгна към кулата и Сесил закрета след нея с вид на мъченица.
	— Недей да се тревожиш за това — занарежда тя. — Виждам, че не си се притеснила кой знае колко. В края на краищата ти си законната наследница на Уентхейвън. Аз просто нося неговия единствен син.
	Пред вратата на кулата Мериън се обърна към нея.
	— Честна дума, Сесил…
	Възхитена от себе си, че е успяла да я предизвика, Сесил самодоволно се усмихна.
	— Откъде знам, че е син? Това ли искаш да попиташ? Е, бях при селската врачка и тя ми каза, че аз ще бъда слабостта на Уентхейвън. Щял да се заиграва с мен и да ми направи дете. И след малко пререкания и един нещастен период, всичко щяло да бъде наред.
	Мериън беше на ръба да избухне, но се ограничи само с предположението.
	— Надявам се, че не си й платила.
	Брадичката на Сесил потрепери.
	— Сесил, трябваше да ми кажеш какво правиш. Как си представяш Уентхейвън — с неговата мания за величие и жажда за власт — да се ожени за една от незаконните братовчедки на съпругата си?
	По страните на Сесил потекоха сълзи и тя зарида.
	— Не искам да те наранявам, но аз съм наследничката на Уентхейвън — продължи Мериън. — Графството е било зестра на майка ми и се предава само по права линия. То не е мое наследство. То вече е мое, въпреки че баща ми го управлява като мой настойник. Независимо колко брака ще има още Уентхейвън, независимо колко още деца ще има той, „Уентхейвън“ никога няма да бъде негов — Мериън обгърна разтреперените рамене на Сесил. — Уентхейвън е завладян само от жаждата си за власт. Досега е имал възможност да се ожени много пъти и да увеличи богатството и властта си чрез брак. Но не го е направил — заради майка ми, предполагам.
	Сесил започна неудържимо да ридае.
	— Хайде да се качим в стаите на графинята. Аз ще се погрижа за Лайънъл. Ти ще полегнеш и ще си вдигнеш краката, а после заедно ще помислим какво можем да направим за теб.
	Сесил рязко се дръпна.
	— Няма да се омъжа за друг. Искам Уентхейвън да види детето. Когато види своя син, може и да се разколебае.
	— Уентхейвън устоява на детски чар със забележителна лекота — Мериън мина зад Сесил и я побутна да започне да изкачва каменната стълба, която се извиваше нагоре в тъмнината. — Той не беше разколебан нито от моя детски чар, нито от чара на Лайънъл.
	— Ти му напомняш за графинята. А Лайънъл не му е рождено внуче.
	Мериън спря.
	— Какво каза?
	Сесил се изкачи до последната площадка и отблъскващо се усмихна.
	— Нима мислиш, че не съм знаела? Ти никога не си раждала. Това момче не е твой син. Той е син на Елизабет.
	Мериън изкачи на един дъх стълбите между нея и Сесил и я сграбчи.
	— Уентхейвън ли ти каза това?
	Сесил не я свърташе като виновно дете.
	— Аз му казах какви са моите подозрения и… сравнихме фактите. Ние заедно…
	— Забрави всичко, което знаеш, или което си мислиш, че знаеш. Забрави го! В утробата ти расте дете, за което трябва вече да мислиш! И ако се натопиш в кашата, която Уентхейвън е забъркал, няма да си единствената, която ще пострада.
	— Ти не си сигурна, че Уентхейвън ще спечели? — попита Сесил.
	Мериън си помисли за Хенри, за неговите верни и предани рицари, помисли си за чувството за дълг, което беше вдъхнал в Грифит, и поклати глава.
	— Но аз не мисля като теб. Аз вярвам на Уентхейвън. Разбирам неговите амбиции — Сесил изпъна рамене и за миг изглеждаше красива като преди. — Аз ще бъда негова достойна съпруга.
	— Сигурно ще бъдеш — Мериън се отказа да обсъжда повече този въпрос, отвори вратата и влезе в стаята на графинята.
	Тук беше нейният дом. Всичко в тези стаи — мириса на изсъхнали цветя, атмосферата и мебелите — й говореше, че това е нейният дом. И въпреки неприятностите тя се отпусна. Не можеше да си спомни кога за последен път се бе почувствала така спокойна. Трябва да е било… в Уелс. Тя почти незабележимо потръпна. В Уелс — при лесно кипващия Райс и внимателната Ангарад. При Арт и Грифит, които тогава бяха още живи и здрави.
	От очите й потекоха сълзи, които тя несъзнателно беше задържала дълго време. Лайънъл се надигна и я погали по лицето. Сесил любопитно я погледна. Мериън сякаш беше обвита от уюта на стаята.
	Лайънъл изглежда също се чувстваше уютно тук, защото размърда крачета да го пусне на пода. Мериън разтри с длани наболяващите я рамене, докато го наблюдаваше как разглежда обстановката и опипва всичко със своите малки ръчички, като от време на време весело се усмихваше. Накрая той дойде и застана пред нея.
	— Грифит? — попита той.
	Това беше първата дума, която го чу да изрича, откакто го беше спасила от ръцете на похитителите.
	— Грифит? — отново попита той.
	— Няма Грифит — отвърна Мериън. — Не сега.
	— Ха! Никога — каза Сесил.
	Мериън я предупреди със свиреп поглед да мълчи и Сесил потръпна, докато оглеждаше стаята.
	— Мразя тази стая. Мирише, студено е.
	— Ще отворя прозореца — каза Мериън и се залови да изпълни думите си. — Струва ми се, че никой не е идвал тук, откакто тръгнах. Потънало е в прах. Камината не е чистена — тя събра на куп пепелта и нареди цепениците. Удари кремъка и с искрата подпали борината. Огънят лумна. Нещо лъскаво проблесна пред очите й. До каменното огнище беше подпряна сабята й — чиста, сякаш очакваше нейната ръка. Тя я взе, опита тежестта й в дланта си и прокара пръст по острието.
	Напомняше й за отминалите, по-добри дни, за деня, в който срещна Грифит.
	Тя бързо върна сабята на мястото й.
	— Застани при огъня, Сесил, ще се стоплиш.
	Сесил направи това, което й казаха, и проследи с поглед Мериън, която започна да разтребва наоколо. И закачливо й подхвърли.
	— Леглото е точно така, както си го оставила.
	Мериън спря и си спомни онази вечер.
	— Обзалагам се, че чаршафите не са сменяни. Не искаш ли да легнеш и да си представиш, че отново си в прегръдките му?
	Когато пожелаеше, Мериън можеше да бъде надменна като своя баща.
	— Сесил, отиваш твърде далеч.
	Сесил отново избухна в плач.
	— Знам, знам. Моля да ме извиниш — тя се втурна към Мериън и я прегърна. — Просто си съсипана от умора и изплашена. Всичките ми мечти умират и търся някакъв начин да ги запазя. Мисля си, че ако се държа лошо с другите хора, това ще ми помогне, но не е така.
	Трогната от искреността, която за първи път усети в гласа на Сесил, откакто се върна, Мериън я потупа по гърба.
	— Нищо не помага — пророни Сесил.
	— Съжалявам — Мериън бутна леко Сесил. — А сега си избърши сълзите. Аз ще оправя леглото, за да полегнете двамата с Лайънъл.
	— А ти какво ще правиш? — попита Сесил.
	— Ще наглеждам огъня — тя се усмихна. — И ще се почувствам по-добре, ако подържа малко краката си нависоко. Трябва да размисля, но съм много изморена.
	И твърде разтревожена и обезкуражена, но не го изрече гласно.
	За нейна изненада трябваше настойчиво да убеждава Лайънъл да легне при Сесил. Беше убедена, че той ще се зарадва на срещата си с нея като със стара приятелка, но изглежда вече изпитваше недоверие към всекиго. Но детето не успя да се пребори с примамката на съня и скоро Мериън можа да се отпусне на една пейка до огъня.
	Беше излъгала Сесил. Нямаше за какво повече да размисля. Знаеше точно какво трябва да се направи и беше готова да го направи.
	Но я болеше.
	Когато Сесил сподели с мъка, че бляновете й умират, признанието й събуди същите чувства и у Мериън. Мечтите на Мериън също лежаха мъртви в краката й. Изкушението, с което Уентхейвън заплашително я беше примамвал, още имаше власт над нея, а може би тя сама допускаше да я владее.
	Можеше да тръгне за Лондон. Можеше да има власт над Лайънъл, а чрез него и върху цялото кралство. Можеше да има богатства и могъщество, които дори не можеше да си представи.
	Ако тя сега не се възползваше от възможността да се хвърли заедно с Уентхейвън в битката и да сразят заедно Хенри, повече никога нямаше да има шанс да господства, а тя беше разбрала, че жаждата й да властва не отстъпва по сила на тази на баща й.
	И в същото време, ако Уентхейвън тръгнеше срещу краля и загубеше, Хенри щеше да преследва Лайънъл до края на света. Тя и синът й щяха да станат изгнаници в някоя чужда страна и да търсят милостта ни коронован покровител, да се унижават, да гладуват и да живеят във вечен страх за живота си.
	Но независимо дали Грифит беше жив или мъртъв, тя знаеше какво очаква той. Тя знаеше кое е правилно и знаеше как да завърже ръцете на Уентхейвън и да поеме инициативата в свои ръце.
	Отправи последен поглед към леглото, повдигна полата си и развърза кесията, в която пазеше страницата от брачния регистър. Извади пергамента и го разгъна, изглади сгъвките и прочете отново думите, които можеха да подпалят целия свят. Спомняше си толкова ярко сватбата. Ричард — мрачен и високомерен, а Елизабет — красива и изплашена. Свещеникът, който бързаше да претупа брачната церемония, сякаш беше нещо недостойно. Лорд Норфолк… И тя, три години по-млада, само деветнадесетгодишна, и несравнимо по-наивна.
	Църквата се осветяваше от един-единствен канделабър. Тя беше подписала регистъра с разтреперени пръсти и когато Елизабет й прошепна на ухото, че е бременна, същите тези разтреперени пръсти откъснаха страницата от църковната книга.
	Тя никога повече не можа ясно да си спомни тази църква. Винаги я виждаше като през мъгла. И доказателството за този брак щеше да се превърне в мъгла. Така щеше да бъде най-добре — за Лайънъл и за Грифит.
	Тя се наведе напред и протегна ръката, в която държеше страницата, към огъня.
	— Недей!
	При писъка на Сесил тя подскочи и изтърва пергамента.
	— Не! — изпищя отново Сесил и профуча към камината. Измъкна с голи ръце от огъня документа, чиито краища вече започваха да почерняват и да се сгърчват. — Мили Боже! — тя го пусна на пода и го стъпка, за да не изгори, след това започна да духа пръстите си. — В тебе е бил! В тебе! Винаги съм подозирала, че е в теб. Казах на Уентхейвън, че е в теб. Претърсих вилата, но никъде не го открих.
	Смаяна, Мериън си спомни за опустошения си дом.
	— Ти си претърсила къщичката?
	— Да. Не го намерих, където очаквах, че може да си го скрила. Затова обърнах всичко с главата надолу. Мислех, че съм постъпила много хитро, но когато разбра какво съм извършила, Уентхейвън направо се вбеси. А ето го сега тук, и ти — очите на Сесил се присвиха, — ти се опита да го унищожиш!
	Мериън трескаво посегна към обгорелия пергамент, но Сесил я изпревари, бърза като светкавица.
	— Дай ми го — Мериън започна да я увещава. — Не знаеш какво правиш.
	— О не, знам! Ще дам на Уентхейвън това, което търси повече от всичко друго. Това ще го принуди да се ожени за мен.
	— Няма, докато съм жива — Мериън скочи, а Сесил не можеше да се мери с нея. Стисна китката на Сесил с железни пръсти и я изви, докато Сесил започна да вие от болка и пусна документа. Пергаментовият лист литна надолу.
	Преди да се приземи, една мъжка ръка го хвана.
	Ръката на Уентхейвън.


>	Двадесета глава

	Докато Грифит и Били обикаляха замъка Уентхейвън откъм защитните стени, до тях достигаха само подигравките на наемниците и нито една стрела. Не проявяваха агресивност и това притесни Грифит. Защо се въздържаха? Какво коварство замисляше този път Уентхейвън?
	Той сръга Били.
	— Познаваш ли някого.
	Били хвърли бърз поглед към внушителния назъбен парапет на бойните кули и каза.
	— Да ти призная, зрението ми съвсем не е това, което беше. Не мога да различа кой е англичанин и кой — уелсец, а не са толкова близо, за да ги усетя по миризмата. Проклети уелски предатели.
	Грифит изтръпна.
	— Какво има, Били?
	Обиден и ядосан, вместо да отговори, Били попита.
	— Добре де, какво ги спира да подкрепят Хенри? Нали е уелсец това не им ли стига?
	— Уелс е бедна страна, с неплодородна земя и хиляди гладни гърла. Тези мъже хранят децата си като правят единственото, което могат.
	Обяснението на Грифит обаче не трогна Били. Той остана мрачен и Грифит разбра, че Арт е бил прав. Докато човек сам не види пред себе си широко отворените очи на своите гладни деца, той не може да разбере отчаяните средства, до които може да прибегне един родител. Грифит сега имаше дете. Той имаше Лайънъл и се излагаше открито на вражеските стрели, предприел толкова отчаяни действия, които едва ли биха имали успех и при най-доброто стечение на обстоятелствата. А на всичко отгоре Били недовиждаше.
	— Били, ако ти опиша хората, можеш ли да ги познаеш?
	Били беше достатъчно близо до Грифит, за да вижда израза на лицето му и си даде сметка, че трябва да опита.
	— Да… ъ-ъ… може би. Ако ми ги опишеш добре, може и да мога.
	— Мургав мъж с кафява туника.
	— Уелсец — каза категорично Били.
	— Мургав мъж…
	По дяволите! Защитните стени се извисяваха пред тях и дори орловият поглед на Грифит с мъка различаваше детайлите.
	— … на когото му липсват два или три пръста.
	— Ъ-ъ… и сред англичаните има много мургави мъже, особено по тези земи. Но сигурно е уелсец.
	Грифит бързо и нервно продължи.
	— Чернокос мъж с премазан нос.
	— Уелсец.
	— Плешив, с едно око.
	— Предполагам, уелсец, въпреки че не съм виждал такъв тук.
	Грифит нададе радостен вик и пришпори коня към кулата.
	— Арт! Артър! За Бога…
	Арт му махна. Арт му се усмихваше. Някакъв чернокос мъж се появи до него.
	Сияещ от радост, Грифит нагази с коня във водата, без да се замисли, че ще се намокрят.
	— И Долан. О, слава на Господа. Това е Долан.
	Не можеше да си спомни дали друг път така е ликувал. Арт! Скъпият стар Арт жив! И готов да помогне, както винаги. И Долан, старият пират от селцето край морето. Долан, чиито тайни и грубички номера бяха разярили баща му. Двама съюзници, каквито едва ли е имал друг, освен него. Никога досега Грифит не бе изпитвал такова блаженство и увереност.
	А бил ли е някога предпазлив и сдържан? Не трябваше да мисли за това. Сега се намираше под Божия закрила. Беше недосегаем и щеше да победи.
	Двамата му съучастници се надвесиха над парапета и мълчаливо посочиха към вратата.
	Грифит им даде знак, че е разбрал, и мъжете се скриха обратно зад зъберите. Той се засмя, размаха юмрук срещу сивата стена, която преграждаше пътя му, и вдигна разперени ръце към небето.
	— Ще успея! — извика той. — Ще победя! Ще…
	Една единствена стрела излетя към тях.
	Високо горе Кледуин стоеше зад назъбената стена и крещеше.
	— Грифит от рода Пауъл, негоднико, този път ще те убия!
	Грифит го погледна и Кледуин отново опъна тетивата, но този път Грифит не се забави. Можеше да победи, помисли си той, само ако сега се оттегли. Под закрилата на щита си, той се обърна към Били и извика.
	— Уелсци! Светата Дева ни благославя, тези мъже са уелсци и те ще ни отворят вратата.
	Без да дочака Грифит да се изравни с нето, Били се присъедини към стремителното му оттегляне.
	— Но те са само двама — извика през рамо той.
	Грифит оголи зъбите си в широка усмивка.
	— Те са уелсци. Двама са предостатъчно.

	* * *

	Мериън стоеше пред затворената врата с насочена към баща си сабя.
	— Не можеш да излезеш оттук с този документ. Той е мой. Върни ми го.
	Без да обръща внимание на настръхналата Мериън, на настоятелното драскане на Хани по вратата, за да влезе, и на лицемерната паника на Сесил, Уентхейвън нави внимателно пергамента. Обгорелите кранчета се отрониха и политнаха към земята, а той каза.
	— Не ставай глупава, скъпа дъще. Не можеш да убиеш собствения си баща. За разлика от мен ти все пак имаш някакъв морал.
	— Моралните ми достойнства са в противоречие, скъпи татко. Дали да предам принцесата, която ми е била истинска и вярна приятелка? Дали да разруша нейния живот, както и живота на едно дете, което е нейно, вярно, но всъщност е мое? Или да убия баща си човека, който ме е създал, но след това ми е обръщал толкова внимание, колкото и на някое от псетата в кучкарника си? — два чифта зелени очи се сблъскаха. — Постъпи правилно, Уентхейвън. Спести ми правото да избирам. Пусни документа!
	Изненадата му беше повече от очевидна и въпреки това тя не преставаше да му се чуди. Очите му безумно искряха. Доспехите му, макар и леки, бяха в пълен комплект и имаше всички необходими за воин оръжия. Изглежда беше очаквал тази битка — една битка, която не можеше да загуби.
	— Какво ще направиш с него, ако го пусна? — попита той.
	— Ще го изгоря! — той се изкиска, а тя продължи. — Така или иначе ще изгори. Ако не го изгоря аз, ще го изгори Хенри, когато запали замъка ти, земите и васалите ти, както са в леглата си.
	— Не я слушай, Уентхейвън! — извика Сесил. — Собствената ти дъщеря се съмнява в могъществото ти и предава твоето доверие в нея.
	С един поглед Мериън огледа тържествуващата Сесил. Глупачката се бе качила на една пейка, за да вижда по-добре и сега ги насъскваше като зрител на борба между бик и мечка.
	Дори и грубостта на Уентхейвън, който я сряза с едно „Затваряй си устата!“, не можа да помрачи победата на Сесил. Нищо чудно, защото Уентхейвън обвини Мериън.
	— Ти вярваш в могъществото на Хенри Тюдор. Вярвам на хората, които се подкрепят. Долетял през прозореца вик разсея за миг Уентхейвън, но той незабавно върна вниманието си към Мериън.
	— Грифит от рода Пауъл е мъртъв.
	— Има други като него.
	— Ти? — изръмжа той.
	Тогава гневът неконтролирано се надигна в нея и, без да осъзнава, тя натисна острието във врата му. Зъбите му се оголиха в усмивка.
	— Ти наистина си се превърнала в защитничка на Хенри.
	Тя си даде сметка, че баща й изрича една истина. Щом Лайънъл нямаше да се качи на престола, нейният избор беше за Хенри. Той беше силен и непоколебим. Той беше женен за Елизабет, която би отстоявала справедливостта с всички сили. Той беше поставил началото на една династия, която щеше да спаси разлагащата се, многострадална Англия. Пръстите й леко отпуснаха сабята и тя отново я намести в ръката си.
	— Щом съм защитничка на Хенри, ще се бия за него до смърт.
	— И ще решим спора в дуел? Проверка с оръжие? Типично по английски. Такава липса на изтънченост! — едва се чу звънване на метал и Уентхейвън измъкна сабята от ножницата. — И колко точно!
	Не знаеше защо, но тя се изненада. Дори се ужаси. Да, може и наистина Уентхейвън да се грижеше за нея, колкото и за някое от кучетата си, но все пак той беше неин баща. Беше се заблуждавала, че той няма да вдигне ръка срещу нея, но предателството водеше до предателство.
	— Да не си променила мнението си? — попита Уентхейвън с насмешка.
	Вниманието му обаче не беше изцяло насочено към нея, защото той дочу допреди малко единствения вик отвън, умножен десетократно. С вой зад вратата Хани настояваше да влезе.
	— Не, не съм — тя навлажни с език пресъхналите си устни. — Предизвиквам те, Уентхейвън. Ще се бием до смърт. Ако победя, ще изгоря документа. Ако ти победиш, ще го използваш. И така, остави го върху камината, скъпи татко, откъдето победителят ще може лесно да си го вземе.
	— Върху камината? — остриетата се срещнаха и по страните му се издълбаха трапчинки. — Аз съм те научил на това, което знаеш, и във всичките ни досегашни състезания никога не си успявала да ме победиш. Толкова ли много си научила? Нима до такава степен се доверяваш на своята сабя?
	— Да! — каза тя и преметна полата си през ръка. — А ти?
	Той замълча, сякаш премисляше отговора си, и Сесил избухна.
	— Не прави това, Уентхейвън. Това е един от нейните номера. Не бъди глупав.
	Без съмнение глупачката беше Сесил и мислено Мериън я благослови.
	— Сесил, за пореден път доказваш колко си проста — изръмжа Уентхейвън. — Няма съмнение, че дъщеря ми е решила да ми погоди номер, но майсторът в тази област оставам аз — той се придвижи бавно към камината, без да изпуска Мериън от обсега на сабята си, и положи документа върху каменната плоча. — Не го пипай! — заповяда той, когато Сесил понечи да го грабне. — Да не си посмяла да го пипнеш! Или ще бъде мой и аз ще го използвам, или ще бъде на Мериън и тя ще го изгори — и никой повече няма да се интересува от това.
	Мериън току-що беше спечелила една от най-големите си битки. Сега трябваше да се възползва от победата, но тя не изпитваше никаква радост. Нямаше съмнение, че на Небето щеше да й е по-добре, но докато не видеше с очите си Грифит мъртъв, тя не можеше да напусне този свят. Справедливостта понякога изискваше саможертва, а саможертвата — проливане на кръв.
	Тази кръв бумтеше в ушите й. Самата смърт биеше като погребална камбана с ритъма на сърцето й. Тя скочи срещу Уентхейвън, сабята й беше гъвкава и святкаше като живак. Той пресрещна удара, но не с обичайното си умение, и от устата му се отрони невъздържано богохулство. Бързо се съвзе и сабята му се стрелна напред, разкъсвайки полата й… ръката й…
	Тя я вдигна. Очакваше да види окървавен чукан, но въпреки че беше разкъсала полата й, сабята дори не я беше порязала. Наблюдавайки я изпод натежалите си клепачи, Уентхейвън нареди.
	— Скъсай я!
	Тя го погледна недоумяващо.
	— Полата — каза той. — Скъсай я, за да не ти се налага да я придържаш. Не искам после да се говори, че съм спечелил, защото съм използвал непочтено предимство.
	Само Уентхейвън можеше да се притеснява за такива неща. Само Уентхейвън владееше изкуството на точния удар, който й нанесе. Притеснена си помисли, че може да загуби, преди още да е започнала.
	— Направи го! — заповяда той.
	Тя кимна, събра полата си и с рязко дръпване сцепи плата — дължината й сега беше малко под коляното.
	Уентхейвън не й беше нанесъл никаква видима рана, но този удар на сабята му беше поразил нейното аз. На това се надяваше той. Надяваше се, че това ще бъде достатъчно, за да я принуди да прекрати тези безполезни действия. Надяваше се, че ако не успее да я убеди с физическо надмощие, щеше да я убеди с думи.
	Не че го беше грижа за Мериън, за това непокорно и опърничаво дете, което открай време беше тя. Не, ужасяваше го перспективата да вземе нейното дете — всъщност, което и да е дете — под своя закрила. Особено хлапе, което скърби за своята мъртва майка.
	Веднъж се бе уверил колко е непригоден за това.
	Виковете отвън прераснаха във вой. По дяволите този Кледуин! Не можеше ли да овладее хората си, докато Уентхейвън приключи с тази работа? Чума да ги тръшне всичките! — с тях щеше да си разчисти сметките по-късно.
	— Започваме ли отново? — попита той Мериън.
	— Готова съм — отвърна тя.
	Тревожеше го студеният й, решителен поглед. Напомняше му за един от неговите спаниели — нападнато от вълк, кучето бе посрещнало смъртта с удовлетворението, че е направило всичко, което се очаква от него. Той не искаше това, искаше да й даде възможност. Затова атакува с прецизност и изящество, които задоволиха дори неговите взискателни представи.
	Той я принуди да отстъпи през цялата стая до стената и я задържа там като пленничка — притисната от една страна от вратата, а от другата — от серия удари, които следваха така мълниеносно, че наистина я ограждаха като в клетка. Можеше да я държи дълго в това положение, но звънтежът на сабите им бе довел Хани до изстъпление и той се уплаши, че кучето може да падне от неоградената с парапет площадка и да се пребие. И той позволи на Мериън кратък отдих, като само парираше ударите й.
	Елементарна защита, но беше наранен, както с недоволство отбеляза той.
	— Ранен съм — каза Уентхейвън, докато алената кръв се стичаше от китката към лакътя му и оттам капеше на пода.
	— Добра съм — отвърна тя.
	— Заблуждаваш се.
	— Не!
	Гордостта й щеше да постави началото на нейното поражение. Уентхейвън веднага го забеляза и тайничко се наслади на прозрението си. Продължи да върти сабята си, а тя беше принудена да направи нещо повече от това да се отбранява тя трябваше да се бие, да се бие, за да победи.
	Гърдите й започнаха, дълбоко да поемат и изпускат въздуха. Капки пот оросиха челото й и попадаха в очите й, устните й се изкривиха в решителна усмивка. Изцяло се съсредоточи, за да удържи сабята си и запази живота си. Той продължи да я наблюдава, докато с умели действия я изблъскваше към леглото, където Лайънъл спеше своя невинен детски сън. Близостта на детето наруши концентрацията й и той забеляза това със задоволство. Тя внимателно пристъпваше и се биеше мълчаливо, за да не събуди детето.
	Уентхейвън разбираше чувствата й. Хани пораждаше същите чувства у него. Болеше го за кучето, което сега влудено драскаше дървения под и се опитваше да издълбае проход под вратата. За негова изненада той почувства, че го боли и за Мериън, която щеше да претърпи поражение в тази битка на честта.
	Сигурно, ако сега я победеше, нямаше да е необходимо да я убива. Сигурно унижението щеше да е достатъчно, за да промени становището й. Когато го проумееше, защото сега опиянението от двубоя нажежаваше кръвта във вените й, а удоволствието от битката надделяваше над нейното стоическо примирение със съдбата.
	Той беше спечелил най-стратегическата част от двубоя — Мериън се бореше за живота си.
	Сега трябваше да я убеди да го помоли за това. Беше сигурен, че убеждението ще свърши работа при нея. Тя беше негова дъщеря. Убедителни доводи — това можеше да й повлияе.
	Той използва гласа, с който винаги постигаше успех, когато трябваше да укроти някое вироглаво куче, и каза.
	— Още не можеш да си дадеш реална сметка за своето положение. Разполагам с доказателства за брака. С това доказателство в ръце аз мога и ще сваля Хенри от трона.
	Този път той умело я насочи към прозореца, с надеждата свежият въздух да я отрезви. Но лекият ветрец довя стържещите звуци на метал и дърво от спускането на моста през защитния ров. Какво правеха тези малоумни наемници, недоумяваше той.
	— Няма да е лесно — каза задъхано тя.
	— Напротив!
	— Ти лъжеш… сам себе си. Прекарваш времето си изключително тук — тя разцепи въздуха почти над главата му, спъвайки се в една сребърна топка, която се търколи и камбанката й прозвъня. Мериън бързо възстанови равновесието си и продължи. — Никога ли не ти е хрумвало… че твоите шпиони могат умишлено да ти донасят само това, което знаят, че искаш да чуеш?
	Въпросът й не му хареса и той стана по-нападателен.
	— Какво имаш предвид?
	— В провинцията е спокойно. В Лондон са доволни. Няма да ти е лесно… да събереш армия, щатните благородници… забогатяха… при управлението на Хенри — тя изразходваше всичките си сили, за да удържи засилената му атака, и въпреки това жертва част от безценния въздух, за да му предложи. — Излез навън… огледай се наоколо, Уентхейвън, и ще видиш… че съм права.
	О, тя започваше да хитрува. Беше много по-лукава, отколкото беше предполагал. Дали пък нямаше да подкопае решителността му с брътвежите си?
	Нямаше да успее. Но трябваше да я държи под око. Заедно с това беше длъжен и да следи внимателно какво правят онези идиоти долу — а те и в този миг крещяха нещо, което той не можеше да разбере. Не можеше да си позволи да чака повече и тръпнещ от нетърпение да я победи, той каза.
	— Ще забравя за глупостта ти, ако дойдеш с мен, за да ми помагаш за детето.
	Усмивката й, толкова еднаква с неговата, образува трапчинки на бузите й.
	— Щом ще ти… помагам… тогава защо се бием?
	Забравената от тях Сесил се обади.
	— Да, защо?
	Вбесен — състояние, което здравият му разум обикновено не допускаше — Уентхейвън отсече.
	— Сесил! Изчезвай от тук — той я видя с периферното си зрение — застанала върху една пейка до вратата, а в очите й блестеше алчно въодушевление. — Вън — изкрещя той. — Вън, вън, вън!
	— Но, Уентхейвън…
	Мили Боже, не понасяше да му хленчат жени!
	— Вън! — изрева той и сабята му ожесточено изсвистя. — Махай се оттук.
	Сесил ревна с цяло гърло и това направо побърка кучето. То жалостиво и звучно започна да вие. Уентхейвън изруга.
	Но Мериън не се възползва от моментното му разсейване. Вниманието й се бе насочило към шумната суетня в двора. Подпря сабята си на стената и се надвеси през прозореца.
	— Свалили са моста и многоброен отряд рицари влизат в двора.
	— Ама, че идиоти!
	Уентхейвън скочи към нея и се опита да я избута встрани, но Мериън не отстъпи.
	— Честно казано, Уентхейвън, виждам един конник, който хока гръмогласно наемниците ти. Той…
	Тя отстъпи. Ръката й се стрелна към сърцето. Преглътна мъчително, сякаш нещо беше заседнало в гърлото й, и Уентхейвън я потупа по гърба, преди да заеме освободеното пространство пред прозореца.
	Веднага разбра, че го беше измамила. Никакъв отряд рицари не беше нахлувал в двора, но мостът наистина се вдигаше и спускаше, сякаш някой искаше да разбере как се действа с него. И все пак тя не беше излъгала за конника. Носеше само кожени доспехи и щит, но беше рицар — и то от най-добрите рицари на Хенри. Размахваше сабя в едната ръка, като нападаше наемниците с могъщи удари, докато се отбраняваше с щит в другата. Беше изключителен ездач, защото превръщаше коня под себе си в оръжие, което поразява с копита и зъби.
	— Кой е този мъж? — попита той, без да насочва въпроса си към някого.
	— Уентхейвън! — изписка Сесил.
	— Махай се, Сесил — заповяда той. Някакъв друг мъж отвън се приближи към рицаря, но бързо се отдалечи от сражението и се отправи към централното крило. Вниманието на Уентхейвън обаче изцяло бе привлечено от рицаря. — Изглежда ми познат — каза той развълнуван.
	— Уентхейвън? — отново изписка Сесил.
	Той се обърна рязко и отсече.
	— Нападат ме, глупачке…
	И се вцепени.
	Дъщеря му, тази мръсница, беше взела доказателството за брака и точно в този миг го мушна сред огненочервените въглени.
	— Не! — изкрещя той и скочи върху нея.
	Очите на Мериън се разшириха и тя предизвикателно натисна съкровеното парче пергамент в жаравата. Той отново изкрещя.
	— Не-е! — сграбчи я за косата, а Сесил отвори вратата и хукна навън.
	Хани, обезумяла за своя господар, се стрелна към Уентхейвън, скочи отгоре му и го повали на пода с такава сила, че той беше принуден да пусне косата на Мериън.
	Тя падна по гръб, но за миг се изправи и скочи напред. Зарови документа дълбоко сред въглените. Уентхейвън запрати с ритник кучето към стената, с мощен удар отхвърли Мериън от огъня и се надвеси над пламъците.
	Закъсня.
	Лумналите пламъци заблизаха пергамента и той се превърна в миниатюрна клада. Изписаните думи потъмняха, нагоре се проточи струйка пушек и в следващия миг вече нямаше нищо.
	— Няма го! Изчезна! Сякаш никога не го е имало! — имаше Англия, поднесена на тепсия. Беше притежавал Англия. Благородниците щяха да му се кланят. Селяните щяха да лазят в краката му. Щеше да бъде богат и силен. Щеше да бъде, господар.
	Той отново погледна огъня, за да потърси това, което вече го нямаше. Което беше изчезнало безвъзвратно.
	— Няма го! Изчезна! Сякаш никога не го е имало! — Уентхейвън набиваше крак и повтаряше ли повтаряше, като че ли от това му ставаше по-леко.
	Но нищо не можеше да го облекчи. Нищо, освен нейното унищожение.
	На Мериън! На Мериън просната, безжизнена, размазана — върху каменните плочи долу, под кулата.
	Мериън дочу плач. Плачът на Лайънъл.
	Да, Лайънъл плачеше. Трябваше да отиде при него, но пред очите й чернееше и тя не можеше да се изправи.
	Болката в ръката й беше непоносима. Болката в главата й беше изгаряща. Трябваше да се надигне от пода и да хукне. Трябваше да се изправи на крака и да защити Лайънъл. Но краката й сякаш бяха налети с олово и не можеше да помръдне. А трябваше. Длъжна беше! Да грабне Лайънъл и да побегне, преди той да ги докопа. Преди…
	— Мериън.
	Беше Уентхейвън. Нейният байта. Беше помислила, че иска да я убие, но той никога не се беше обръщал към нея с такъв ласкав тон. Беше чувала обаче този глас, но кога?
	— Мериън? — ласката отново прозвуча в гласа му.
	Толкова мил, толкова нежен. Кога беше чувала този глас?
	— Ела, Мериън.
	Със сетни сили тя вдигна глава от каменния под и го погледна в очите. Спомни си. Когато държеше в ръцете си кученце — помиярче, което трябваше да убие.
	— Стани, Мериън.
	В ръката си държеше сабята, насочена към гърдите й. Тази сабя, готова да проникне в нея и да прониже сърцето й, беше ултиматум, който тя не можеше да не проумее. Подпряна на стената, тя запълзя нагоре, докато се изправи срещу лицето на Уентхейвън. Сесил стоеше на вратата и наблюдаваше — най-сетне затаила дъх в страхопочитание пред сцената, която не можеше да разбере. В единия ъгъл Хани скимтеше и се въртеше в кръг с вдигната задна лапичка. В леглото седеше Лайънъл и мрачно наблюдаваше, свикнал да вижда майка си с насочена към нея сабя, без да си дава сметка какво означава това.
	Трябваше да го успокои, но тя не можеше да откъсне погледа си от очите на Уентхейвън. Където видя смъртта си.
	— Уентхейвън — дрезгавият й глас се задуши в сълзи. — В името на нашия Господ Спасител, Уентхейвън…
	— Обещавам ти скоро да се срещнеш с него.
	С омекнали колене тя се запромъква бавно покрай стената.
	— Ще гориш в ада, ако направиш това.
	— Каква новина! Аз в ада! — той сви пръстите си в юмруци. — Държах го в ръката си и самозабравил се от суетност го оставих да ми се изплъзне. Заради моята суетност и твоето предателство!
	Тя стигна до ъгъла и продължи към вратата.
	— Какво стана с твоята чест? — Уентхейвън продължаваше да говори нежно, бавно, търсейки начин да породи доверие. Вярвах безусловно, че няма да го докоснеш, както се бяхме разбрали, докато не свърши двубоят ни.
	— Точно заради моята чест го изгорих, дори ако затова трябва да умра — тя впи пръсти в дървената каса на вратата и застаналата там Сесил се отдръпна от пътя й. — Моята чест в най-важната мисия в живота ми.
	Той не можеше да сдържа повече яростта си и изкрещя.
	— Честта на една жена!
	Изненадващо, тя намери сили да се усмихне.
	— Да, честта на една жена!
	— Тогава умри за своята женска чест!
	Принудена от острието на сабята му, тя залитна на площадката.
	— Отстъпи крачка назад — нареди той.
	Беше на самия край на площадката. Погледна надолу — пред очите й зейна пропаст и тя не виждаше дъното й.
	Острието на сабята му нежно докосна шията й, след това се отдръпна.
	— Отстъпи назад — настоя той. — Една крачка назад — във вечността.
	Петите й вече нямаха опора. Пръстите й се сгърчиха от напрежение. Едва успяваше да запази равновесие и ужасена гледаше как блестящият връх се приближава отново.
	— Бездната долу е посрещала и други тела — връхчето започна да трепери. — Майка ти намери там своя край. Мълвеше се, че съм я убил аз, но това не е вярно. Тя сама избра смъртта и така избяга от мен.
	Тя отмести очи от върха на сабята и ги впи в неговите. Върхът спря да трепери, очите му се присвиха. В тях нямаше милост, нямаше надежда, нямаше спасение. Единствено едва загатната изненада.
	И въпреки това той бавно отпусна сабята.
	— Не мога да го направя.
	— Направи го — шепотът на Сесил натежа във въздуха като зловоние.
	Той продължи, като че ли не я беше чул.
	— Сякаш още я чувам… как настоява винаги да те закрилям, да те направя силна.
	— Убий я! — подстрекаваше го Сесил.
	Този път той й отговори.
	— Не мога да я убия. Тя е дъщеря на майка си.
	— Е, тогава аз мога!
	Сесил скочи към нея с протегнати напред ръце. Нямаше друг път за Мериън.
	Тя се олюля, размаха ръце. Силна десница я сграбчи за корсажа и я издърпа от бездната. Една десница попречи на Сесил да довърши това, което беше започнала.
	Светът се завъртя и Мериън се строполи върху дъските, блъскайки се в нечие тяло.
	Сесил.
	Оглуши я тъпо бумкане. И изохкване.
	Тя познаваше този звук. Страхуваше се от него.
	Претърколи се, улови ръба на площадката и погледна надолу. Уентхейвън се търкаляше по витата стълба като чучело. Вече нямаше да дърпа конците, сам превърнат в марионетка. Главата му се блъсна няколко пъти в стената. Беше в безсъзнание.
	Едно стъпало зловещо изскърца. Тялото му се килна.
	Тя изпищя.
	И той изчезна от очите й.


>	Двадесет и първа глава

	— Спуснете решетката!
	Наемниците надаваха бойни викове, докато се опитваха да свалят Грифит от коня. Животното цвилеше и се вдигаше на задни крака, като ги поразяваше с копитата си. Ранените виеха от болка и се търкаляха по затревения двор на „Уентхейвън“. Цялото внимание на Грифит беше насочено към боя, но въпреки това чу вика.
	— Това е положението, глупаци такива! Спуснете проклетата решетка!
	С бърз поглед Грифит определи откъде идва заповедта. Застанал на стълбите, които водеха към къщурката при входа, Кледуин ревеше заповеди на хората си вътре в крепостта.
	Острите, обковани в желязо шипове на дървената решетка се раздвижиха и бързо се устремиха надолу, като препречиха пътя между Грифит и спасителната атака на Хенри. Нито един рицар нямаше да рискува да премине под смазващата смъртоносна решетка.
	— Затворете вратата! Затворете я, глупаци такива, преди да нахлуят и да накълцат на парчета всички англичани — крещеше облеченият в доспехи на рицар Кледуин, докато дузина наемници се бъхтеха да затворят тежките дървени порти оттатък решетката. Огромен нагръдник пазеше гърдите му. Но шлемът явно не му беше по мярка. Метални брони покриваха краката му от колената надолу и шпорите му дрънчаха, докато с усилие местеше краката си. Рицарските му ръкавици проблеснаха на светлината, когато махна с ръка. — По-живо! По-живо!
	Грифит знаеше, че всеки миг — всеки проклет миг! — те ще залостят вратата с железните подпори и той ще остане вътре, а Хенри отвън.
	Имаше нужда от помощ, имаше нужда от помощ сега. Къде беше Били? Къде беше обещаната от него помощ?
	Грифит отблъсна нападателите си с рев и пришпори бойния си кон към средата на двора.
	— За Англия! — ревът му изкънтя в крепостта. — Крал Хенри иска да влезе, а уелските службогонци отказват да му се подчинят.
	Наемниците се смразиха, отправили поглед към крепостта. Дали английските воини щяха да пренебрегнат заповедите на своя владетел заради краля?
	— За англичаните!
	Никакъв отзвук. Наемниците започнаха презрително да оголват зъби в насмешка. Приличаха на глутница настървени вълци. В отчаянието си той извика:
	— В името на вашия боен другар Били и вашата господарка Мериън!
	Долните врати на крепостта се отвориха и английските воини се втурнаха навън. Последваха ги английски готвачи, английски прислужници, английски слугини, английски момчета.
	Начело стоеше Били и крещеше заповеди като истински военачалник, докато двете сили се сблъскаха. Воините се справяха добре, както се очакваше, но Грифит остана поразен, когато видя момчетата да използват сребърните подноси като щитове, прислужниците да размахват железните ръжени като копия. Перачките налагаха главите на уелсците с бухалки, а готвачите разсичаха с ножове телата им, сякаш режеха филе.
	В разгара на битката Шелдън пусна кучетата. И те се нахвърлиха върху наемниците.
	Кледуин вдигна рязко забралото на възмалкия си шлем и започна да ругае хората си, вече притиснати от английската стихия. И преди да успее да вземе участие в битката, решетката започна бавно и тромаво да се вдига. Грифит бурно се изсмя на предводителя на наемниците и неговата ярост. Кледуин дочу звънкият му смях през писъците, ругатните и кучешкия лай и се озъби, като бълваше свирепи заплахи. Забърза нагоре по каменните стълби към стаичката, откъдето се задействаше решетката, като знаеше, че Грифит ще го последва. Той действително се втурна след него. Пред стълбата скочи от коня и хукна нагоре със сабя и щит в ръце.
	Беше толкова настървен да не изпусне плячката си, че едва не пропусна вика на Арт, който изкрещя след него.
	— Грифит! Внимавай, момче!
	Грифит погледна нагоре към площадката и очите му бяха заслепени от полюляващия се блясък на рицарските доспехи на Кледуин. Ухилени самодоволно, Арт и Долан го бяха провесили във въздуха, докато наемникът безпомощно размахваше ръце и крака, търсейки опора. Грифит се наслади на гледката само за миг, защото Кледуин се дръпна рязко и двамата му съюзници го пуснаха. Огромният мъж се приземи с такъв трясък, сякаш чук се удари в наковалня, и вдигналата се прах покри и угаси блясъка на лъскавите му доспехи, за да отбележи поражението.
	Кледуин не помръдваше и Грифит премести очи към развеселените си другари.
	Арт простодушно вдигна рамене. Долан потри длани в дрехите си и заяви.
	— Той сам се изплъзна.
	Да, отдъхна си Грифит, тези двама уелсци бяха всичко, от което се нуждаеше.

	* * *

	— Ти го уби. Уби собствения си баща — риданията на Сесил отекваха в свода на кулата, за да достигнат до стълпилите се долу хора. Сесил извика към множеството, което в недоумение се трупаше около тялото. — Тя уби баща си. Направете нещо.
	Хани допринасяше по свой начин за истерията — тя бавно се спускаше, вдигнала наранената си лапичка, стъпало след стъпало и нещастно виеше на умряло.
	— Той те хранеше, обличаше те… Направете нещо! — пронизващата слуха скръб на Сесил утихна, когато тя срещна невярващите, широко отворени очи на мъжете и жените. Но продължи да се моли. — Защо не направите нещо?
	— Аз ще направя — една жена набързо прихвана полите си и обърна гръб на размазаното тяло на Уентхейвън. — Смятам да взема позлатената вана от стаята си. За добри пари ще я продам.
	— Да, а аз искам златния поднос — един от мъжете подръпна рядката си брадичка. — Дали е върху масата в голямата зала, как мислите?
	Мериън стоеше, стиснала здраво Лайънъл в прегръдката си, и наблюдаваше как васалите на Уентхейвън се надпреварват да разграбят всичко по-ценно от замъка.
	Още един писък разцепи въздуха, когато Сесил разбра, че никой повече не се интересува нито от Уентхейвън, нито от нея.
	— Мама? — попита Лайънъл.
	Мериън притисна главицата му до гърдите си и закри със здравата си ръка ушенцето му. Трябваше да го предпази, да му спести този ужас. Колко й се искаше някой да защити и нея, защото, макар скръбта й да беше истинска, като рана в душата й — дълбока и болезнена като изгорените й длани — тя беше доволна. Удовлетворена.
	Уентхейвън, най-грубият и егоистичен човек на земята, не бе могъл да я убие. Тя беше разрушила неговите мечти, беше разрушила шанса му за величие… И въпреки това, когато опря върха на сабята си в шията й, той не можа да завърши удара, нито пък да позволи на Сесил да я убие.
	Защото беше негова дъщеря? Може би. Защото беше дъщеря на майка си? Най-вероятно.
	Дали любовта умираше някога?
	Тя вдигна поглед към кулата и разбра, че това е невъзможно.
	Любовта на баща й към майка й. Любовта на майка й към нея. Тя още витаеше там, беше като хоросана, който укрепва камъните, изградили стените на кулата. Беше закрила. Беше храна. Беше живот.
	Свещеникът на замъка, лика-прилика на баща й, пристигна и с един поглед разбра какво се е случило. Той коленичи до тялото и започна да се моли. Пронизителните писъци на Сесил се извисиха още повече, но свещеникът й помогна да дойде на себе си, като яката я зашлеви през лицето.
	— Имай уважение! — заповяда той.
	Сесил вдигна обляното си в сълзи лице и погледна първо него, след това останките от своя любим. Тя отново се разрида, този път тихо, и обхвана с ръце корема си, сякаш скръбта й тежеше повече от плода в утробата й и не можеше да я понесе.
	Хани най-накрая слезе и отиде при тялото. Започна да го души, след това приседна до него, вирна муцуна и започна да вие.
	— Умря неизповядан — думите се изплъзнаха по своя воля от устата на Мериън.
	Свещеникът я измери безочливо и след това спокойно каза.
	— Напротив. Беше станал изключително набожен и се изповядваше всяка сутрин след смъртта на майка ти.
	Изненадана, Мериън възрази.
	— Това противоречи на църковните канони.
	— Уентхейвън ме хранеше и обличаше тогава, когато църквата ме отхвърли. И най-напред се подчинявам на него.
	Мериън въздъхна и напусна мрачната кула.
	Копнееше за Грифит. От прозореца на стаята си в кулата тя го беше видяла да препуска на коня и моментално го беше разпознала. Ако любовта наистина не умира, тогава и неговата любов към нея трябваше да оцелее в тези премеждия. Тя искаше да намери убежище в тази любов. Тя искаше да бъде точно такава жена, от каквато той се нуждаеше, и да изкупи вината си за злините, които беше сторила.
	Прозорците, под които минаваше, отразяваха почти приключилата битка. Наемниците отстъпваха пред свирепата атака на воините на Уентхейвън и се предаваха на отряд, сформиран от непознати английски рицари.
	Дали Грифит ги беше призовал да го подкрепят? Нямаше съмнение. За Грифит нямаше невъзможни неща. Нали се върна на земята от смъртната бездна, в която беше потънал.
	Сляпа за бъркотията около себе си, Мериън си проправяше път към мястото, където за последен път го бе видяла. Искаше да излезе на двора и нищо друго не я интересуваше. Не забелязваше светлокафявата Хани, която куцукаше, но се опитваше да я догони. Не забелязваше и тези, които недостойно ограбваха замъка, нито пък щуращите се ранени наемници, нито воините и слугите, които ги гонеха. Тя не забеляза дори процесията, тръгнала към нея, докато нечии силни пръсти не стиснаха ръката й.
	Тя вдигна очи и видя лицето на своя крал.
	— Къде отиваш? — попита Хенри.
	Вцепенена от появата му, тя отвърна.
	— При Грифит.
	Той посегна, обърна личицето на Лайънъл към себе си и внимателно го погледна.
	— Мислиш ли, че можеш да заведеш това дете, където ти искаш?
	— Ваше Височество!
	Той отстъпи встрани, за да не пречи на любопитните погледи на своите рицари.
	— Къде можем да поговорим необезпокоявани?
	Тя се огледа.
	— Близо сме до… кабинета на баща ми. Там можем да… поговорим, както желаете. Баща ми повече не се… — тя с мъка преглътна и глухо продължи — … нуждае от кабинет в този замък.
	Хенри я погледна — със същото внимание, с което беше огледал Лайънъл — и повиши глас, така че всички да го чуят:
	— Разбрах, че баща ти е загинал, защитавайки своята вярност към мен срещу наемниците си — предатели.
	Объркана, Мериън заекна:
	— Аз… не разбирам…
	— Ела — леко я побутна Хенри.
	Тя ловко се измъкна от ръката му.
	— Но Грифит…
	— Върви да намериш лорд Грифит — заповяда Хенри на един от рицарите, все още застанал между Мериън и приближените си, за да не даде възможност да видят лицето на Лайънъл. — Изпрати го при нас.
	Когато прекрачи прага на кабинета на Уентхейвън, в Мериън нахлуха спомени и тя се олюля под тежестта им. Само преди два часа Уентхейвън беше жив, тържествуващ, радостен от победата, която беше сигурен, че ще удържи. Сега лежеше с премазано тяло и неговият най-голям враг намяташе върху нея и притежанията й своята защитна мантия. С лъжата, която Хенри изрече пред свидетели, към нея щяха да се отнасят не само с търпимост, но и с уважение и преклонение. Щеше да бъде издигната на пиедестал — като дъщеря на герой.
	Трябваше да му благодари и се опита да го стори.
	— Ваше Височество… — но не можа да продължи, защото забеляза как е насочил цялото си внимание към лицето на Лайънъл, и думите заседнаха в гърлото й.
	Хенри позволи единствено на кучето да ги последва и затвори вратата пред любопитните рицари.
	— Прилича на баща си — гласът му прозвуча равно и сдържано, но той гледаше детето така, сякаш имаше някакъв недъг.
	Лайънъл обаче му върна вниманието. Кралското му потекло беше очевидно — от царствената извивка на брадичката, изпънатите раменца до нацупените устнички, които сякаш даваха израз на неодобрението му към Хенри, без да проронят нито дума.
	— Няма нищо от майка му в него — продължи Хенри. — Надявах се, че ще открия поне нещо… но няма смисъл, нали? Той не може да се появи в английското общество. Никой не трябва да го вижда, защото ще познаят…
	— Ваше Височество, той е мой син — каза бързо тя. — Баща му не представлява интерес за никого, за да… — но тя не можеше да продължи.
	— Виждаш ли? Дори самата ти не можеш да излъжеш за това. Но аз съм намерил изход от това затруднение — Хенри я приближи. — Подай ми детето.
	Мериън отстъпи крачка назад и прегърна здраво Лайънъл.
	— Ваше Височество иска да го подържи?
	— Искам да задържа Лайънъл.
	Гласът му беше нежен, грижовен и мил. Звучеше като гласа на баща й, когато изпълняваше гнусните си номера. Тя смело го погледна в очите, за да открие истината. В тях гореше леден пламък — къс нажежено желязо върху скована от лед земя. Не можеше да има доверие на човека пред себе си и тя отстъпи още една крачка.
	Той я последва, докато й говореше с плътния си ласкав глас, зад който се таеше едно недостойно намерение. За нея обаче то не беше тайна.
	— Мога да осигуря на детето безопасно убежище, където никой няма да го притеснява с въпроси за потеклото му. Ще бъде в компанията на равнопоставени.
	— Като граф Уоруик?
	— В Кулата ли? — той гърлено се засмя. — Кулата се ползва с лошо име, но тя наистина не заслужава това. Не е позор…
	— Да го затвориш там? — след толкова много болка и унижение, след толкова много усилия. Мериън не можеше да повярва, че отново е изпаднала в същото положение. Тя беше готова да направи всичко, за да запази Лайънъл — да наруши клетвата си пред Елизабет, да изгори доказателството за законния произход на Лайънъл, да унищожи дори любовта на Грифит… Тя даже се съгласи да преговаря с мъжа пред себе си, опита се да му повярва, че няма да стори зло на сина й.
	Но сега редом до доказателствата за неговата доброта се възправяше и доказателството за неговото коварство.
	Той искаше да й отнеме Лайънъл, искаше да го отведе неизвестно къде — там, където съдбата беше отредила място за нежеланите създания с кралска кръв.
	Той отново я приближи — бавно, като ловец, който дебне плашлива кошута.
	— Кулата не е само затвор. Тя е кралска обител.
	Тя отстъпи също толкова бавно и с копнеж помисли за камата си. Но едновременно си зададе и въпроса — с какво можеше да й помогне тя? Можеше да я забие в сърцето на краля на Англия. Дори да успееше, така тя все едно подписваше смъртната присъда за себе си и за Лайънъл. Предпазливо, за да не подразни Хенри, тя каза.
	— Да. Братята на моята лейди Елизабет живяха в тази обител…
	Преди да умрат, искаше да каже тя, но не намери смелост да го изрече.
	Вратата зад Хенри се отвори, но Мериън не изпусна краля от погледа си. Той отсече.
	— Излез! — без да се обръща, защото не се съмняваше, че заповедите му винаги се изпълняват. Резето изщрака и Хенри се върна към Лайънъл. — Много прилича на предишния крал. Безочлив ли е?
	Тя притисна главичката на Лайънъл към рамото си, за да скрие лицето му и отвърна:
	— Съвсем не.
	Лайънъл зашава в ръцете й, за да се освободи, и каза.
	— Не!
	Усмивката върху лицето на Хенри се стопи, заличена от явното незачитане на властта му от страна на Лайънъл.
	— Предполагам, че е и непокорен?
	Лайънъл зарита с крачета да го пуснат на пода. Тя се опитваше да го задържи и да обясни, но ужасена установи, че думите й звучат като молба.
	— Той е само едно малко момче. Просто едно малко момче.
	— Не е просто едно малко момче — Хенри я беше притиснал до стената и с жестока усмивка протегна ръце към Лайънъл. — Той е син на Ричард.
	Преди да успее да докосне детето, едно тънко сребристо острие разсече въздуха между тях.
	— Ваше Височество — каза Грифит. — Лайънъл е мой син.
	Мериън не можеше да помръдне, смразена от облекчение и страх, както и от дълбока увереност, че Грифит ще ги защити, независимо че с това ще възбуди гнева на Хенри Тюдор.
	Хенри също не помръдна. Не обърна даже глава, за да погледне Грифит. Единствената му реакция беше кратко и ясно нареждане.
	— Мини встрани, лорд Грифит.
	Хенри с нищо не показа, че се чувства застрашен от острието на сабята, нито пък от човека, който я държи в ръката си. Той не се съмняваше, че Грифит му е верен. Знаеше, че клетвата, която Грифит беше дал, олицетворява уелския камък, от който беше направен Грифит.
	Грифит също знаеше това. Дадената клетва пред краля е свята. Той се бе заклел да поддържа Хенри в достойното управление на Англия и нямаше сила, която да го принуди да наруши тази клетва — както нямаше сила, която да го принуди да пристъпи клетвата, която беше дал на Мериън.
	— Ще мина встрани, господарю, но след вас.
	— Това не е твоя работа, лорд Грифит. Мини встрани!
	Гласът на Хенри изплющя като камшик, но Грифит не трепна.
	— Вие направихте това моя работа. Ваше Височество, когато ме оженихте за лейди Мериън. Детето е нейно, което означава и мое, и аз няма да ви позволя да ни отнемете Лайънъл.
	Хенри беше изненадан и не успя да реагира. Но той се обърна към Грифит със страшна решимост. И със страшен поглед — особено за един крал. Поглед, в който имаше ревност, ярост и отчаяние.
	— Нека изясним докрай нещата, сър Грифит — Хенри бързо и недвусмислено отне високия ранг на Грифит. — Той е плод на кръвосмешение и насилие. Той е син на Ричард, който е позор за цялото човечество. Трябва да бъде затворен само от страх пред ужасите, до които произходът му може да доведе.
	— Произходът на Лайънъл е същият като този на твоята кралица — отвърна смело Грифит, като гласно изрече една истина, която сам Хенри не смееше да произнесе. Ричард е неин чичо и въпреки това Елизабет е мила, добра и благородна към всички. Тя е най-голямата опора на твоя трон.
	Хенри отвърна сприхаво.
	— Тя не е моя кралица. Все още не е коронована.
	— Това ли използваш, за да държиш и нея затворена? — извика Мериън. — Това ли е наградата й? За всичките й саможертви за доброто на Англия?
	Грифит чак простена при тази намеса, въпреки че Мериън не прояви такава дързост, каквато беше очаквал. Неговата дама неведнъж беше изчерпвала търпението му със своята смелост и неблагоразумие. Той мислено се помоли този път Господ да смири поне малко дръзкия й език.
	— Ще бъда крал по собствени заслуги, а не заради нейните саможертви или заслугите на семейството й. Нейното семейство! — Хенри се изплю на пода. — Я ги вижте! Баща й беше пияница и развратник. Майка й вече ме предаде. Чичо й…
	— Чудесен съпруг, няма що! — избухна Мериън. — Съдиш за нея по роднините й.
	Господ не беше чул молбата на Грифит, но Мериън казваше неща, които Хенри заслужаваше да чуе. Истини, които може би щяха да го отклонят от жестокия път на отмъщението, който беше поел. Грифит мълчеше и не помръдваше. Наблюдаваше Мериън, развълнувана и възмутена. Наблюдаваше и Хенри — жесток и надменен.
	— Чудесен съм… — каза Хенри. — Елизабет не знае…
	Мериън го прекъсна с презрителен смях.
	— Не знае ли? О, нима не знае, Ваше Височество. Аз съм израсла с Елизабет. И ви уверявам, че макар Елизабет да не блести с научни познания, тя разбира мислите и чувствата на хората около себе си много по-добре, отколкото те самите ги разбират. Тя се научи да го прави, защото от това зависеше животът й.
	Хенри пое дълбоко дъх и се загърна в плаща си.
	— Аз съм крал. Аз не издавам чувствата си.
	— Ти си човешко същество и си неин съпруг. Тя знае какво мислиш и много добре разбира защо още не си обявил коронясването й. А с всеки ден, с който отлагаш тази церемония, ти забиваш по-дълбоко ножа в сърцето й. Тя ти е родила наследник, обича го повече от… всичко на света — гласът на Мериън секна от вълнение и тя гордо приласка Лайънъл. — Тя пренебрегна всичко, което й е било скъпо преди. Тя пренебрегна клетвата, която ме застави да й дам. Тя пренебрегна собствената си плът и първородния си син…
	— Жено! — избухна Грифит. — Замълчи!
	Тя се извъртя към него, но той хвана брадичката й със свободната си ръка и изрече сричка по сричка своята воля, така че тя да я разбере по движението на устните му, ако не е в състояние да чуе гласа му.
	— За… мъл… чи!
	Мериън потръпна от възмущение и презрение, но страховитата му повеля проникна през бронята на яростта й. Тя малко по малко възвръщаше здравия си разум. Когато той пусна брадичката й, тя се поклони пред него почтително.
	— Моля да ми простите, уважаеми съпруже. Ще изпълня вашата воля.
	— Поздравления! — злобно изсумтя Хенри. — Успя да пречупиш едно от най-расовите кучета на Уентхейвън.
	Грифит сега се помоли Господ да му помогне, за да запази самообладание.
	— Ваше Височество — каза той. — Веднъж намерих лейди Мериън да се отбранява срещу един мъж, Харботъл. Той искаше да отнеме честта й и тя го отблъсна с ритник във врата. В същото време аз, груб и прибързан, какъвто ме знаете — упрекнах лейди Мериън за буйството на Харботъл. Тогава лейди Мериън ми заяви, че мъжете винаги обвиняват жените, когато жените са жертви.
	— Отмъсти ли за тази обида? — попита Хенри.
	— Да, отмъстих.
	— Но не докрай, както се оказа, защото Харботъл се появи отново и ни създаде проблеми. Ако трябва да се унищожи плевел, трябва да се изтръгне от корен. От корена, сър Грифит.
	— Хенри — тихо започна Грифит, но гласът му отекна в стаята. — Нима още не си разбрал? Лайънъл е кралско дете. Законно кралско дете. Ако сега те убия — а аз мога да направя това, както ти е добре известно — той сложи юмруци на хълбоци и очите му сурово блеснаха, — ако те убия, аз ще стана господарят, защитник на краля. Ще бъда регент. Ще осъществя мечтата си за независим Уелс, без да чакам твоята милост за това. Ще имам до себе си жената, която Лайънъл счита за своя майка и ще затрия семето ти от лицето на земята. Това място, което си избрал за Лайънъл, много лесно може да се превърне в доживотен затвор за сина на крал Хенри Тюдор. А аз ще увенчая главата си с короната.
	Хенри го гледаше, без да мигне, и в очите му имаше ужас и изненада.
	Грифин спокойно продължи.
	— Имаме страницата от брачния регистър.
	Хенри подскочи.
	— Какво?
	— Да. Пергаментът е в лейди Мериън.
	— Това е невъзможно. Аз претърсих…
	— Но никъде не можа да го намериш. Защото лейди Мериън винаги го е носела със себе си. Стига да поискаме, можем да превърнем в хаос кралството ти. Да го направим ли, Мериън? Грифит не погледна към нея, но усети, че тя е застанала до него. — Нали искаше да живееш в двореца, Мериън? Нали жадуваше за богатство и за власт. Удари твоят час. Да го направим ли?
	Тя се престори, че обмисля и наклони глава, вперила очи в Хенри.
	— Да дадем ли възможност на Лайънъл да реши?
	— Какво? — ревът на Хенри прокънтя в стаята и се удари във вратата, зад която слухтяха рицарите му. Някои от тях го извикаха. — Махайте се! — още по-силно изрева той.
	— Попитай Лайънъл дали иска да бъде крал — кимна Грифит. — Това е достатъчно добро решение. Лайънъл, искаш ли да станеш крал?
	Лайънъл започна да рита, за да го пуснат и отсече.
	— Не!
	— Ще живееш в дворец — заговори му нежно Мериън, като че ли това означаваше нещо за него.
	— Не!
	— И мъжете ще коленичат пред теб, а жените ще те целуват — намеси се Грифит.
	— Не! Не! Лайънъл долу! Сега!
	Блестящи капчици пот покриха слабото лице на Хенри.
	— Вие се подигравате с мен.
	— Е, съвсем малко. Ваше Височество — Грифит взе Лайънъл от Мериън, въпреки че тя се поколеба да му го даде, и го пусна да стъпи на крачетата си. — Не се качвай по столовете — нареди той на детето.
	— Наистина ли няма да направите опит да ме смените? — Хенри избърса челото си с ръкав.
	— Както и ти няма да затвориш Лайънъл в Кулата? — Грифит замахна със сабята си, за да подсили значимостта на въпроса.
	— Разбира се, че няма.
	— Разбира се, че няма — повтори Мериън. — Нашият крал винаги е бил мъдър.
	— Като лорд Грифит и лейди Мериън.
	— Да се сгреши е човешко — каза Грифит. — Но само глупците повтарят грешките си.
	Лайънъл загука разтревожен, когато намери Хани свита върху стола на Уентхейвън да ближе ранената си лапа. С детска невинност момчето протегна ръчичка към кучето, за да я подуши, след това внимателно започна да го гали.
	Дали по него нямаше останала от Уентхейвън миризма? Може би, защото Хани прие с удоволствие ласката и като въздъхна, доверчиво отпусна глава в скута на Лайънъл.
	Хенри наблюдаваше сцената, без да издава чувствата си.
	— Това доказателство за брака…
	— … се намира на сигурно място — Мериън не посмя да каже повече.
	Хенри явно беше облекчен.
	— Добре. Настоявам да не става достояние на никого, ако не за моята, то за сигурността на кралицата.
	— И аз мога да се закълна в това, Ваше Височество — каза Мериън.
	Хенри отстъпи към вратата. Погледът му беше леден, а изразът на лицето му суров.
	— Докато това доказателство е на сигурно място, мисля, че вашата сигурност е гарантирана.
	Сърцето на Мериън щеше да се пръсне от начина, по който завърши всичко — Хенри сразен, Грифит отхвърлен. В края на краищата тя беше жена. Може би не от най-обичания тип жени, може би не жената, която Грифит сам би си избрал, ако съдбата му беше дала възможност да избира, но все пак жена. Сякаш нейната майка, графиня Уентхейвън, й прошепна всичко това. И тя извика с умоляващ глас.
	— Чакайте!
	Хенри се закова изненадан от тази молба и вдигна вежда.
	— Лейди Мериън? Имате и други претенции към мен?
	— Само една. Ваше Височество — тя отиде при него и падна на колене. — Моля ви да приемете моята клетва за вярност.
	Тя вдигна очи към него и пресрещна погледа му. Едва сега Мериън разбра до каква степен Хенри умее да скрива чувствата и мислите си — задължително условие за един монарх. Даже с мимолетно трепване на миглите си не показа, че е схванал същността на молбата й. През очите му не премина даже сянка на неодобрение към времето и мястото, които беше избрала. Вместо това той с готовност взе ръцете й в своите и каза.
	— Няма ли някакви условия желанието ти да бъдеш мой васал?
	— Никакви, Ваше Височество — отговори тя. — Ще бъда твой васал. Ще разполагаш с моята вяра, преданост и вечна почит, независимо от всички живи и мъртви. Заклевам се в това — в името на Дева Мария… която като мен е майка на мъжка рожба.
	Хенри кимна, изглеждаше доволен. След това й помогна да се изправи. Те трябваше да скрепят тази клетва с целувката на помирението, но Мериън установи, че никога не й се бе налагало да целуне по-малко отзивчив човек. Кралят стоеше безмълвен, с ледено лице, и очевидно очакваше тя сама, доброволно, да подпечата договора им.
	За неин срам, тя се подвоуми. Тази последна стъпка й се видя много трудна. Нещо в нея се възбунтува и тя разбра, че не може да докосне с устни човека, който беше заплашил живота на сина й.
	Накрая Хенри каза.
	— Приеми го като знак за моето уважение. Нямаш друг.
	Изненадана, тя погледна към празните си ръце.
	— Е, значи нямам — но думите му я освободиха от всякакво колебание, тя обви раменете му с ръце и го целуна по устните.
	Той също я целуна. Не беше приятна целувка. Беше целувка, с която й напомни, че господарят е той. След това я побутна към Грифит.
	— Дръзко момиче си си намерил, лорд Грифит. Внимавай, защото не се знае какво весело хоро ще завърти около теб.
	— За това се моля, Ваше Височество — Грифит я пое в прегръдките си. — За това се моля.
	— Ще заживеете в новото си имение на уелската граница, разбира се.
	— Както заповяда моят господар — Грифит притисна още по-силно Мериън. — Но ви моля да ми разрешите първо да посетим родителите ми в Уелс, за да отпразнуваме сватбата както подобава.
	— Това е чудесна идея. Честно казано, ако стоите далеч, далеч от Лондон, от двореца и от мен, това ще бъде още по-хубаво.
	Хенри стигна до вратата, хвана бравата, но не я натисна. Изглеждаше замислен за нещо. Грифит се напрегна. Без да се обръща, Хенри заговори.
	— Искам да ви благодаря, лейди Мериън, че ми напомнихте за удоволствието, което моята кралица ще изпита при коронацията. Веднага щом в Уестминстърското Абатство бъдат готови и организират церемонията, архиепископът ще постави короната на нейната достойна глава и ще й даде всичките права на една кралица — той остана мълчалив, загледан пред себе си. Бавно, като че ли не изпитва никакво смущение от думите си, той продължи. — Ще й позволя да ви пише, лейди Мериън. Толкова често, колкото иска. Вашето приятелство означава много за нея и очаквам да чуя, че то ще става още по-топло и вярно през дългите години, които ни предстоят.
	Той натисна бравата, отвори вратата и излезе, преди Мериън да успее да отговори.
	Но се изпълни с благодарност. Отпусна глава в ръцете на Грифит и зарида от облекчение. Веднага щом събра сили, се опита да заговори.
	— Страхувах се… че съм оплескала непоправимо нещата за нея. Страхувах се… че ще обвини нея за моята дързост и ще го използва за пореден път да ни накаже. Но той я обича. Истински я обича. Мислиш ли — лицето на Грифит започна да плува пред очите й, — че смята да ни остави да отгледаме спокойно Лайънъл?
	— Да, мисля — гласът на Грифит прозвуча плътен и дрезгав, като че ли се опитваше да се пребори с някакво бурно чувство в себе си. — Ако не е имал това намерение, щеше да извика стражите си да ни посекат. Досега щяхме да лежим мъртви на пода.
	— Мъртви на пода? — тя премигна и впери очи в него, опитвайки се да разбере причината за грубия му тон. При вида на изкривеното му лице тя подскочи от ужас.
	— Грифит!
	Той се надвеси над нея — огромен каменен къс, който всеки миг ще се откърти от скалата.
	— Това, което искам да знам, е как все се забъркваш в такива опасни каши?


>	Двадесет и втора глава

	Вцепенена, Мериън зяпна насреща му.
	— Какви опасни каши?
	— Какви ли? — изрева той. — Влизам тук и те заварвам да спориш непокорно с краля на Англия. И ти ме питаш какви опасни каши.
	— Аз не…
	— Всеки мъж на английските острови те желае толкова, че е готов да убива за теб, и ти питаш какви опасни каши?
	— Това не е…
	— Полата ти е съдрана до коленете, ръката ти е изгорена, цялата си изпръскана с кръв и ти питаш…
	Тя загуби търпение и побесняла пристъпи крачка.
	— Ах ти, надут, надменен хвалипръцко. Как смееш да ми говориш за опасност, след като със собствените си очи те видях да се биеш с Харботъл само с един боен чук в ръка? Когато видях как Кледуин изпраща стрелите си по теб? Когато те видях да нахлуваш сам в крепостта на Уентхейвън?
	Тя усети, че някой крещи и разбра, че крещи самата тя. Погледна виновно Лайънъл и се стегна, за да види как по детското му личице се изписва страх. Но вместо това видя момченце, което се забавляваше с кучето и наблюдаваше препирнята между възрастните с голям интерес. Като зрител на игра с топка, той премести поглед от Грифит към нея, очаквайки следващото подаване.
	Тя не го разочарова. Заби пръст в кожения нагръдник на Грифит и заяви.
	— Трябваше да забия ножа в сърцето ти, когато имах възможност да го направя.
	— Трябваше, но знаеше, че съм прав.
	— Трябваше, но ти нямаш сърце.
	— Нямам ли? — той разкъса нагръдника си. — Нямам ли? — грабна ръката й и я сложи на гърдите си. — Сърцето ми бие за теб, милейди, три пъти по-силно. Ако не думка от ужасите, които наистина те заплашват, кънти от ужасите, които си представям, че те заплашват. Всички ме познават като уравновесен, спокоен и разумен мъж с добро име. Сега непрекъснато съм побъркан от тревога, гняв и страст — дланта му натисна ръката й в горещите си гърди. Очите му се присвиха и се задълбаха в лицето й, после се спуснаха надолу и пак се вдигнаха нагоре. — Най-вече от страст.
	— Ха! — тя отдръпна рязко ръката си и залитна назад. — Най-вече от глупава…
	Той не помръдна, но я наблюдаваше толкова напрегнато, че й заприлича на дебнещ плячката си звяр.
	— Най-вече от глупава измама и глупава мъжка…
	Той дишаше шумно през леко отворените си устни. Клепачите му се сведоха. Изглеждаше гладен и жаден за сън. И — както той сам твърдеше — побъркан от страст.
	— Най-вече… — тя забрави какво искаше да каже. Знаеше само какво иска да направи.
	Да протегне ръка към него. Да го докосне. Да усети вкуса му. Да се съедини с него.
	И той искаше същото. Тя усещаше възбудата му дори във въздуха, чувстваше излъчваната от него горещина.
	Вдигна ръка. Трепереше. Отпусна я до тялото си.
	— Сега, Грифит, сега… Грифит, трябва да намерим разрешение за…
	— За какво?
	Тя не знаеше.
	Грифит не свали прелъстителния си поглед от нея, докато тръгваше към вратата. Рязко я отвори.
	— Арт!
	Арт се изтъркаля през вратата, Долан го последва и падна отгоре му.
	— Подслушвали сте през ключалката! — изстреля вбесен Грифит. — Нещо интересно чухте ли?
	Засрамен, Арт се изправи на крака, но Долан си остана на пода и самодоволно се подхилваше.
	— Нищо, което не сме знаели.
	— Къде е Хенри? — попита Грифит.
	— Кралят замина. Изскочи оттук, сякаш самият дявол го гонеше. Взе цялата си свита — Арт поклати глава. — Не остана поне да хапне и това буди известно недоволство.
	Грифит мрачно се усмихна.
	— Така и мислех.
	— Взе и бойците на Кледуин — каза Долан с наслада. — Ще му извият врата до две седмици.
	— Надали някой заслужава това повече от него — рече Арт.
	Грифит спокойно се върна до Мериън и взе ръката й. Обхвана китката й с пръсти, като белезници, само че по-силни, по-топли и много, много по-чувствени.
	— Погрижете се за детето. Двамата с лейди Мериън отиваме да пояздим.
	— Да яздите? — без да повярва, че намеренията им са точно такива, Арт описа кръг с ръката си. — Но тук има предостатъчно стаи…
	Грифит го погледна свирепо.
	— Да пояздим, Арт!
	Долан сръга Арт с лакът.
	— Има предвид, че не иска лейди Мериън да бъде преследвана от някакви лоши спомени.
	— Това е глупаво — каза Арт. — Къде ще отидат?
	Долан бурно се разсмя и каза.
	— Няма значение къде. Откога не ти се е случвало да се побъркаш от мерак?
	Грифит и Мериън не изчакаха да чуят отговора на Арт. Грифит — защото наистина се побъркваше от мерак, а Мериън — защото го следваше като вол ралото. Те излязоха през главната врата и пред погледа на Мериън се откри гледката на група наемници, навързани един за друг като прасета, които водят на пазара, усмихнати слуги, изморени кучета и няколко ранени в боя, но превързани вече воини.
	— Грифит, не трябва ли да…
	— Не.
	— Но някои от моите хора…
	— Добре са.
	— Ти си жесток.
	Той спря толкова рязко, че тя се блъсна в него. Пое я в прегръдката си и я целуна. И не спря, докато тя не забрави за своите хора и за всичките си задължения. Тя забрави войната, скръбта, срама. Когато я отдели от себе си, тя слабо долови окуражителни викове някъде наоколо, но те не означаваха нищо за нея. Само неговите думи достигаха до сърцето й.
	— Не съм жесток — заяви Грифит. — Ела с мен, скъпа моя, и ще ти докажа това.
	— Можем да вземем моя кон.
	Той й се усмихна с онази усмивка, с която я бе спечелил за първи път. Златните му очи блестяха и те я стопляха и ободряваха. Скоро тя седеше пред него върху гърба на собствения си неоседлан кон, преди още и наполовина да си е върнала здравия разум. Но да бъде с всичкия си здрав разум сега изобщо не й трябваше. Само го попита.
	— Къде отиваме?
	— Към река Северн. Там, на брега, дочух шепота на феите — ръката му по-здраво я притисна през кръста. — Ожених се за теб пред Светата църква. Но сега искам и благословията на древните магьосници.
	— Не са ти необходими магии.
	— Е, това нищо няма да ни струва.
	Тя отпусна глава на рамото му и каза.
	— Само ме обичай.
	В очите му искреше вълнение и той въздъхна.
	— За Бога, за какво мислиш, че е било всичко това?
	За какво ли, помисли тя и я побиха ледени тръпки. Разбира се всичко беше заради нейните луди амбиции. И никакви сладки приказки или безумна страст не можеха да променят това. Тя не можеше да приеме топлината и близостта, не можеше да се измъкне… Но не намираше сили да разкрие пред него угризенията си. Бавно се отдръпна. Той се опита да я притегли отново, но тя се възпротиви.
	— Ако знаеше истината за мен, няма да пожелаеш дори и да ме докоснеш.
	Почувства колко е напрегнат. Той отпусна ръката си и каза.
	— Съмнявам се.
	— Ти беше прав. Аз исках трона както за Лайънъл, така и за себе си.
	— Знам.
	— Без да съм негова рождена майка, защото майка му никога…
	Той я прекъсна.
	— Изискваш от себе си прекалено много.
	— Не е прекалено — промълви тя и избърса очите си.
	— Моята майка ми е казвала, че единствената майка, която винаги постъпва правилно, е тази, която няма свое дете.
	Той искаше тя да се усмихне. И тя наистина се усмихна, но усмивката й беше нещастна. Ъгълчетата на устните й потръпваха и тя трябваше да навлажни устни, преди да каже.
	— Баща ми почти никога не е постъпвал правилно.
	— Може би е правил най-доброто, на което е способен, ръководейки се от разбиранията си — предположи Грифит. — Може би това е било всичко, което той е знаел как да направи.
	Мериън се съгласи, защото си спомни кроежите и плановете, които бе правила за Лайънъл.
	— Може би всички постъпваме така.
	— Тези хора, които живееха при баща ти… аз тъкмо идвах, когато си заминаваха…
	Мериън унило се изсмя. Чудеше се какво ли си мисли той за поголовното ограбване на замъка.
	— … казаха, че Уентхейвън паднал от кулата.
	— Казали са истината — тя погали гривата на коня. — Опита се да ме убие, но разбра, че не може — тя стисна здраво в шепа грубите косми и добави. — Но Сесил можеше.
	За миг той сякаш онемя, но след това я попита, като с мъка изговаряше думите.
	— Сесил? Ти… имаш предвид Сесил…
	— И тя се оказа не по-малка глупачка от мен — Мериън отново погали коня, припомняйки си искрената скръб на Сесил над мъртвото тяло на Уентхейвън. — Но в утробата си тя носи дете от Уентхейвън, мой брат или сестра. Тя е бременна и нещастна.
	— А след като се роди детето?
	Мериън вдигна рамене.
	— Предполагам, че пак ще се забърка в някаква каша.
	Грифит спря на склона над реката и се загледа в извиващата се тясна ивица вода. Там сякаш търсеше отговора на някаква дилема, защото, когато се плъзна от седлото, той вдигна лице към нея и я попита е пакостлива усмивка.
	— Би ли я дала на Долан?
	Тя се подпря на раменете му и се вгледа в очите му.
	— На Долан? — повтори бавно тя.
	— Да — широко се ухили той, — на Долан.
	Тя си представи за миг проклетия стар моряк и изисканата, претенциозна Сесил и неудържимо се разсмя.
	— Кого от двамата искаме да накажем?
	Той също се засмя и я притегли в прегръдката си.
	— Те са си лика-прилика.
	Усмивката му се стопи пред погледа й. Объркване и болка погълнаха веселието и той мъчително преглътна, преди да каже.
	— Не само ти си постъпила глупаво.
	— Какво имаш предвид?
	Ти беше права. Хенри искаше да погуби Лайънъл.
	Желаеше я от цялото си сърце. Копнееше за тялото й, но не можеше да я остави да вини единствено себе си, когато и той беше виновен наравно с нея. Изпита болка, когато се отдръпна, заболя го от едва сдържаното желание да я грабне в прегръдките си и да я обича… за цял живот. Болката роди ярост и той избухна.
	— По дяволите! Но как можа Хенри да ме измами толкова ловко?
	— Ти си мъж — тя вдигна рамене, като че ли този факт обясняваше всичко. — Мъжете като теб мислят само за чест и справедливост. Никога не се замислят за чувствата. Хенри можеше да бъде добър и справедлив към Лайънъл, но само ако не го беше видял. Когато погледна личицето му, той виждаше пред себе си единствено Ричард III.
	Грифит се съгласи.
	— Това е вярно.
	— Не крал Ричард III, когото Хенри победи и който се би и умря за короната. Може би този Ричард Хенри би могъл да разбере и дори да му прости. Не, когато Хенри погледна Лайънъл, той видя онзи Ричард, който е озлочестил съпругата му. Него Хенри не можеше да понася.
	Жестокото чувство на ограбен собственик беше завладяло Хенри, но Грифит разбираше чувствата му, което беше още по-лошо. Защото той някога бе изпитвал същите чувства — когато мислеше, че Лайънъл е син на Мериън и тя е била озлочестена от Ричард. С плътен, дрезгав глас той помоли.
	— Кажи ми сега. Тук сме в безопасност. Къде криеш доказателството за брака?
	— Изгорих го.
	Той я пусна и залитна.
	— Но ти каза на краля…
	— Че е на сигурно място. Не съм излъгала.
	— Ти каза… ти каза, че никога няма да го унищожиш. Нали го пазеше за Лайънъл. Каза, че това доказва неговия произход.
	В очите й бликнаха сълзи и тя сведе поглед.
	Той нежно пое ръцете й в своите и ги обърна с дланите нагоре. Пришките по палеца й се бяха подули, мехурчетата се бяха пукнали, за да оставят завинаги отпечатък върху плътта. Показалеца и средния пръст бяха с опъната и лъскава кожа, почти синьо-черни, а ръката й беше възпалена и гореше.
	Тя беше изгорила пергамента в стремежа си да постъпи правилно, защото той сурово бе разкрил същността на нейните амбиции и тя се срамуваше от тях. Сега беше негов ред да се засрами — за грешната си преценка по отношение на Хенри и за суровостта, с която беше преценил Мериън.
	— Знам рецептата на майка ми против изгаряне — той докосна наранената ръка и тя потръпна. — Мога веднага да събера билки и…
	Не това искаше да каже той, разбира се. Трудно му беше да говори, не намираше подходящите думи, но трябваше да опита да поправи грешките.
	— Исках да се откажеш от преследването на тази мечта, защото бях сигурен, че тя не е по силите ти. Вярвах, че моята чест е много по-важна от твоята. Ти ми доказа, че не съм бил прав — и за твоята сила, и за твоята чест. Разбирам — той пусна ръката й. — Наистина разбирам. Ти искаше Лайънъл да бъде крал на Англия. Искаше да бъдеш до него и да делиш с него гордостта. Добре, аз… изпитвам същите чувства към теб.
	— Към мен?
	Лицето му пламна и той тръгна към реката.
	— Аз улових соколица. Малко мъже могат да се похвалят с подобен улов.
	— Соколица? — тя развълнувана го последва. — Мен ли имаш предвид?
	— Дива и свободна, която се рее високо в небето и ме извисява заедно със себе си. Искаш ли да се разходим? Сега имаме време. Няма кого да спасяваме, няма с кого да се бием…
	Здравата й ръка се плъзна под лакътя му.
	— Искам.
	Грифит посочи към малката горичка нагоре по реката.
	— Хайде да отидем там. Като че ли е подходящо място за среща с феите.
	Тя го погледна и той видя вълнението в очите й.
	— Много искам да отидем там — каза Мериън, — а ти да ми разкажеш за соколицата.
	Това, което в началото беше смутило неговата птица, сега я примами и дори тя го разбра. Те се отправиха към горичката.
	— Разбира се, повечето мъже дори не се и опитват да уловят такава птица. Те се страхуват от човката й, от ноктите й, но завиждат на мъжете, които я притежават.
	— Мислиш, че другите мъже ще ти завиждат, че си се оженил за мен? — тя изсумтя. — Другите мъже имат съпруги, които шият и готвят, които се грижат за своите семейства. Никога не се дуелират и не се втурват сами да предизвикват своя крал. Когато приятелите ти се приберат у дома, ще кажат: „Горкият Грифит, никога няма да има миг спокойствие с тази яростна лейди Мериън“.
	— Да, така ще кажат. Но нощем ще си представят, че се любят с яростната лейди Мериън и простодушните им женици ще се чудят откъде ли е дошъл този изблик на страст — той я прегърна. — Докато само аз ще имам истинската лейди Мериън, кралицата на моя дом, на сърцето ми, на постелята ми.
	— Мислех, че съжаляваш, че Хенри те е заставил да се ожениш за мен.
	— Кой мислиш даде тази идея на Хенри?
	Тя го бутна толкова силно и изненадващо, че той се претърколи, спънал се в един пън.
	— Ти ли го направи?
	Той кимна, но тя продължи да разпитва.
	— И защо го направи?
	— Защото аз… аз… загубих самообладание.
	Но тя продължаваше да го гледа, без да разбира. Затова Грифит поясни.
	— Винаги е така, когато ти се намесиш. Постъпих глупаво и прибързано, когато те вмъкнах в леглото си, когато те отведох в моя дом против волята ти — той се изправи и я погледна право в очите, — и съм доволен. Доволен съм, че извърших всичко това!
	— Но ти не обичаш да губиш самообладание. Ти негодуваш, когато те предизвикам да загубиш самообладание.
	Сега трябваше да й каже.
	— Исках да ми вярваш сляпо — трябваше да й каже за отдавнашната обсада на замъка „Пауъл“. — Ти като че ли с шестото си чувство разпозна моята страхливост и се отнесе справедливо — трябваше да й каже как младежката му ярост беше причина да отнемат замъка от баща му, а също и окото на Арт. — Ти не ми даде нищо.
	Той искаше да й каже, наистина искаше да й каже. Но затова беше необходима повече смелост от тази да завладееш сам един замък, и той се замисли дали ще може да разголи душата си пред Мериън, без да потръпне от срам или да завие от болка. Смелият воин вътре в него, този, който го беше дисциплинирал години наред, се страхуваше, че изповедта му може да прозвучи глупаво, или пък ще нарани, или — най-лошото от всичко — ще предизвика сълзи в очите му.
	Всъщност, те вече бяха насълзени, защото тя се приближи и избърса страните му.
	— Грифит, Арт ми разказа за обсадата и превземането на замъка, разказа ми за страха ти да не сгрешиш отново. Но аз не те обичам заради това, че умееш да се владееш. Аз обичам мъжа в теб, който реве от ярост и се смее от щастие. Който обича една соколица с такава страст, че я укротява, без да си дава сметка за това.
	Той нежно взе ръцете й и ги допря до лицето си.
	— Затова ли ме обичаш?
	— А за какво друго? — тя се усмихна и огромните й зелени очи му напомниха за пролетта. — Нима мислиш, че те обичам, когато си твърд и студен като камък?
	— А не ме ли обичаш?
	— Е… да. Наистина те обичам, когато се перчиш — тя кокетно премигна. — Тогава ми се иска да се смея.
	Той сковано отвърна.
	— Радвам се, че съм причината за веселието ви, милейди.
	Тя се засмя. Долепи устни до неговите и промълви.
	— Знаеш ли кога разбрах, че ме обичаш?
	— Когато ти казах ли?
	— Никога не съм вярвала на думите на мъжете. Не, разбрах, че ме обичаш, когато насочи сабята си към краля.
	— Това беше глупост от моя страна — той изруга. — Непростима глупост. Ако действително притежавах самообладанието, с което се хваля, щях да намеря друг начин да отбия яростта на Хенри.
	— Беше глупост, нали? — тя се усмихна и върху страните й се издълбаха трапчинки. — Но аз пък направих необходимото.
	— Моля за извинение, бихте ли повторила, милейди?
	— Заклех се във вярност на Хенри, за да те защитя.
	Той отново загуби самоконтрол, както винаги ставаше, когато беше с нея.
	— Какво? — изрева той.
	— Все някой трябваше да направи нещо! Хенри притежаваше част от твоето сърце и аз не можех да позволя да си тръгне по такъв начин. Можеше да се върне за Лайънъл и за мен и ти тогава трябваше да се биеш за нас — тя печално поклати глава. — Ако успях да науча нещо през този ден, то е, че не мога да понеса да умреш заради нас. Заради мен.
	— Това е мое право.
	— Да, но само ако аз ти позволя.
	Беше вбесен. Тя искаше да го защитава. Него! Най-добрият воин на Уелс и Англия. Той виждаше как слънцето блести в медените й коси, докато тя се отдалечава към горичката. Виждаше зелените очи, сведени надолу от вълнение. Загледан в Мериън, той се закле.
	— Ще те окова с вериги за постелята си.
	Вълнението й премина в смях.
	— Но първо трябва да ме хванеш.
	Той забърза след нея.
	— Мислиш ли, че не мога?
	Тя извика, обърна се и се шмугна между дърветата, докато гласът й се носеше по вятъра.
	— Кой може да хване една соколица?
	— Кой може да хване соколица? — той се закова на място, овладя се и размисли върху въпроса. — Кой ли? Та те са най-бързите птици — засмя се и продължи бавно напред към мястото, където щяха да бъдат само те двамата. Свали дрехите си и прошепна на вятъра. — Кой може да хване соколица? Само мъдрият ловец, който знае каква примамка да използва.
