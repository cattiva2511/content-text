P>
	Знам, че се лепят мухи на мед,
	знам и кой със тога се намята,
	знам, че злото има свой разцвет,
	знам, че чакат круши от върбата,
	знам дървото, видя ли смолата,
	знам кое и как да го прахосам,
	знам лентяя и потта пролята —
	всичко знам, но не и аз какво съм.

	Знам на ближен ризите безчет,
	знам и колко расов е абата,
	знам и монахиня с луд късмет,
	знам го господаря по слугата,
	знам ги номерата във играта,
	знам как лудият заглажда косъм,
	знам на много бурета вината —
	всичко знам, но не и аз какво съм.

	Знам дръглив катър и кон напет,
	знам какво е пяна на устата,
	знам жените и за мой късмет,
	знам кого го бие днес парата,
	знам наяве и насън нещата,
	знам със ерес как да ви ядосам,
	знам, че Рим е пъпът на земята —
	всичко знам, но не и аз какво съм.

	Ваша милост, блъскам си главата,
	знам кое и как виси на косъм,
	знам, че песента ми е изпята —
	всичко знам, но не и аз какво съм.
P$
