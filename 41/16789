	Тийнейджърството е бурен, предизвикателен и враждебен период. През него в рамките на един ден и дори на един час тийнейджъра може да прескача от зрелостта към детинщините, от разума към абсурда, от миловидното поведение към отблъскващите постъпки. Но в повечето случаи поведението им е неприятно. И това е напълно нормално в този период на постепенно придобиване на независимост. Много често независимостта се отстоява чрез неправилно поведение или чрез употреба на алкохол, цигари и наркотици. Тютюнопушенето като че ли е най-масовото явление сред учениците. То се свързва с придобиване на чувство за независимост, за свобода и преход към света на възрастните. Пушенето на цигари е начин да се приобщиш към компанията, да общуваш и да покажеш, че съществуваш и че си някой. То е част от идентичност и нов начин за изразяване на себе си. Цигарата за ученика е средство за повишаване на самооценката му и за печелене на авторитет. Така той се чувства по отворен, по самоуверен, по зрял. Момчетата се чувстват по мъжествени, а момичетата по изтънчени и по секси.
	Примерът на родителите, учителите, лекарите дори, както и лесната достъпност на цигарите (продават се масово и легално), води до подценяване на рисковете свързани със здравето и с никотиновата зависимост. Знанията на учениците за наркотичните вещества в това число и никотина са придобити изцяло от разкази на приятели и близки. Общоприетите вярвания за магическата сила на цигарите се приемат от тийнейджърите и се нехае за истината. Поради тези причини към първата цигара посягат не само изоставащите и децата в риск, но и отличниците, които се страхуват от етикета задръстен. Смея да заявя, че много родители приемат пушенето на техните тийнейджъри, дават им пари за цигари, пушат заедно с тях и се примиряват с по-малкото зло според тях.
	Всеки човек разполага със собственото си здраве и живот и има право на личен избор — да пропуши или не, да спре или да продължи да пуши. Изборът как да протече животът му е изцяло негов. Живот прекаран в пушене има своите последици. Но пушенето не е забранено. За да вземе решение обаче младия човек той трябва да бъде напълно информиран:
	— Какъв е състава на съвременната цигара;
	— Как този състав руши нашето здраве и какви са пораженията върху всички органи и системи на организма;
	— Какво говорят научните изследвания, експерименти, доклади;
	— Зависимостта от никотина — силна, опасна и коварна;
	— Триковете на големите тютюневи компании в маркетинга насочен към деца.

	Непрекъснатото и открито говорене и прилагането на програми насочени към борба с този порок може да намали броя на пушещите млади хора, които са нашето бъдеще.
