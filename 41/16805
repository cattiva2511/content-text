	[* Вероятно и тази творба е писана през лятото на 1461 г. в Мьонския затвор.]
P>
	— Кого ли чувам? — Мен. — Коя си ти?
	— Душата ти. На косъм от смъртта
	съм вече аз, че страшно ме гнети
	да гледам как се гърчиш в самота
	като пребито куче. — Участта
	ми те вълнува? — Твойта страст е дива.
	— Какво ти пука? — Тя и мен убива.
	— Разкарай се, пък ще му мисля аз.
	— Кога? — Когато за това ме бива.
	— Ще млъкна. — Мога и без твоя глас.

	— Какви ги мислиш? Времето лети…
	— На дърта кранта стигнах възрастта.
	— Но нищо не научи. — Знам. — Почти
	е лудост твойто. — Само лудостта
	изцяло ни потапя в сладостта.
	Като муха на мед съм аз. И ми отива.
	— Защо говориш тъй? — Нима не бива?
	Когато зная нещо, слагам бас.
	— И губиш. — Но оказвам съпротива.
	— Ще млъкна. — Мога и без твоя глас.

	— Почернена от твоите черти,
	скърбя. Невежество и тъпота
	все някой може и да ги прости,
	а ти нарочно плюеш на честта;
	сред грозното едната красота
	не щеш да видиш — наглост те опива…
	Коя е твоята алтернатива?
	— Ще стане ясно, като пукна аз.
	— Смили се, Боже! — Ей, че си бъбрива!
	— Ще млъкна. — Мога и без твоя глас.

	— Живота си защо опропасти?
	— Защото тъй на мен ми предвеща
	Сатурн — с покварата да съм на „ти“.
	— Безумие! Спомни си мъдростта
	на Соломон! Какво гласеше тя?
	„На мъдрия, че ум при ум отива,
	звездата му е винаги щастлива.“
	— Но аз пък вярвам в лошия си час,
	което ми е всъщност лайтмотива.
	— Ще млъкна. — Мога и без твоя глас.

	— {s}В{/s} живота вярваш ли? — С усмивка крива.
	— {s}И{/s} измъчвай се, но имай цел красива!
	— {s}Й{/s}еромонасите за туй ги бива.
	— {s}О{/s}т ум и разум бягаш. — Тук съм аз.
	— {s}Н{/s}ауката е като златна нива.*
	[* Последната строфа съдържа акростих с името на поета (Вийон).]
	— Така ли? — Ако все на зле отива,
	ще млъкна. — Мога и без твоя глас.
P$
