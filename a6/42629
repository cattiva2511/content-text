	По улицата вървяха млада жена и малко момче с колело. Неволно чух техния разговор:
	— Мамо, Кажи ми има ли невъзможни неща?
	— Няма такива, моето момче. Всичко е възможно.
	— Ама не е точно така. Не можеш просто ей така да полетиш, без нищо.
	Последва дълга пауза и майката отговори:
	— Да, така е. Повечето хора не могат, но някои все пак се научават.
	Малкият философ продължаваше да разсъждава на глас и да търси истината.
	— Не можеш с прости обувки да надбягаш някой с колело.
	Тогава майката реши да предизвика сина си:
	— Я да видим! Старт! — и двамата се втурнаха да се надпреварват. След трийсетина метра, на финала, младата жена се оказа първа.
	— Видя ли, че е възможно! — извика радостно тя. — И обувките ми не са вълшебни, а най-обикновени.
	Гледах тази мила сцена и си помислих: Кога стават възможни невъзможните неща? Продължих мислено да беседвам със себе си:
	Въпрос: Невъзможно е да си останем деца. В противен случай сме инфантилни.
	Отговор: Да, но можем да си запазим детското любопитство към света.
	Въпрос: Невъзможно е времето да се върне назад.
	Отговор: Да, но е възможно да се връщаш често към хубавите моменти. А лошите — да позволиш на вятъра да ги издуха. Така се върви по-леко напред.
	Въпрос: Невъзможно е да не грешиш.
	Отговор: Да, така е. Но е възможно да простиш на себе си и на другите.
	Въпрос: Невъзможно е да запазиш приятелството и любовта завинаги.
	Отговор: Възможно е, ако: пребориш егото си, не нараняваш другите и се учиш да обичаш.
	Въпрос: Как можеш да се научиш да обичаш?
	Отговор: Трябва само да поискаш и да не се страхуваш. Дори понякога да бъдеш наранен, това си струва. Защото сърцето е най-пълно, когато го отвориш за другите.
