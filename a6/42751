E>
	Те казаха: „Ти си полудял заради Онзи, когото обичаш“.
	Аз казах: „Само лудите познават вкуса на живота“.
@	Йофи’и „Рауд Ал Райахин“
E$


>
	Първото, което мога да ви кажа, е, че живеехме на шестия пеша и че за мадам Роза, с тия килограми на гърба и само с два крака, това си беше истински извор на всекидневие с всичките му мъчнотии и неволи. Тя ни го напомняше всеки път, когато не се оплакваше, от друга страна, защото на това отгоре беше и еврейка. Здравето й също никакво го нямаше и пак в началото ще заявя пред вас, че тая жена заслужаваше един асансьор.
	Трябва да съм бил на три години, когато за пръв път видях мадам Роза. Преди това нямаш памет и живееш в неведение. Аз излязох от неведението на три- или четиригодишна възраст и от време на време то ми липсва.
	В Белвил имаше още много евреи, араби и негри, но мадам Роза все самичка се катереше нагоре до шестия. Казваше, че някой ден ще умре на стълбището, и всички хлапета надувахме гайдата, защото винаги така се прави, когато някой умира. Събирахме се по шест-седем хлапета, понякога и повече при нея.
	Отпърво не знаех, че мадам Роза се грижи за мен само заради записа в края на месеца. Едва на шест или седем години го научих и останах като гръмнат, когато разбрах, че съм платен. Дотогава си мислех, че мадам Роза ме обича просто така и че ние значим нещо един за друг. Цяла нощ плаках, това беше първата ми голяма мъка.
	Щом видя, че ми се стъжни, мадам Роза ми обясни, че семейството е вятър работа, че има дори такива, дето отиват на почивка и си оставят кучетата вързани за някое дърво, че всяка година три хиляди кучета умират така, лишени от любовта на своите ближни. Тя ме взе на скута си и ми се закле, че съм най-скъпото нещо в живота й, но аз веднага се сетих за записа и си тръгнах разгневен.
	Слязох долу в кафенето на господин Дрис и седнах срещу господин Хамил, който е бил амбулантен търговец на килими във Франция и какво ли не му е минало през главата. Много са му хубави очите на господин Хамил, стоплят всичко наоколо. Когато за пръв път го видях, той беше вече много остарял и оттогава досега все това прави.
	— Господин Хамил, защо винаги се усмихвате?
	— Така благодаря на бога за добрата си памет, малки ми Момо.
	Аз се казвам Мохамед, но всичко живо ми вика Момо, за да е по-мъничко.
	— Преди шейсет години, на младини, срещнах една девойка и тя се влюби в мен, аз също се влюбих. Осем месеца продължи любовта ни, после я преместиха в друг дом, но аз още я помня, вече шейсет години. Казвах й: няма да те забравя. Годините минаваха, аз не я забравях. Страх ме беше понякога, с толкова много живот пред мен — какво да се заричам аз, нещастният човечец, когато гумата за триене е в ръцете на бога? Сега вече съм спокоен. Няма да забравя Джамила. Не остана много време, ще умра преди това.
	Сетих се за мадам Роза и малко се поколебах, но все пак го попитах:
	— Господин Хамил, може ли да се живее без любов?
	Той замълча. Пийна си малко ментов чай — помага за здравето. От някое време насам господин Хамил постоянно носеше сива джелаба, за да не го сварят по сако, щом му пристигне повиквателната. Погледна ме и нищо не рече. Помислил си е навярно, че съм още забранен за малолетни и има неща, дето не ми е работата да зная. Трябва да съм бил седемгодишен тогава, може и осем, не знам точно, не са ми сложили дата, както сами ще разберете, щом се опознаем по-добре, стига да решите, че си струва.
	— Господин Хамил, защо не ми отговаряте?
	— Много си млад още, когато човек е млад, по-добре да не знае някои неща.
	Господин Хамил, може ли да се живее без любов?
	— Може — каза той и сведе очи, сякаш се засрами. Аз се разревах.
	Дълго време си нямах представа, че съм арабин, понеже никой не ме обиждаше. Чак в училище ме научиха. Ама не налитах на бой, нали винаги боли, когато удариш някого.
	Мадам Роза е раждана в Полша, понеже е еврейка, но после се подвизавала няколко години в Мароко и Алжир и знаеше арабски като всички нас. Пак затова знаеше еврейски и често си говорехме на него. Повечето от другите наематели в сградата бяха негри. На улица „Бисон“ има три негърски общежития и още две, където живеят на племена, също като в Африка. Най-много са сараколе, но и тукульорите са доста. Сума племена живеят още на улица „Бисон“, но няма да седна да ви ги изброявам всичките. Останалата част от улицата и булевард „Белвил“ е вече еврейска и арабска. До „Гут д’ор“ е все така, нататък почват френските квартали.
	Отначало не знаех, че нямам майка, и през ум не ми минаваше, че трябва да имам. Мадам Роза гледаше да не споменава такива неща пред мен, за да не ми замътва главата. Не ми е ясно защо съм се родил и какво точно е станало. Махут, един приятел, който е с няколко години по-голям, казва, че всичко идвало от хигиенните условия. Роден е в Казбата, в Алжир, и чак после дошъл във Франция. Хигиената още не била стигнала до Казбата и той се родил, понеже нямало ни бидета, ни питейна вода, нищо. Научил го по-късно, когато баща му тръгнал да се оправдава и му се заклел, че никой не е влагал злонамереност. Махут ми каза, че сега жените, които се подвизават, си имат хапчета за хигиената, но той избързал с раждането.
	Доста майки идваха при нас един-два пъти седмично, но все за другите. Кажи-речи, всичките бяхме курвенски изчадия при мадам Роза и когато курвите заминаваха за някой и друг месец в провинцията, там да се подвизават, всеки път идваха да си видят рожбите преди и след това. Тъй почнаха и моите неприятности покрай майка ми. Как така всичко живо си има, само аз си нямам? Взе да ме присвива корем, получих спазми, за да я накарам да дойде. Отсреща на тротоара имаше едно момче с топка, то ми каза, че всеки път, когато го заболявал корем, майка му идвала. Колко пъти ме боли корем и нищо, после и спазми се появиха — пак нищо. Дори одрисках целия апартамент за по-забележително. Нищичко. Майка ми не дойде, а мадам Роза ми каза, че ако не спра, ще ме даде в Социалните грижи и аз се стреснах, понеже най-напред със Социалните грижи плашат децата. Продължих да дрискам така по принцип, но не беше работа. Тогава бяхме седем курвенски изчадия на пансион у мадам Роза и всичките взеха да дрискат на поразия, защото това децата да не видят нещо, такива купове цъфтяха навсякъде, че аз минавах между капките.
	Мадам Роза и без това си беше стара и грохнала и много навътре го вземаше, нали вече я бяха преследвали като еврейка. По няколко пъти на ден изкачваше шестте етажа с нейните деветдесет и пет килограма и с двата си нещастни крака и щом влезеше и подушеше акото, рухваше в креслото с торбите и почваше да вие — няма как, и нея трябва да я разбираме. Французите са петдесет милиона и тя казваше, че ако всички направят като нас, дори германците няма да издържат и ще си вдигнат дърмите. Мадам Роза добре опознала Германия по време на войната, но после се оправила. Влизаше, подушваше акото и ревваше с пълно гърло: „Това е Аушвиц! Същински Аушвиц!“, защото нея са я затваряли в еврейския Аушвиц. Но с расизма винаги много внимаваше. Например имахме си един малък Моше и тя на него викаше кирлив мангасар, но на мен никога. Навремето не си давах сметка, че въпреки килограмите си, тя е доста изтънчена.
	Накрая се отказах, защото полза никаква и майка ми така и не се яви, но продължи да ме присвива, още дълго имах спазми и дори сега понякога ме боли коремът. След това опитах другояче да стана забележителен. Подвивах това-онова от магазините — я домат, я пъпеш от сергиите. Винаги гледах наблизо да има човек, за да види. Собственикът излизаше и ми отвърташе някой шамар, аз надувах гайдата — колкото и да е, занимаваха се с мен.
	Веднъж откраднах едно яйце от сергията пред някаква бакалница. Собственичката се случи жена и ме видя. Предпочитах да крада, където има жени, защото поне едно знам — майка ми е жена, другояче не става. Взех яйцето и го пъхнах в джоба. Собственичката излезе и аз очаквах да ми прасне един, за да ме забележат. Но тя клекна до мен и ме погали по главата. И на всичкото отгоре рече:
	— Какъв си ми миличък само!
	Отначало си помислих, че свири на тънката струна, за да й върна яйцето, и го стиснах по-здраво в джоба. Какво й оставаше, освен да ми зашие един, нали така ще направи всяка майка, щом те хване? Но тя се изправи, отиде до сергията и ми подаде още едно яйце. И после ме целуна. Изживях такъв миг надежда, че не мога да ви го опиша, няма как. Цяла сутрин стърчах пред магазина и чаках. И аз не знам какво чаках. Понякога добрата жена ми се усмихваше и аз замръзвах с яйцето си в ръка. Бях на шест години или там някъде и си мислех, че е за цял живот, а то излезе за едно яйце. Прибрах се у дома и цял ден ме боля корем. Мадам Роза беше в полицията, защото мадам Лола я беше помолила да лъжесвидетелства. Мадам Лола е една сменена от четвъртия етаж и работа в Булонския лес, а преди да я сменят, била шампион по бокс в Сенегал и беше потрошила кокалите на един клиент в гората, който намерил къде да се изкарва садист, ама казва ли ти някой. Та мадам Роза беше отишла да заяви, че тая вечер с мадам Лола двете били на кино, а после заедно гледали телевизия. За мадам Лола има още да разправям, защото тя наистина не прилича на другите, има и такива. Много я обичах за това.


>
	Това хлапетата са страшно заразително нещо. Едно като почне, всичките повлича след себе си. Седем бяхме тогава при мадам Роза, от тях две само за през деня — сутрин в шест, като минаваше за боклука, ги оставяше познатият на всички метач господин Муса, нали жена му отсъстваше, беше умряла от не знам какво си. Следобед ги вземаше, за да си ги гледа. Бяхме още Моше, по-маловръстен и от мен, Бананя, който вечно се заливаше от смях, защото се е родил в добро настроение, и Мишел — той пък имал виетнамски родители и мадам Роза казваше, че няма да го държи и ден повече, откакто от една година насам не плащаха за него. Еврейката беше мъжка жена, но и тя си имаше граници. Най-често се случваше жените, дето се подвизават, да заминат някъде на майната си, понеже там търсенето е голямо и падат повече мангизи, и тогава даваха децата си на мадам Роза, а после никакви ги нямаше. Дигаха си шапките и хайде мекио. Това са все истории за излишни хлапета, дето не са могли да се абортират навреме. Понякога мадам Роза ги настаняваше в семейства, които се чувстват самотни и са изпаднали в нужда, но мъчно става, има си закони. Почне ли една жена да се подвизава, вече няма право на родителска власт, така е с проституцията. И понеже се страхува да не я лишат, крие си детето, да не й го приберат. Дава го на познати хора, дето думица не можеш да измъкнеш от тях. Що курвенски изчадия видях да минават през мадам Роза, но много малко бяха като мен безвъзвратни. Най-дългите след мен бяха Моше, Бананя и Виетнамеца, докато не го взеха в един ресторант на улица „Мосю Льо Пренс“: сега и да го видя, няма да го позная, толкова е далеч.
	Когато започнах да рева за майка си, мадам Роза ми каза, че много искам и че всички араби са от един дол дренки — пущаш ги под одъра, те ти се качват на главата. Иначе мадам Роза не беше такава, това го говореше само заради предразсъдъците и аз си знаех, че съм й любимецът. Почнех ли да рева, и другите надуваха гайдата и мадам Роза се намери със седем хлапета, които си искаха майките, пищяха, та се късаха и тя получи криза на колективна истерия. Взе да си скубе косите, дето вече ги нямаше, но виж, сълзи имаше много и те течаха от неблагодарност. Закри си лицето с ръце и се нарева до насита, ала тази възраст не прощава. Чак мазилката от стените взе да пада, но не че мадам Роза плачеше, само така, материални щети.
	Косите на мадам Роза бяха сиви и също падаха, и те не държаха вече толкова. Много я беше страх да не оплешивее, това е ужасно за една жена, на която и без това не й е останало много нещо. Задник и гърди си имаше в излишък и щом се погледнеше в огледалото, се усмихваше до ушите, сякаш се мъчеше да се хареса сама на себе си. Неделен ден ще се облече от главата до петите, ще си сложи рижата перука и ще отиде в градинката на площад „Болийо“ да поседи няколко часа изискано. Гримираше се от сутрин до вечер, какво друго й оставаше. С перуката и грима не й личеше толкова и тя все редеше цветя из апартамента, да е по-красиво край нея.
	Щом се поуспокои, мадам Роза ме замъкна в клозета и ме нарече подстрекател, каза ми, че подстрекателите накрая винаги ги тикват в затвора. Обясни ми, че майка ми гледа какви ги върша и че ако искам някой ден да я видя, трябва да живея чисто и почтено, без детска престъпност. Клозетът като че ли още повече беше отеснял и мадам Роза не се побираше цялата заради площта си, да се чудиш колко много имаше за сам човек. Мисля си, че вътре й е било още по-самотно.
	Щом записите за някой от нас спираха, мадам Роза не изхвърляше виновника навън. Така стана с малкия Бананя, баща му не се знаеше и какво можеше да му каже човек, а майка му изпращаше по нещо на половин година и повече. Мадам Роза се караше на Бананя, ама на него окото му не мигаше, понеже беше на три години и засмян до ушите. Мисля си, че мадам Роза можеше и да се навие да даде Бананя в Социалните, но не и усмивката му, и нали едното без другото не върви, държеше и двете. Моя работа беше да водя Бананя в африканските общежития на улица „Бисон“, за да свиква с чернилката, мадам Роза много държеше на тия неща.
	— Нека свиква с чернилката, иначе ще му е трудно после да се приобщи.
	Хващах аз Бананя и го водех. Посрещаха го много добре, защото бяха все хора, оставили семейства в Африка, а едно дете винаги напомня за друго. Мадам Роза и понятие си нямаше какъв е Бананя, който се казваше Туре — малиец ли, сенегалец ли, гвинеец ли или друго. Майка му се подвизавала на улица „Сен Дьони“, преди да се прехвърли в един дом в Абиджан, а с този занаят можеш ли нещо да разбереш. Моше си имаше майка и нея я беше срам, родителите й нищо не знаеха, а произхождаше от добро семейство. Освен това Моше беше рус със сини очи и без издайнически нос, а това са все неволни признания, достатъчно бе да го погледнеш.
	Моите триста франка на месец, до последния петак, много ме издигаха в очите на мадам Роза. Карах десетата година, дори имах преждевременни смущения, защото на арабите първи им рипа. Та си знаех, че за мадам Роза бях нещо стабилно и че десет пъти ще премери, преди да изкара вълка от кошарата. Така и стана в клозета, когато бях на шест години. Сигурно ще кажете, че бъркам годините, но не е вярно, щом му дойде времето, ще ви обясня как изневиделица ме налегна възрастта.
	— Слушай, Момо, ти си най-големият и трябва да даваш пример, стига си разигравал тоя цирк с твоята майка. Страшен късмет вадите вие, че не си познавате майките, защото на тая възраст има още чувствителност, а те са едни шафрантии, ум да ти зайде! Знаеш ли какво е шафрантия?
	— Това е личност, която се подвизава с пеперудката си.
	— Да се чуди човек откъде си научил такива мръсотии, но има много истина в думите ти.
	— Нали и вие, мадам Роза, така сте правили, когато сте били млада и хубава?
	Тя се засмя, драго й стана да чуе, че е била млада и хубава.
	— Добро момче си ти, Момо, но кротувай сега. Искам да ми помагаш. Аз съм стара и болна. Откак влязох в Аушвиц, само неприятности ми се трупат на главата.
	Толкова тъжна беше, че дори не се забелязваше каква е грозотия. Прегърнах я през шията и я целунах. Съседите разправяха, че била жена без сърце и вярно си е, че никой не се занимаваше с нея. Шейсет и пет години беше избутала без сърце и не можеше да не й прощава човек от време на време.
	Така плачеше, че на мен ми се допика.
	— Извинявайте, мадам Роза, допика ми се.
	После й казах:
	— Добре де, мадам Роза, за майка си разбрах, няма как, но не може ли едно куче вместо нея?
	— Какво? Какво? Къде да го дяна това куче? С какво да го храня? Кой ще праща записи за него?
	Но нищо не рече, когато откраднах едно сиво къдраво пуделче от кучкарника на улица „Калфьотр“ и го донесох у дома. Намъкнах се в кучкарника, примолих се да погаля кученцето и собственичката ми го даде, когато я погледнах, както аз си знам. Взех го, погалих го и после драснах като стрела. Виж, за бягането ме бива. Без това в живота не може.


>
	Страшен автогол си вкарах с това куче. Така го заобичах, да се побъркаш направо. Ама и другите, сигурно без Бананя, на който не му пукаше, той и така си беше щастлив, за нищо, още не съм виждал негър, щастлив за нещо. През цялото време държах кучето на ръце и все не можех да му измисля име. Щом се сетех за Тарзан или Зоро, чувствах, че някъде се е затаило едно име, дето никого си няма и чака. Накрая избрах Супер, но със задръжки, с уговорката да го сменя, ако попадна на нещо по-добро. Имах струпани излишъци в мен и всичките ги дадох на Супер. Не знам какво щях да правя без него, наистина беше спешно, иначе да съм стигнал вече до каторгата. Когато го разхождах, се усещах някой, защото освен мен, той никого си нямаше на този свят. Толкова го обичах, че дори го дадох. Бях на девет години или там някъде, а на тази възраст човек вече мисли, освен може би в моментите на щастие. Трябва да кажа все пак, без никого да обиждам, че у мадам Роза не беше работа, дори и да си свикнал. И затова, когато Супер взе да расте, за мен от прочувствена гледна точка, дощя ми се да уредя живота му, същото щях да направя и със себе си, стига да можех. Обръщам ви внимание, че той не беше кой да е, а куче. Има една дама и тя рече, ах, че хубаво пуделче, попита ме мое ли е, продава ли се. Бях кофти облечен, а и муцуната ми не е нашенска, та тя веднага загря, че кучето не е от същата порода.
	Продадох й Супер за петстотин франка, това се казва сделка. Толкова й поисках на горката женица, за да се уверя, че може да си го позволи. Случих с нея, имаше дори кола с шофьор и веднага напъха Супер вътре, да не би да имам родители и те да се разпискат. И сега ще ви го кажа, защото няма да ми повярвате. Прибрах петстотинте франка и после ги хвърлих в решетката на канала. Седнах на бордюра и се разревах като магаре, търках си очите с юмруци, но бях щастлив. У мадам Роза няма никаква сигурност, висяхме на косъм с тая болна бабичка и без пари, със Социалните грижи на главата, не е това живот за куче.
	Щом се върнах у дома и казах, че съм продал Супер за петстотин франка и съм хвърлил парите в канала, мадам Роза облещи ей такива очи и изтърча да се заключи в дупката си. След това винаги се заключваше вечер, за да не й прережа още един път гърлото. Другите хлапета вдигнаха адска врява, когато разбраха, защото те не обичаха истински Супер, а само така, за игра.
	Тогава бяхме цяла сюрия, седем или осем. И Салима беше — майка й я спасила, когато съседите я издали като улична курва и имало набег от Социалните за непристойност. Тя прекъснала клиента и успяла да измъкне през прозореца на партера Салима, която стояла в кухнята, после цяла нощ я крила в една боклукчийска кофа. Пристигна сутринта у мадам Роза с малката, цялата усмърдяна на боклук, в истерия. И Антоан се беше случил при нас, единственият французин с произход, всички го разглеждахме много внимателно, за да видим как е направен. Ама той беше само на две години и нямаше много за гледане. Не мога да се сетя още кой, те се сменяха непрекъснато, с майките, дето идваха да си ги вземат. Мадам Роза казваше, че жените, които се подвизават, нямат достатъчно морална подкрепа, защото сводняците не си гледат както трябва работата. Жените се нуждаят от децата си, за да има животът им смисъл. Мине не мине и току цъфнат — я моментът им е дошъл, я болест, и бързаха да се измъкнат извън града с рожбите си, за да се възползват. Никога не съм могъл да разбера защо на регистрираните курви не им позволяват да си гледат децата, на другите не им мига окото. Мадам Роза смяташе, че е заради важността на пеперудките във Франция, другаде не било така, но тук мястото им е такова, че чак не е за вярване, ако не си го видял с очите си. Мадам Роза казваше, че пеперудката на жената е най-важното нещо във Франция заедно с Луи XIV, и затова преследват така наречените проститутки — честните жени искат само те да си имат. Що майки съм виждал да плачат у нас, издадени на полицията, че са родили дете в тоя техен занаят, ни живи, ни умрели от страх. Мадам Роза ги успокояваше, казваше им, че си има един комисар в полицията, самият той курвенско изчадие, който я брани, а един евреин й прави фалшиви документи, ама копче не можеш да кажеш, толкова са истински. Никога не съм виждал този евреин, мадам Роза го криеше. Двамата се запознали в еврейското общежитие в Германия, там по грешка не могли да ги изтребят и те се заклели, че втори път няма да ги пипнат. Евреинът се тулеше някъде из френските квартали и като луд фабрикуваше фалшиви документи. Благодарение на неговата закрила мадам Роза имаше документи, които удостоверяваха, че е някой друг, като всичко живо. Хвалеше се, че с такова нещо в джоба дори израелците нищо не могат да докажат против нея. Е, разбира се, никога не беше съвсем спокойна, защото за тая работа човек трябва да е умрял. В живота винаги е паника.
	Та ви разправях, че когато дадох Супер, за да му осигуря бъдещето, защото у дома го нямаше, хлапетата часове наред вдигаха врява, без Бананя, той си беше много доволен, както винаги. Нали ви казвам, не беше от тоя свят, мръсникът му с мръсник — вече четиригодишен, а все още доволен.
	На другия ден първата работа на мадам Роза беше да ме замъкне при доктор Кац, за да види в ред ли съм. Искаше да ми вземат кръв, да проверят дали не съм сифилитичен като арабин, но доктор Кац така подскочи, че чак брадата му се разтрепери — забравих да ви кажа, че и брада имаше… Развика се на мадам Роза нещо за приют и й се сопна, че това били орлеански шумотевици. Орлеанските шумотевици били, когато евреите от конфекцията още не упойвали белите жени, за да ги тикат в бардаци, и всичко живо ги гледало на кръв — те все ще се наврат в устата на хората така, за нищо.
	Мадам Роза не можеше да дойде на себе си.
	— И какво стана точно?
	— Взел петстотин франка и ги хвърлил в решетката на канала.
	— Това ли му е първият пристъп на буйство?
	Мадам Роза ме гледаше, без да отговори, и на мен ми беше много тъжно. Не обичам да причинявам мъка на хората, аз съм философ. Зад доктор Кац на камината имаше един кораб с чисто бели криле и понеже ми беше терсене, страшно ми се искаше да се чупя някъде, много надалече, далече от мене си, и го накарах да полети, качих се на палубата и го поведох със сигурна ръка през океаните. Май че там, на палубата на платнохода, за пръв път се чупих. Дотогава не мога да се закълна със сигурност, че съм бил дете. Дори сега, стига да поискам, като нищо се качвам на платнохода на доктор Кац и се понасям нанякъде самичък. Но думица не съм казвал никому и всеки път се правех, че ме има.
	— Докторе, много ви моля, прегледайте основно това дете. Вие ми забранихте да се вълнувам заради сърцето, а той продаде най-скъпото нещо, което имаше, и хвърли петстотинте франка в канала. Дори в Аушвиц не са ставали такива работи.
	Нямаше евреин или арабин около улица „Бисон“, който да не знае доктор Кац заради християнското му милосърдие, той се грижеше за всичко живо от сутрин до вечер и по-късно. Запазил съм чудесен спомен за него, там беше единственото място, където чувах да говорят за мен и ме преглеждаха, сякаш съм нещо важно. Често идвах сам, не че бях болен, а за да поседя в чакалнята. Седях дълго. На него му беше ясно, че съм за нищо, заемах и стол, а по света има толкова мъка, но винаги ми се усмихваше мило и не се сърдеше. Често си мислех, докато го гледах, че ако имах баща, щях да си избера доктор Кац.
	— Той така обичаше това куче, не ти е работа, не го пускаше дори когато спи и какво направи накрая? Продаде го и хвърли парите. Не, докторе, това дете не е като другите. Страх ме е от внезапна проява на лудост в семейството му.
	— Мога да ви уверя, че няма да стане нищо, абсолютно нищо, мадам Роза.
	Аз се разплаках. Знаех си, че няма да стане нищо, но за пръв път ми го казваха така в очите.
	— Недей да плачеш, детето ми. Но ако ти олеква, поплачи си. Често ли плаче?
	— Никога — каза мадам Роза. — Никога не плаче това дете, а един Господ знае каква ми е мъка.
	— Ето, сама виждате, че нещата вървят към оправяне — каза докторът. — Той плаче, развива се нормално. Добре сторихте, че го доведохте при мен, мадам Роза, ще ви предпиша успокоително. Няма нищо страшно при вас, само сте разтревожена малко повече.
	— Щом се занимавам с деца, не може без тревога, докторе, иначе стават нехранимайковци.
	На връщане вървяхме, хванати за ръка по улицата, мадам Роза умира да се покаже с някого. Винаги се тъкми дълго, преди да излезе, защото е била жена и нещичко още й е останало. Гримира се по много, но на нейната възраст не можеш кой знае колко да скриеш. В главата е като стара еврейска жаба, с очила и астма. Докато се тътри нагоре по стълбите с торбите, час по час спира и все разправя, че някой ден ще пукне по средата, като че ли е толкова важно да изкачиш всичките шест етажа.


>
	Вкъщи сварихме господин Н’Да Амеде, сутеньора, дето им викат и сводняци. Ако се сещате за махалата, не може да не знаете, че е фраш от туземци, пратени от Африка, както си личи по името. Имат си няколко общежития, наречени още бордеи, но нямат продукти от първа необходимост като хигиена и централно градско отопление, защото градът дотам не стига. В някои негърски общежития се тъпчат сто и двайсет души, по осем в стая и само един нужник долу, тогава те се разпростират навсякъде, защото има неотложни неща. Преди мен съществували бидонвили, но Франция ги разрушила, за да не се вижда. Мадам Роза разправяше, че в Обервилие в едно общежитие душели сенегалците — тикали ги в стая със затворени прозорци и печка с въглища и до сутринта те хвърляли топа. Умъртвявало ги лошото въздействие на печката, докато си спели като праведници. Често им ходех на гости на улица „Бисон“ до нас и винаги ме приемаха добре. Повечето време бяха мюсюлмани като мен, но не е това причината. Мисля, че им ставаше драго да видят едно деветгодишно хлапе, дето още не му щъкат разни в главата. На старите винаги им щъка по нещо. Например не е вярно, че всички негри си приличат.
	Госпожа Самбор, която им бъркаше манджата, доста се различаваше от господин Диа, шега няма. Очите му бяха едни такива, като че ли се мъчи да те уплаши. По цял ден четеше. Имаше ей толчав бръснач, който не се сгъва, когато натиснеш нещо си. Уж за бръснене му беше, но боже опази! Когато не четеше, правеше упражнения на пода, за да е най-силният. Какви мускули вадеше само и все не му стигаше. Не ми беше ясно защо един господин, който и без това е страхотна каяна, си дава толкова зор, за да се увеличи още повече. Никога не съм го питал, но си мисля, че не се чувстваше достатъчно силен за всичко, което искаше да свърши. И на мен ми се ще понякога да пукна, такъв мерак имам да съм силен. Често си мечтая да стана ченге, от нищо и от никого да не ме е страх. Навъртах се около участъка на улица „Дьодон“, но без надежда, знаех си, че на девет години не може, още бях съвсем малцинствен. Мечтаех си да съм ченге, защото в тях е силата на реда. По-силно нещо не знаех, нямах си представа, че съществуват и полицейски комисари, чак дотам не стигах. Едва по-късно научих, че имало къде-къде по-добри неща, но до префект на полицията не успях да се издигна, беше твърде високо за въображението ми. Сигурно съм бил осем, девет, десетгодишен и ужасен страх ме гонеше да не остана без никого на света. Колкото по-дълго седеше след това, толкова по-смален се чувствах и ме гонеше шубе.
	А и този въпрос за датата много ме тормозеше, особено когато ме върнаха от училище, понеже съм бил прекалено млад за възрастта си. То и без това нямаше значение, защото удостоверението, което доказваше, че съм роден и че съм редовен, беше фалшиво. Нали ви казах, мадам Роза си ги имаше всякакви вкъщи, можеше дори да докаже, че не е била никога еврейка, от няколко поколения насам, ако полицията направи обиск, за да я намери. Здравата се беше подсигурила, откак изневиделица я спипали френските полицаи, доставчици на германците, и я пратили в колодрума за евреи. После я преместили в едно еврейско общежитие в Германия, където ги горели. През цялото време я беше страх, но не като всичко живо, а още повече.
	Една нощ я чух да вика насън, събудих се и видях, че става. Стаите ни бяха две и в едната се ширеше тя самичка, освен като станехме цяла сюрия, тогава двамата с Моше спяхме при нея. И тази нощ беше така, но Моше го нямаше, нали онова бездетно еврейско семейство се интересуваше от него и го бяха взели за наблюдение, да видят става ли за осиновяване. Връщаше се капнал, направо се претрепваше, за да им се хареса. Те държаха една бакалница кашер на улица „Тиене“.
	Събудих се, когато мадам Роза извика. Тя запали лампата и аз надникнах с едно око. Главата й трепереше и тя седеше облещена, сякаш виждаше нещо. После се измъкна от кревата, взе си пеньоара и един ключ изпод гардероба. Когато се наведеше, задникът й ставаше още по-голям.
	Излезе на стълбището и тръгна надолу. И аз подир нея, защото толкова я беше страх, че не смеех да остана сам.
	Мадам Роза слизаше ту на светло, ту на тъмно, при нас на стълбището светва много за малко по икономически съображения, управителят е голям дзифтар. По едно време угасна, аз, каквато съм тиква, запалих и мадам Роза изпищя един етаж по-долу, помислила е, че има човешко присъствие наблизо. Огледа се нагоре-надолу, после продължи да слиза, а аз по нея, но вече не пипах осветлението — само се плашехме един друг с него. Изобщо не ми беше ясно какво става, още по-малко и от друг път, а така човек го е страх повече. Коленете ми трепереха, не можете да си представите какъв ужас е пред очите ти една еврейка да се спуска с индиански хитрости, сякаш наоколо гъмжеше от врагове, че и по-лошо дори.
	Щом стигна долу, мадам Роза не излезе на улицата, а наляво към стълбата за мазето, където няма светлина и е тъмно дори през лятото. Тя ни забраняваше да се врем в мазето, защото все там душат децата. И когато я видях да хлътва надолу, помислих свърши се тя, откачила е и дори щях да изтичам при доктор Кац, за да го събудя. Но пък толкова ме беше страх, че реших там да си стоя и да не мърдам, знаех, че, а съм мръднал, а са се разревали и изскочили отвсякъде ония чудовища, дето се крият, откак съм се родил, и дето сега изведнъж ще се покажат.
	Тогава зърнах някаква светлинка. От мазето идваше и аз малко се посъвзех. Покрай чудовищата рядко е светло, най-им е гот на тях в тъмното.
	Намъкнах се в коридора, там миришеше на пикня и дори още повече, защото в негърското общежитие до нас един кенеф се пада на сто човека и те я вършат, където сварят. Мазето беше разделено на стаички и една врата стоеше отворена. Там беше влязла мадам Роза, оттам светеше. Надникнах вътре.
	По средата се мъдреше червено кресло, цялото изтърбушено, мърляво и разкривено, с мадам Роза в него. По стените само камъни, оголени като зъби, сякаш се скапваха от смях. На едно шкафче стърчеше свещник с еврейски разклонения и запалена свещ. За моя изненада имаше и легло, което за нищо не ставаше, но пък застлано — с дюшек, одеяла и възглавници. Имаше още чували с картофи, котлон, туби и кашони с консерви. Така се слисах, че дори забравих страха, само дето бях тръгнал гол и ми мръзнеше задникът.
	Мадам Роза остана някое време в изтърбушеното кресло, доволно ухилена, с лукаво и дори победоносно изражение. Като че ли беше извършила голяма хитрина и им беше видяла сметката на всичките. После стана. В ъгъла имаше метла и тя се хвана да мете мазето. Хич не й беше работа, вдигна се страхотен прахоляк, а от прахоляка по-лошо за астмата й няма. Веднага се задъха и гърдите й засвириха, но продължи да мете и нямаше кой дума да й каже, освен мен, на другите не им дремеше. Вярно, че й плащаха, за да се занимава с мен, и единственото общо помежду ни беше, че си нямахме нищо и никого, но пък какво по-лошо за астмата от прахта! Накрая остави метлата и се опита да духне свещта, но дъхът й не стигна, въпреки размерите. Наплюнчи си пръстите и така угаси свещта. Веднага издимих нагоре, защото разбрах, че е свършила и сега ще тръгне да се качва.
	Честна дума, нищо не разбирах, но не ми беше за пръв път. Изобщо не можех да включа защо й е да слиза шест етажа и нещо посред нощ, за да се оглежда лукаво в едно мазе.
	Когато се прибра, вече не я беше страх, а и мен, защото то е заразително. Заспахме си един до друг като праведници. Много съм мислил и ми се струва, че господин Хамил бърка, когато говори така. Знам си, че другите спят къде-къде по-добре, защото не им дреме, докато праведниците не могат да мигнат и се косят за всичко. Иначе нямаше да са праведници. Господин Хамил все изнамира едни изрази: „повярвайте на дългогодишния ми опит“, „както имах честта да ви съобщя“ и разни други, които много ми харесват, защото ми напомнят за него. По-добър човек здраве му кажи. Той ме учеше да пиша на езика на моите деди и винаги казваше „деди“, а за родителите ми не му се говореше. Караше ме да чета Корана, понеже според мадам Роза било добро за арабите. Питах ли я откъде знае, че се казвам Мохамед и че съм правоверен мюсюлманин, щом нямам ни баща, ни майка и никакъв документ не ме потвърждава, на нея й ставаше терсене и казваше, че когато един ден порасна и стана надежден, ще ми обясни тия работи, но сега не иска да ми причинява страшни сътресения, докато съм още чувствителен. Все повтаряше, че при децата трябва да се внимава преди всичко с чувствителността. Е, да, ама на мен ми е все тая да знам, че майка ми се подвизава — ако я познавах, щях да я обичам и да се грижа за нея, да й бъда добър сводняк, като господин Н’Да Амеде, както ще имам честта. Добре ми беше, че си имам мадам Роза, но ако можеше и някой още по` така и по` за мен, няма да седна да се дърпам, мамка му. Пак щях да се грижа за мадам Роза, дори и да си имах истинска майка, за която да се грижа. Господин Н’Да е с няколко жени и си ги гледа всичките.
	Щом мадам Роза знаеше, че съм Мохамед и мюсюлманин, значи си имах произход, не съм паднал от небето. Исках да разбера къде е майка ми, защо не идва. Но тогава мадам Роза се разцивряше и казваше, че няма благодарност в мен, че съм безчувствен към нея и все искам някой друг. И аз махвах с ръка. Добре де, знаех, че когато една жена я зашиба животът, винаги си остава загадка, щом се сдобие с дете, което не е успяла да спре навреме с хигиената, и така става онова, дето по нашенски му викат курвенски изчадия, но пък много гот беше, дето мадам Роза сто на сто знаеше, че съм Мохамед и мюсюлманин. Няма да го измисля, за да ми прави кеф на мен! Споменах му един път на господин Хамил, докато ми разказваше живота на Сиди Абдеррахман, покровителя на Алжир.
	Господин Хамил са ни го пратили от Алжир, където преди трийсет години бил на поклонение в Мека. Затова Сиди Абдеррахман му е любимият светец, нали от нашето по-добро няма, както казва той. Но държи и килим с друг свой сънародник, Сиди Уали Дада, който все си седи на молитвеното килимче, теглено от риби. Може и да не ви се вярва, че риби ще теглят килим в небесата, но религията го изисква.
	— Господин Хамил, как става така, че всички ме знаят като Мохамед и мюсюлманин, когато нищо не ме потвърждава?
	Господин Хамил винаги си вдига ръката, щом иска да каже нека бъде Божията воля.
	— Мадам Роза те е получила, когато си бил съвсем малък, тя не води дневник за ражданията. Оттогава сума ти деца са минали през нея, мой малки Мохамед. Тя пази професионална тайна, понеже обикновено дамите изискват дискретност. Записала те е като Мохамед, значи мюсюлманин, и после творецът на твоите дни не е дал никакъв признак за живот. Единственият му признак за живот си ти, малки Мохамед. А ти си хубаво дете. Значи можем да си представим, че баща ти е убит по време на алжирската война, това е нещо прекрасно и велико. Той е герой на независимостта.
	— Господин Хамил, предпочитам да си имам баща. По-хубаво да беше станал добър сводняк и да се грижеше за майка ми.
	— Такива неща не бива да говориш, малки Мохамед, помисли и за югославяните и корсиканците, все на наш гръб трупат всичко. Да не е много лесно да отгледаш дете в този квартал.
	Но аз имах чувството, че господин Хамил знае нещо и не ми го казва. Мъж на място беше и ако не е бил цял живот амбулантен търговец на килими, можел е да стане голям баровец. Като другия магребски светец Сиди Уали Дада.
	— И защо ме върнаха от училище, господин Хамил? Мадам Роза ми каза, че съм бил много млад за възрастта си, после, че съм бил много стар за възрастта си и накрая, че не съм бил на възрастта, на която трябва, и ме заведе при доктор Кац, а той й рече, че сигурно ще стана съвсем различен, като някой велик поет.
	Стори ми се, че господин Хамил е много тъжен. От очите му идваше. Хората са винаги най-тъжни в очите.
	— Ти си много чувствително дете, мой малки Мохамед. Затова си малко по-различен от другите…
	Усмихна се:
	— Днес хората не са се претрепали от чувствителност.
	Говорехме на арабски, на френски не можеш да го кажеш толкова добре.
	— Дали баща ми не е бил голям разбойник, господин Хамил, и всичко живо се страхува от него, не смее дори името му да спомене?
	— Не, не, Мохамед. Такова нещо не съм чувал.
	— А какво сте чували, господин Мохамед?
	Той свеждаше очи и въздъхваше:
	— Нищо.
	— Нищо?
	— Нищо.
	Все така става с мен. Нищо.
	Урокът свършваше и господин Хамил започваше пак за Ница, това е любимата ми приказка. Когато заговори за клоуните, които танцуват по улиците, и за веселите великани, накачени по каруците, аз се чувствам у дома си. Много си падам и по мимозовите горички, дето растат там, и по палмите, а има и съвсем бели птици, които размахват криле, все едно ръкопляскат — толкова са щастливи. Веднъж навих Моше и още един, с по` друго име, да тръгнем пеш за Ница и да живеем там в мимозовите горички, да се изхранваме с лов. Потеглихме сутринта и стигнахме чак до площад „Пигал“, обаче там се уплашихме, че доста сме се отдалечили и се прибрахме. Мадам Роза помислила, че ще полудее, но тя винаги така казва, за да се изрази.


>
	Та, както имах честта, когато се върнахме с мадам Роза от доктор Кац, сварихме вкъщи господи Н’Да Амеде — по-добре облечен мъж, здраве му кажи. Той беше пръв сводняк и сутеньор сред парижките негри и се отбиваше при мадам Роза, за да му пише писмата до семейството. На друг не искаше да признае, че е неграмотен. Носеше костюм от розова коприна, ама съвсем истински, и розова шапка с розова риза. И връзката му беше розова, изобщо дрехите го правеха забележителен. Пратили са ни го от Нигер, една от многото държави, които си ги имат там в Африка, и сам си беше стъпил на краката. Все това повтаряше: „Аз сам стъпих на краката си“, с костюма и диамантените пръстени по ръцете. На всеки пръст носеше по един и после, когато го убиха в Сена, му отрязаха пръстите, за да ги смъкнат, понеже беше разчистване на сметките. Казвам ви го отсега, за да ви спестя вълненията по-нататък. Приживе бе турил ръка върху най-добрите двайсет и пет метра тротоар на „Пигал“, с ноктите му се занимаваха маникюристки, и те розови. Носеше и жилетка, виж, нея съм забравил. През цялото време поглаждаше мустака си с крайчеца на пръста, съвсем нежно, явно не искаше да бъде груб с него. Всеки път носеше на мадам Роза нещо за хапване, обаче тя предпочиташе одеколоните, беше я страх да не надебелее още повече. Никога не съм я видял да мирише лошо, освен много по-късно. Та за мадам Роза одеколонът най вървеше като подарък и беше струпала цели камари, само че така и не разбрах защо все зад ушите си слага, като магданоз на телешкото. Този негър, за когото става дума, господин Н’Да Амеде, наистина беше неграмотен, той се издигнал много рано и не му останало време да ходи на училище. Няма да се разпростирам тук върху историята, но негрите много са страдали и трябва да ги разбираме, стига да можем. Затова и господин Н’Да Амеде караше мадам Роза да му пише писмата, а той ги изпращеше до родителите си в Нигер, техните имена знаеше. Та при тях расизмът бил страшно нещо, докато не станала революция и не се сдобили с режим, оттогава вече не страдат. Мен расизмът не ме е мъчил, какво да чакам аз? В края на краищата негрите сигурно си имат и други недостатъци.
	Господин Н’Да Амеде сядаше на леглото, където спяхме, ако бяхме само трима-четирима; съберяхме ли се повече, ходехме да спим с мадам Роза. Или пък стъпваше с един крак на кревата и оставаше прав, за да й обясни какво да пише на родителите му. Докато говореше, господин Н’Да Амеде ръкомахаше и се вълнуваше, накрая дори сериозно се ядосваше и кипваше, но не защото беше разгневен, а защото искаше да прати на родителите си много повече, отколкото можеше да постигне с долнопробните си средства. Винаги почваше със скъпи, многоуважаеми татко и после избухваше, беше пълен с чудни неща, които нямаха израз и си оставаха в сърцето му. Средствата не му достигаха, той се нуждаеше от злато и диаманти на всяка дума. В писмата, които мадам Роза му пишеше, той се самообразоваше, за да стане предприемач на обществени строежи, да гради язовири и да бъде благодетел на страна си. Много се радваше, докато тя му четеше всичко това. Мадам Роза правеше така, че той дострои и мостове, и пътища, и всичко, каквото трябва. Тя обичаше да вижда господин Н’Да Амеде щастлив, заслушан какво е извършил в писмата си, той всеки път слагаше и пари в плика, за да е по-истинско. Отнасяше се нанякъде с розовия си костюм от „Шанз-Елизе“, дори още повече, и мадам Роза казваше после, че докато я слушал, очите му били като на истински вярващ и че африканските негри — защото и другите ги има — нямали равни във вярата си. Истински вярващи са хората, които вярват в бога, като господин Хамил, той през цялото време ми говореше за бога и ми обясняваше, че тия неща трябва да се учат на младини, тогава човек можел да научи какво ли не.
	На връзката си господи Н’Да Амеде носеше диамант и той блестеше. Мадам Роза казваше, че бил истински, а не фалшив, както можеш да си помислиш, защото човек винаги трябва да си отваря очите на четири. Дядо й по майчина линия се занимавал с диаманти и й беше оставил в наследство познания. Диамантът беше точно под лицето на господин Н’Да Амеде, което също блестеше, само че по други причини. Мадам Роза все не можеше да се сети какво е сложила последния път в писмото до родителите му в Африка, но нямаше значение, тя казваше, че колкото по-малко имаш, толкова по-лесно вярваш. Ама и господин Н’Да Амеде много-много не придиряше, все тая му беше, стига родителите му да са щастливи. Понякога дори забравяше за родителите и започваше да говори какво е станал и какво още има да става. Не бях виждал човек, който така да приказва за себе си, като че ли е възможно. Крещеше, че всичко живо му трепери, че е цар. Точно така го крещеше: „Аз съм цар!“ и мадам Роза записваше всичко, с мостовете му, с язовирите. После ми казваше, че господин Н’Да Амеде бил напълно _мишуге_, ще рече луд по еврейски, но опасен луд и затова да гледаме да не му чупим хатъра, че може да стане напечено. Май вече беше убивал хора, но негри, между тях си, без самоличност, защото не са френски като американските негри, а полицията се занимава само с тия, дето съществуват. Тепърва му предстоеше да се сблъска с алжирците и корсиканците и един ден тя щеше да напише на родителите му писмо, което никому не носи радост. Не си мислете, че и сводняците си нямат проблеми като всичко живо.
	Господин Н’Да Амеде всеки път идваше с двама телохранители, защото не беше много сигурен и трябваше да го пазят. Тия телохранители бяха същински ангели небесни, такива страшни муцуни имаха, чак тръпки да те побият. Първият бил боксьор преди това и от многото удари всичко му беше разместено по физиономията, едното око стоеше по-долу, носът му беше смазващ, а веждите никакви ги нямаше поради съдийските прекъсвания на срещата за аркада. Другото око също не беше съвсем на място, сякаш като са го праснали по едното, са му изкьоравили другото. Но виж, юмруци имаше и това не е всичко, бицепси като неговите не съм срещал другаде. Мадам Роза казваше, че ако си мечтаеш много, по-бързо ще порастеш, и ръчищата на господин Боро сигурно цял живот са мечтали, такива грамадански бяха.
	На втория телохранител главата му беше непокътната и много жалко. Не ги обичам аз тия, дето лицето им постоянно шава, убягва ти и два пъти едно и също не можеш да го видиш. Фурнаджийски лопати им викат хората, той сигурно си имаше причини, но кой си ги няма, всеки иска да се скрие, а тоя, казвам ви, толкова неистински изглеждаше, че чак косите да ти настръхнат, като си помислиш какво ли крие. Сещате се какво искам да кажа, нали? На всичкото отгоре през цялото време ми се усмихваше и вярно, не е истина, че негрите ядат деца на закуска, това са орлеански шумотевици, но колкото и да е, те все пак са били човекоядци там в Африка, което си е право, право си е. Минех ли покрай него, той ме сграбчваше, слагаше ме на коленете си и почваше да ми разправя, че имал момченце колкото мен и дори му подарил каубойски костюм с пистолетите, дето винаги съм умирал за тях. Страхотен мръсник, нали ви казвам. Може и да имаше нещо добро в него — във всеки има, стига да направи проучване — но сърцето ми слизаше в петите всеки път, когато ме погледнеше с тия неговите очи, които за миг не стояха еднопосочни. Той сигурно го разбираше, защото веднъж дори ми донесе фъстъци, толкова яко лъжеше. Представяте ли си — фъстъци, един франк масраф. Ако е мислел така да печели приятели, имаше много здраве. Разказвам ви го това, защото при тези независещи от волята ми обстоятелства наново получих пристъп на буйство.
	Господин Н’Да Амеде идваше винаги в неделя да диктува. Този ден жените не се подвизават, мераклиите си почиват и у нас все се навърташе по някоя, дошла да си вземе рожбата, за да я изведе на чист въздух в градината или да я покани на обяд. Честно ви казвам, понякога няма по-добри майки от тия, които се подвизават, понеже така сменят клиентелата — и после детето, това е някакво бъдеще. Вярно, че някои ще те зарежат и после иди ги търси, но това не значи, че не са умрели и нямат извинение. Често връщаха хлапетата едва в понеделник по обед, гледаха да ги задържат колкото може по-дълго, преди да се върнат на работа. Та него ден у дома бяха само постоянните, ще рече изключително ние двамата с Бананя, който от една година вече не плащаше, но не му мигаше окото и все едно си беше у дома. И Моше беше, само че го бяха взели за текущ в едно еврейско семейство, хората искаха само да се уверят, че няма нещо наследствено, както имах честта, защото първо за това трябва да помислиш, преди да заобичаш едно дете, та после да нямаш разправии. Доктор Кац го снабди с удостоверение, но те искаха хубаво да огледат, преди да хлътнат. А Бананя беше на седмото небе — току-що си беше открил пишката, за пръв път и с него се случваше нещо. Аз учех едни неща, от които нищо не разбирах, но господин Хамил ми ги беше записал собственоръчно, глупости разни. Още ги помня наизуст и ще ви ги кажа, понеже ще му доставя удоволствие на него: _ели хаб аллах ля ибри гирху субхан ад даимля язул_… Ще рече, който обича Господ, друго не иска. Аз исках много повече, но господин Хамил ме караше да залягам върху религията си, защото дори да останех във Франция до последния си ден като него самия, хубаво беше да не забравям, че имам моя си родина и това е по-добре от нищо. Моята родина беше я Алжир, я Мароко; дори и да не съществувах от документална гледна точка, мадам Роза си знаеше работата, не току-така ме отглеждаше като арабин. Освен това казваше, че за нея нямало никакво значение — щом сме всичките в батака, значи сме равни, и ако евреите и арабите се ядат едни други, то не е, че евреите и арабите са различни от другите, напротив, тъкмо братството е първопричината, освен при германците, където е още повече. Забравил съм да ви кажа, че мадам Роза държеше под кревата си голям портрет на господин Хитлер и когато съвсем й причернееше пред очите и не знаеше на бога ли, на дявола ли да се кръсти, изваждаше портрета, поглеждаше го и начаса й олекваше, поне тази грижа й падаше от гърба.
	Мога да го кажа за нейна сметка като еврейка — истинска светица беше. Разбира се, само с най-евтиното ни хранеше и мамицата ми разгонваше с рамадана, страшно нещо е това. Двайсет дена без ядене, помислете само — за нея все едно манна небесна, така се дуеше, когато дойдеше рамаданът и аз нямах право на _гефилте фиш_, приготвен от самата нея. Много уважаваше чуждите вери мръсницата, но аз съм я виждал да нагъва шунка. И като й казах, няма право да набива шунка, тя само се ухилваше и толкоз. С нищо не можех да й попреча да се дуе по време на рамадана и ща не ща, трябваше да крада от бакалските сергии в някоя махала, където не ме знаеха като арабин.
	Та у нас беше неделя и мадам Роза цяла сутрин плака, случваха й се такива дни без обяснения, ревеше, та се късаше. Гледахме да не я ядосваме, когато плаче, това бяха най-сладките й мигове. А, да, сещам се, че сутринта Виетнамеца изяде хубав пердах, понеже все се завираше под кревата, щом се звънне на вратата — вече двайсет пъти бе сменял семейство, откак преди три години останал сам-самичък, и му беше писнало. Не знам какво е станало с него, но някой ден ще ида да го видя. Звънецът беше голямо страшилище за всички вкъщи, нали постоянно треперехме да не е набег на Социалните грижи. Мадам Роза можеше да извади какъвто фалшив документ си иска, беше в комбина с един еврейски приятел, дето само с това се занимаваше, откак се върнал жив. Не помня дали ви казах, но я покриваше и един полицейски инспектор, дето тя го отгледала, докато майка му обяснявала, че е фризьорка в провинцията. Но завистници под път и над път и мадам Роза се боеше да не я издадат. И после нали я бяха събуждали вече в шест часа сутринта — звънец на разсъмване и хайде на колодрума, а оттам в еврейските общежития в Германия. Та тогава ни се изтърси господин Н’Да Амеде с двамата си пазачи, за да му пишем писмо, единият, дето толкова приличаше на фурнаджийска лопата, че направо да се задавиш, като го видиш. Не знам защо не го изтрайвах, но си мисля, че съм бил на девет-десет години, пък и отгоре, и вече ми е трябвало някой, когото да мразя, като всичко живо.
	Господин Н’Да Амеде стъпи с един крак на кревата, имаше и дебела пура, ръсеше пепел наляво и надясно, без окото му да мигне от такова разхищение, и начаса заяви на своите родители, че скоро се връща в Нигер, за да живее честно и почтено. Сега си мисля, че сам си е вярвал. Често съм виждал как хората успяват да си повярват на приказките — изглежда им трябва, за да живеят някак. Това не го казвам за повече философия, наистина си го мисля.
	Ох, забравих да обясня, че полицейският инспектор, дето бил курвенско изчадие, накрая всичко разбрал и всичко простил. Дори от време на време идваше да прегърне мадам Роза, стига тя да си трае. Ето какво е искал да каже господин Хамил, когато заявяваше, всичко е добро, щом свършва добре. Това го съобщавам, за да разведря малко обстановката.
	Докато господин Н’Да Амеде говореше, левият му телохранител сядаше в едно кресло, разположено там, и си пилеше ноктите, а другият зяпаше нанякъде. Тръгнах да излизам, за да се изпикая, но вторият пазач, онзи, за който ви говоря, ме спипа на минаване и ме сложи на коленете си. Изгледа ме, пусна ми една усмивка, дори килна шапката си назад и изтърси следното:
	— Щом те видя, и се сещам за моя син, малки Момо. Той сега е с майка си на море в Ница, утре се връщат. Утре е голям празник за малкия, рожденият му ден, ще му купя колело. Когато искаш, можеш да дойдеш у дома, за да си поиграете двамата.
	Не знам какво ми стана, но вече години наред нямах ни баща, ни майка, за колело да не говорим, а тоя тук седнал да ми лази по нервите. Нали, ясно ви е какво искам да кажа? Иншаллах, така да е, макар че не е така — казвам го само защото съм правоверен мюсюлманин. Нещо ми стана и се разбеснях, страшна работа. Идваше ми отвътре, тогава е най-лошо. Когато е отвънка, с ритници в задника, можеш да си плюеш на петите. Но отвътре ли е, няма как. Когато ми дойде, искам да изляза и вече да не се връщам, за нищо на света и никъде. Като че ли някой живее вътре в мен. Започвам да вия и се хвърлям на земята, блъскам си главата, да излезе, но не може, то няма крака, откъде крака вътре? Виж, сега, когато говоря за тия неща, ми става по-добре, сякаш почва по малко да излиза. Разбирате за какво става дума, нали?
	Когато останах без сили и всички си бяха заминали, мадам Роза веднага ме помъкна при доктор Кац. Чак гащите й трепереха от страх и му каза, че съм имал всички наследствени признаци и съм бил в състояние да грабна ножа и да я заколя, докато спи. Не знам защо толкова я беше страх да не я заколят, докато спи, сякаш тогава ще се събуди. Доктор Кац се ядоса и й се разкрещя, че съм кротък като агне и да се засрами от приказките си. Предписа й успокоителното, което имаше в чекмеджето, и ние се върнахме, хванати за ръка, усещах, че й е малко терсене, дето ме е набедила без нищо. Но и нея трябва да я разбираме, друго, освен живота, не й оставаше. Хората държат на живота повече от всичко, чак е смешно, като си помислиш само колко хубави неща има по света.


>
	Вкъщи се натъпка с успокоително и прекара цялата вечер, вторачена в една точка, цъфнала в усмивка, понеже нищо не чувстваше. На мен никога не е давала. Като нея друга нямаше и още сега ще ви илюстрирам примера. Вземете, да речем, мадам Софи, и тя държеше бардак за курвенски изчадия на улица „Сюркуф“, или пък оная, Графинята, понеже беше вдовица на някой си Граф от „Барбес“: те приемаха до десет хлапета на ден и първата им работа беше да ги натъпчат с успокоително. Мадам Роза го знаеше със сигурност от една африканска португалка, която се подвизаваше на улица „Трюандри“, и си прибрала сина от Графинята толкова спокоен, че не си стоял на краката. Изправиш го, той се срути и пак, и пак — по цели часове можеш да си играеш така с него. Но с мадам Роза беше точно обратното. Когато не слушахме или пък имахме за деня деца със сериозни смущения — и такива се случват — тя се тъпчеше с успокоително. Тогава си крещяхме и се биехме на воля, на нея й беше все тая. Аз трябваше да въдворявам ред и много се кефех, нали ставах началник. Мадам Роза седеше по средата в креслото, с една вълнена жаба с грейка на корема, главата й малко клюмнала — усмихваше ни се кротко и понякога дори ни махаше с ръка, като че ли бяхме преминаващ влак. В такива мигове нищо не искай от нея и аз поемах командването, за да не подпалят пердетата, защото първо това пали човек, когато е млад.
	И само звънецът можеше да я поразмърда, докато седеше така успокоена. Гонеше я лудо шубе от германците. То е отдавнашна история, има го във всички вестници и няма да се впускам в подробности, но мадам Роза така и не се оправила след това. Понякога си мислеше, че е още в сила особено посред нощ, изобщо тя живееше със спомени. Нали е голяма дивотия в наше време, когато на всичко това е сложен кръст, ама евреите, като си навият нещо на пръста и край, хеле пък ако са били изтребвани — тия най-дълго се свестяват. Тя все ми разправяше за нацисти и есесовци и аз малко съжалявах, че не съм се родил по-рано, за да ги видя тия нацисти и есесовци с оръдията и обозите — с тях човек поне си знае. Сега нищо не знае.
	Голям майтап падаше с този страх на мадам Роза от звънеца. Най гот беше рано сутринта, когато зората шумолеше и аха да пукне. Германците стават рано и предпочитат разсъмването пред всеки друг час на деня. Някой от нас се измъкваше навън и натискаше звънеца. Ама дълго, за да стане веднага. Страхотен майтап наистина, човек трябва да го види! Мадам Роза в ония години сигурно тежеше деветдесет и пет кила и нещо и изхвръкваше като тапа от леглото, чак половин етаж по-долу се спираше. Ние си лежахме и се правехме на заспали. Щом разбереше, че не са нацистите, тя изпадаше в луда ярост и ни наричаше курвенски изчадия, а това никога не й се случваше току-така. Седеше някое време облещена, с ролка на косата, последната, дето още си я имаше на темето, и отначало й се струваше, че е било насън и не е имало никакъв звънец, че не идва отвън. Но все се намираше някой от нас да се изкикоти и щом разбереше, че е станала жертва, тя се предаваше в плен на яростта или пък се разплакваше.
	Аз си мисля, че и евреите са хора като всички други, обаче няма какво да им се сърдим за това.
	Често дори не ставаше нужда да ходим да звъним, мадам Роза и сама си го правеше. Събуждаше се внезапно и изневиделица, сядаше на задника си, който беше още по-голям, отколкото мога да ви го опиша, ослушваше се, после скачаше от кревата, загръщаше се с лилавия си шал, любимия, и хукваше навън. Дори не се оглеждаше дали има някой, защото вътре в нея продължаваше да звъни, а там е най-лошото. Обикновено слизаше само едно-две стъпала и един етаж, но понякога стигаше чак до мазето, както първия път, когато имах честта. Отначало дори си мислех, че е заровила съкровище в мазето и се събужда от страх да не я оберат. Винаги съм си мечтаел за заровено съкровище, скрито така, че никой да не може да го намери и да си го вадя, когато поискам. Май няма нищо по-добро от едно съкровище, стига да си е твое и добре заровено. Разбрах къде държи тя ключа за мазето и един път отидох да видя. Нищо не намерих. Разни мебели, нощно гърне, консерви, свещи — все такива неща, за да живее някой. Запалих една свещ и разгледах навсякъде, но нямаше друго, освен стените с озъбени камъни. И там чух някакъв шум и подскочих, но то беше само мадам Роза. Седеше на входа и ме гледаше. Но не злобно, напротив, беше някак си сконфузена, като че ли тя трябваше да се извинява.
	— Недей да казваш никому за това, Момо. Дай.
	Тя протегна ръка и взе ключа.
	— Мадам Роза, какво е това? Защо идвате тук, понякога и среднощ? Какво ще рече?
	— Това е моята вила, Момо. Хайде, тръгвай.
	Духна свещта, хвана ме за ръката и двамата потеглихме нагоре. После тя се срути с ръка на сърцето в нейното си кресло, защото вече не можеше да стигне до шестия и да остане жива.
	— Закълни ми се, че никому думица няма да кажеш, Момо.
	— Заклевам се, мадам Роза.
	— _Кайрем_?
	Това значи заклех се по тяхному.
	— _Кайрем_.
	Тогава тя прошепна, вторачена над главата ми, като че виждаше много далеч назад и напред:
	— Това е моята еврейска бърлога, Момо.
	— Ясно, значи всичко е наред.
	— Разбираш ли?
	— Не, ама не ми е за пръв път, свикнал съм.
	— Там ходя да се крия, когато ме е страх.
	— От какво ви е страх, мадам Роза?
	— Не е нужно да има причини, за да те е страх, Момо.
	Никога не забравям тези думи, те са най-истинското нещо, което съм чувал.


>
	Често ходех да поседя в чакалнята на доктор Кац, понеже мадам Роза все казваше, че той бил благотворящ човек, обаче аз нищо не усетих. Може пък да не седях достатъчно дълго. Знам, че доста хора по света са благотворители, но не през цялото време, трябва да улучиш момента. Отначало доктор Кац излизаше да ме попита дали не съм болен от нещо, после свикна и ме оставяше на мира. Те и зъболекарите си имат чакални, но гледат само зъбите. Мадам Роза казваше, че доктор Кац бил по общата медицина и наистина какви ли не се събираха при него: евреи естествено, както навсякъде, северноафриканци — нали не бива да казваме араби — негри и всякакви други болести. Сигурно и венерически имаше доста заради вносната работна ръка, която ги пипва, преди да дойде във Франция, та да се възползва от общественото осигуряване. Венерическите болести не се прихващат на многолюдни места и доктор Кац ги приемаше, но виж, дифтеритът, скарлатината, рубеола и други такива гадости не пускаше, тях трябва да си ги въдиш у дома. Само че родителите невинаги са наясно какво става и един-два пъти хванах грип и магарешка кашлица, предназначени за друг. Но продължих да идвам. Много обичах да седя в чакалнята и да чакам нещо; вратата на кабинета се отваряше, доктор Кац излизаше, целият в бяло, и ме погалваше по главата, а на мен веднага ми ставаше по-добре, нали е затова медицината?
	Мадам Роза много се тревожеше за моето здраве, казваше, че съм имал преждевременни смущения и вярно си е, вече се бях сдобил с онова, дето тя му викаше враг на човешкия род, рипаше по няколко пъти на ден. Най-голямата й грижа след преждевременността бяха чичовците и лелите, когато истинските родители загинат в автомобилна катастрофа, и те не искат да се нагърбят, но пък и не искат да дадат децата на Социалните грижи, за да не им излезе име на безсърдечни в махалата. Тогава цъфваха при нас, особено ако детето е затормозено. Мадам Роза наричаше затормозено дете, което са го подлагали на тормоз, както си личи от името. С една дума — което наистина пет пари не дава и си седи като мумия. От това по-лошо не може да се случи с едно хлапе, като махнем останалото.
	Щом й доведоха някой нов за ден-два или за цяла седмица, мадам Роза го преглеждаше от всички страни, но най-вече, за да види дали не е затормозен. Пулеше се насреща му, за да го уплаши, или си слагаше ръкавица, на която всеки пръст представляваше палячо, и това винаги разсмива незатормозените хлапета, но другите все едно не са оттук, затова им викат мумии. Такива мадам Роза не можеше да приеме, понеже изискват много грижи, а тя не разполагаше с работна ръка. Веднъж една мароканка, която се подвизаваше в някакъв дом на „Гут д’ор“, й остави затормозено дете и после умря, без да посочи адрес. Мадам Роза, ще не ще, го даде в една организация с фалшиви документи за доказателство, че съществува, но после направо се поболя — по-тъжно нещо от организациите няма.
	Дори и със здравите хлапета е доста рисковано. Как ще накараш непознатите родители да си приберат детето, ако нямаш законни доказателства срещу тях? Да не говорим пък за майките без чувство за майчинство. Мадам Роза казваше, че при животните законът е по-добър, докато при нас е направо опасно да вземеш едно дете. Току й скимне после на истинската майка да го тормози, защото е щастливо, и правото е на нейна страна. Затова най-хубавото нещо се фалшивите документи и ако някоя курветина се усети след две години, че детето й е щастливо при другите и тръгне да си го търси, за да го тормози, ти й тикаш под носа фалшивите документи, тя за нищо на света не може да го намери и значи му остава някаква възможност.
	Мадам Роза казваше, че при животните било много по-добре отколкото при нас, понеже те си имат природни закони, особено лъвиците. Какви хвалби само сипеше за лъвиците. Както си лежах, преди да заспя, понякога звънвах на вратата и отивах да отворя, отвън имаше една лъвица и напираше да влезе, за да си брани малките. Мадам Роза казваше, че лъвиците са прочути с това и са готови да умрат, само и само да не отстъпят. Такъв е законът на джунглата и ако лъвиците не бранят малките си, никой няма да им има доверие.
	Почти всяка нощ докарвах моята лъвица. Тя влизаше, скачаше на леглото и ни лижеше наред по лицето, нали и другите имаха нужда, а аз бях най-големият, значи на мен се падаше да ги гледам. Само че на лъвовете им е излязло лошо име, защото и те трябва да ядат, като всичко живо, и щом кажех на другите, че ей сега ще влезе моята лъвица, отвътре се вдигаше страшна врява, дори Бананя пищеше, дето иначе окото не му мигваше заради пословичната му ведрост. Много обичах Бананя, после го взе едно френско семейство, което имаше място, и някой ден ще ида да го видя.
	Накрая мадам Роза разбра, че вкарвам вътре лъвица, докато тя спи. Знаеше, че не е наистина, че само си мечтая за природните закони, но системата й ставаше от ден на ден по-нервна и тя изживяваше нощни страхове от мисълта, че из апартамента се разхождат диви зверове. Събуждаше се с викове, защото при мен си беше сън, но при нея се превръщаше в кошмар, тя винаги казваше, че на старини сънищата стават кошмари. Нашите лъвици бяха съвсем различни една от друга, как искате!


>
	Нямам представа какво е сънувала мадам Роза обикновено. Не виждам никаква полза човек да сънува назад, а на нейната възраст вече не можеш да сънуваш напред. Вероятно е сънувала младините си, когато е била хубава и нямала още здравословно състояние. Не знам с какво са се занимавали родителите й, но то е било в Полша. Тя там започнала да се подвизава, след това дошла в Париж, на улица „Фурси“, на улица „Блондел“, на Лебедовата улица и къде ли не, после обиколила Мароко и Алжир. Говореше много добре арабски, без предразсъдъци. По някое време се хванала дори в Чуждестранния легион, в Сиди Бел Абес, но после, като се върнала във Франция, нещата тръгнали зле, понеже искала и любовта да опознае, а онзи й прибрал всичките пари и я издал на френската полиция, че е еврейка. На това място винаги спираше, казваше: „Ех, отидоха си ония годинки“ и се усмихваше, хубаво й ставаше.
	Когато се върнала от Германия, още някое време се подвизавала, но вече след петдесетте започнала да надебелява и не била толкова привлекателна. Знаела, че на жените, които се подвизават, им е много трудно да си запазят децата, защото законът го забранява, от морални съображения, и тогава й хрумнало да отвори пансион „Без дом“ за хлапета, родени напротив. Ние си му викаме бардак. Извадила късмета да отгледа така един полицейски инспектор, и той курвенско изчадие, който я бранеше, но тя вече беше на шейсет и пет години, значи трябваше скоро да дойде. Най-много я плашеше ракът, той не прощава. Виждах я как се скапва и понякога се гледахме мълчаливо, и двамата ни беше страх, и това си ни беше единственото общо нещо. Така че на тоя хал само лъвица й трябваше, пусната на свобода из апартамента. Е, оправих се някак, седях си ококорен в тъмното, лъвицата идваше, лягаше до мен и ми лижеше лицето, без да каже на никого. Понякога мадам Роза се събуждаше от страх, влизаше и запалваше лампата, но ни виждаше как си лежим мирно и кротко. Тя и под креватите надничаше и беше голям майтап, като си помислиш — от всичко на света единствено лъвове не можеха да й дойдат на главата, защото те, така да се каже, не се въдят в Париж, само в природата се срещат диви животни.
	Тогава за пръв път разбрах, че не е много в ред. Сума ти мъка й се беше събрала, дошло бе времето да се плаща, нали всичко в тоя живот се плаща. Дори ме замъкна при доктор Кац и му каза, че съм пускал диви животни на свобода из апартамента и че това не можело да не е някакъв признак. Ясно ми беше, че между нея и доктор Кац има нещо, за което не биваше да говорят пред мен, но изобщо не можех да включа какво е и защо мадам Роза толкова се страхува.
	— Докторе, някой ден ще се разбеснее, сигурна съм.
	— Не говорете глупости, мадам Роза. Няма от какво да се боите. Нашият Момо е нежно дете. Това не е никаква болест и повярвайте на стария лекар, най-трудното за лечение не са болестите.
	— Защо тогава все лъвове му се въртят в главата.
	— Първо на първо, не са лъвове, а лъвица.
	Доктор Кац се усмихна и ми даде един ментов бонбон.
	— Така, лъвица. А какво правят лъвиците? Бранят малките си…
	Мадам Роза въздъхна.
	— Нали знаете защо ме е страх, докторе.
	Доктор Кац чак почервеня от яд.
	— Стига, млъкнете, мадам Роза. Вие сте съвсем неука. Нямате понятие от тези неща и кой знае какво си въобразявате. Това са старовремски суеверия. Хиляди пъти съм ви го повтарял е моля ви, млъкнете.
	Искаше да каже още нещо, но ме погледна, стана и ме изведе навън. Трябваше да слушам през вратата.
	— Толкова ме е страх да не е наследствен, докторе!
	— Хайде, недейте вече, мадам Роза. Та вие изобщо не знаете кой е баща му с този занаят на горката жена. Така или иначе, както съм ви обяснявал, това нищо не значи. Има още хиляди фактори, които могат да повлияят. Ясно е само, че е много чувствително дете и се нуждае от нежност.
	— Но аз не мога всяка вечер да му лижа лицето, докторе. Откъде ги измисля такива? И защо го върнаха от училище?
	— Защото сте му дали акт за раждане, несъобразен с истинската възраст. Вие май много обичате това дете…
	— Ужасно се боя да не ми го вземат. Уж нищо не могат да докажат за него. Аз си записвам на някое листче или го запомням, понеже мацинките винаги ги е страх да не се разбере. Проститутките с порочни нрави нямат право да отглеждат децата си, имат запор за бащинство. Години наред можеш да ги държиш в ръцете си и да ги караш да ти играят по свирката, те са готови на всичко, само и само да запазят малкото. О, има сводняци, дето са същински сутеньори, никой вече не си гледа работата както трябва.
	— Вие сте жена на място, мадам Роза. Ще ви предпиша успокоително.
	Нищичко не научих. Само се уверих за сетен път, че еврейката си играе на тайнственост, но и много-много не се натисках да разбера. Колкото повече знаеш, толкова по-лошо. Моят приятел Махут, и той курвенско изчадие, казва, че при нас загадката е нещо естествено поради закона за големите величини. Той казва, че ако на жена, която изпилва нещата, й се случи родилна злополука и тя се навие да го запази, винаги може да й дойде на главата служебно дознание, а това е мор, прошка няма. Все майката опира пешкира в нашия случай, бащата е защитен от закона за големите величини.
	Мадам Роза държеше в един куфар листче хартия, на което пишеше, че съм Мохамед и три кила картофи, половин кило моркови, сто грама масло, задушена риба и триста франка, да бъде възпитан в мюсюлманска вяра. Имаше и дата, но само денят, когато ме е приела на склад, не е ясно кога съм се родил.
	Аз се занимавах с другите хлапета, най-вече за бърсането — мадам Роза трудно се навеждаше, теглото й идваше в повече. Тя талия нямаше, задникът се качваше право до раменете, никъде не спираше. Когато вървеше, все едно почвахме да се пренасяме.
	В събота следобед винаги си слагаше синята рокля, с лисица и обеци, плескаше се с червено на поразия, отиваше да седне в едно френско кафене, „Ла Купол“ в Монпарнас, и си поръчваше пасти.
	След четири години вече никога не съм бърсал хлапетата, имах си достойнство, а някои нарочно дрискаха. Знам им аз душиците на тези кретенчета и го обърнах на игра — те да се бършат едно друго, казах им, че е много по гот, отколкото да си седят всяко у дома. Тръгна без грешка и мадам Роза ме поздрави, каза, че и аз съм почвал да върша подвизи в живота. Не си играех с другите хлапета, много малки бяха за мен, освен да си мерим пишките, и мадам Роза побесняваше, ужасно я беше страх от пишката заради всичко, което е видяла през живота си. Все така се плашеше и от лъвовете нощем, просто да не повярваш, като си помислиш колко по-сериозни причини имаше да се страхува, а тя седнала с лъвовете да се занимава.
	Случваха се и сърдечни неприятности, та аз трябваше да ходя на пазар заради стълбата. За нея най-лошото бяха етажите. Гърдите й все повече и повече свиреха, заради нея и аз получих астма и доктор Кац рече, че психологията е най-заразителното нещо на света. Това са още съвсем неизвестни явления. Сутрин, защото нощем ме налягаше ужас, луд страх, че ще осъмна без нея.


	Навремето най-добрият ми приятел беше един чадър на име Артюр и аз го облякох целия. Направих му глава от зелен парцал, който омотах около дръжката, а после с червилото на мадам Роза му изрисувах готино лице, усмихнато и облещено. Не че ми трябваше някой, когото да обичам, ами за да се правя на палячо: нямах пукната пара и често ходех във френските квартали, там има. Навличах едно палто до петите, слагах си бомбе, нацапвах си муцуната с всякакви цветове, изобщо много смешни бяхме с моя чадър Артюр. Разигравахме разни смехории из улиците, понякога събирах двайсет франка на ден, но си отварях очите на четири, защото полицията винаги изкъсо наблюдава малолетните на свобода. Артюр беше като еднокрак човек, със синьо-бял кец, панталон, карирано сако, окачено на закачалка, която завързвах с канап, уших му и кръгла шапка на главата. Поисках от господин Н’Да Амеде някоя дреха, за да облека чадъра си, и да видите само какво направи той. Заведе ме в „Златния пуловер“ на булевард „Белвил“, най-баровския магазин, и ми каза сам да си избера каквото ми трябва. Не знам дали са всичките като него в Африка, но ако е така, нямат от какво да се оплакват.
	Правех си номера на улицата, кандилках се, танцувах с Артюр и прибирах парата. Някои се ядосваха и казваха, че не можело по този начин да се третира едно дете. Не ми беше ясно кой ме третира, но на други очите им се насълзяваха. Голям майтап — нали на смях го правехме.
	От време на време Артюр се чупеше. Приковах закачалката, та да му станат рамене, единият му крачол стоеше празен, но няма как, нали е чадър. Господин Хамил се сърдеше, казваше, че Артюр приличал на фетиш и това било против нашата религия. Аз не съм вярващ, но истината е, че ако имаш нещо по-друго, различно от останалото, все на него се надяваш да оправи работите. Лягах си, прегърнал Артюр, а на сутринта се озъртах да видя дали мадам Роза още диша.
	Аз в черква не съм влизал, защото не е добре за истинската вяра и последна грижа ми е да се бъркам в тия неща. Но знам, че християните са дали мило и драго, само и само да се сдобият с Христос, а при нас е забранено да се рисува човешко лице, за да не обиждаме бога — право си е, това нашето да не е за хвалба? Затова изтрих лицето на Артюр, остана му само кълбото, все едно позеленяло от страх, и така се оправих с моята религия. Веднъж ме погна полиция, бил съм предизвикал струпване, докато се правех на хахо, и изпуснах Артюр, партакешите му се разпиляха — шапката, закачалката, сакото, кецът, всичко. Успях да грабна Артюр в последния миг, но гол, както го е майка родила. И чудна работа — преди мадам Роза нищо не казваше, когато беше с дрехи и си лягах с него, но сега, щом понечих да го взема с мен в кревата без гащи, тя писна, развика се, че на нищо не приличало, не можело да се спи с чадър. Иди, че разбери.
	Бях скътал нещичко и наново облякох Артюр от битака, там има доста добри неща.
	Но късметът ни вече не работеше.
	Дотогава записите идваха нередовно, случваше се да прескочат някой месец, но все пак идваха. И изведнъж спряха. Два месеца, три месеца, нищо. Четири. Казах на мадам Роза и с такава сила си го мислех, че гласът ми трепереше:
	— Вие не се притеснявайте, мадам Роза! На мен може да се разчита. Няма да ви зарежа току-така само защото не получавате вече пари.
	Взех си Артюр, излязох и седнах на тротоара, не ми се искаше да плача пред другите.
	Трябва да ви кажа, че бяхме в голяма дупка тогава. Преклонната възраст надвисваше над главата на мадам Роза и тя сама си го знаеше. Стълбището с тия шест етажа се беше превърнало в обществен враг номер едно за нея. Сигурна беше, че един ден ще я убие. Аз си знаех, че няма нужда да я убива, достатъчно беше да я погледнеш. Това гърди, корем, задник се беше сляло в едно, като бъчва. Все по-малко и по-малко хлапета се събирахме, курветините нямаха доверие на мадам Роза поради състоянието й. Наясно бяха, че вече за никого не може да се грижи и предпочитаха да плащат повече, ходеха при мадам Софи или при мама Айша на Алжирската улица. Вадеха добри пари, широко им беше около врата. Познатите на мадам Роза ги нямаше вече поради смяната на поколенията. Тя живееше от ухо на ухо, а сега никой не я препоръчваше по улиците, името й се губеше. Преди, докато имаше още крака, ги обикаляше по работните им места, из кафенетата по „Пигал“ и при Халите, където те се подвизават, и рекламираше по малко условията си, кулинарното готвене, всичко. Но сега не можеше. Приятелките й се бяха затрили, нямаше кой да я препоръча. А и хапчетата за защита на детството са вече законни, трябва наистина да искаш. Няма извинения, ако ти се роди дете, всички са наясно какво му причиняваш.
	Бях към десетгодишен или там някъде и трябваше да помагам на мадам Роза. А и за бъдещето си трябваше да мисля, защото ако останех сам, ми се пишеха Социалните грижи — мърдане няма. Не можех да заспя нощем, през цялото време гледах дали мадам Роза не е умряла.
	Опитах и сам да се подвизавам. Сресвах се грижливо, слагах си като мадам Роза от нейния парфюм зад ушите и следобед висях с Артюр на „Пигал“ или на улица „Бланш“ — и там не е лошо. По цял ден се навъртат жени и все се случваше една-две да дойдат при мен и да ми кажат:
	— Ух, че е сладък тоя мъничкият. Майка ти тук ли работи?
	— Не, аз още никого си нямам.
	Черпеха ме с ментов сироп в кафенето на улица „Масе“. Но гледах да не сгафя, защото полицията гони сводняците, а те си отваряха очите на четири, не им е позволено да забърсват клиенти. Така е, всичко дотам опира.
	— На колко си години, миличко?
	— На десет.
	— Имаш ли си майка?
	Не, отговарях аз и ми беше мъчно за мадам Роза, но какво да направя. Особено една, как ли не ме глезеше, на минаване все ще ми пъхне някой франк в джоба. Носеше минижуп и ботуши до над коленете, по-млада беше от мадам Роза. Очите й гледаха меко; веднъж се озърна, стисна ме за ръката и двамата се пъхнахме в едно кафене „Кошницата“, дето после изчезна, хвърлиха му бомба.
	— Не бива да тропосваш като уличник, това не е работа за дете.
	И сложи ръка на главата ми, за да ми оправи косата. Но аз си знаех, че за да ме погали.
	— Как ти е името?
	— Момо.
	— Къде са мама и татко, Момо?
	— Нямам аз такива работи, за какъв ме мислите. Свободен човек съм.
	— Как така, все някой трябва да те гледа.
	Сръбвах от оранжадата, докато видя кое — как.
	— Аз мога да се разбера с тях, готова съм да се грижа за теб. Ще те настаня в апартамент, ще си живееш като малък цар, нищо няма да ти липсва.
	— Ще видим.
	Изпих си оранжадата и се смъкнах от стола.
	— Ето, вземи да си купиш бонбонки, миличко.
	И ми ги пъхна в джоба. Сто франка! Така е, имам честта.
	Два-три пъти идвах още и тя много ми се усмихваше, но отдалече — не бях неин.
	Но нали ви разправям, че не ми вървеше — касиерката в „Кошницата“ излезе стара приятелка на мадам Роза от времето, когато се подвизавали заедно. Изпя всичко на старата и да знаете само каква сцена на ревност ми изигра тя! Такава бъркотия у еврейката не бях виждал — що рев изрева. „Затова ли те отгледах“ — поне десет пъти го повтори и плачеше, та се късаше. Стана нужда да се кълна, че няма повече да се връщам там и няма да ставам сводняк. Всички са сутеньори, нареждаше тя, по-добре било да пукне. Добре, но с какво друго да се захвана на десет години?
	Винаги ми се е виждало чудно, че сълзите са били запланувани още в началото. Ще рече, така са ни направили, да плачем. Може ли да не помислят? Кой уважаващ себе си конструктор ще ги надроби такива?
	Записите все не идваха и не идваха и мадам Роза тръгна да напада спестовната каса. Беше турила нещичко настрани за старини, но си знаеше, че няма да е задълго. Рак все още нямаше, но останалото бързо се скапваше. Дори за пръв път спомена нещо за майка ми и баща ми — излиза, че били двама. Дошли една вечер да ме оставят, после майка ми се разциврила и избягала презглава навън. Мадам Роза ме записала като Мохамед, мюсюлманин, и се зарекла пред тях на ръце да ме носи. Но оттам нататък… Тя въздишаше ли, въздишаше, само дето не ме гледаше в очите, докато ми говореше. Представа си нямах какво крие, но нощно време все се плашех. Така и не успях да измъкна друго от нея, дори след като записите спряха и тя вече нямаше защо да ме глези. Знаех само, че имам баща и майка, по този въпрос природата не прощава. Но после те изчезнали — мадам Роза се сконфузваше и млъкваше. Бързам да кажа, че така и не намерих майка си, няма защо да ви залъгвам с напразни вълнения. Веднъж, когато много напирах, мадам Роза измисли една лъжа, ама толкова афиф, че си умрях от кеф.
	— Според мен тя, майка ти, страдаше от буржоазни предразсъдъци, понеже е с добър произход. Не искаше ти да разбереш как си вади хляба. Затова си тръгна с разбито сърце и насълзени очи, затова не се появява оттогава, защото предразсъдъкът ще е травматизиращ удар за теб, както нарежда медицината.
	И тя самата се разциври. Мадам Роза страшно си пада по красивите истории. Мисля, че доктор Кац беше прав, когато му казах. Той рече, че курвата — това е духовна нагласа. И господин Хамил беше прав: той е чел Виктор Юго, живял е повече от когото и да било на неговата възраст и ми обясни усмихнат, че няма черно и бяло, че бялото често е прикрито черно, а черното е бяло, което са го преметнали. Дори добави, загледан в господин Дрис, който му носеше ментовия чай:
	— Повярвайте на дългогодишния ми опит.
	Господин Хамил е голям човек, само дето обстоятелствата не са му позволили да стане такъв.


>
	Вече месеци наред записите не идваха, а на Бананя парите мадам Роза не беше и помирисвала, освен най-напред, защото тогава им взела за два месеца. Той сега най-спокойно си караше четвъртата година, окото му не мигаше, все едно му плащаха. Мадам Роза успя и семейство да му намери, това хлапе се е родило с късмета си. Моше още го наблюдаваха и добре си хапваше в семейството, където шести месец вече го държаха под око, за да са сигурни, че е доброкачествен, че няма епилепсия или пристъпи на буйство. Пристъпите на буйство най-много плашат семействата, които искат дете, първо от това трябва да се пазиш, ако искаш да те осиновят. За хлапетата през деня и за изхранване на мадам Роза ни трябваха хиляда и двеста франка на месец, отделно лекарствата и заемите, дето й ги отказваха. Самата тя ядеше за не по-малко от петнайсет франка на ден, ако не си от камък — дори и да я мъчиш да отслабва. Спомням си, казах й го право в очите — да вземе да отслабне, за да не яде толкова, но трудно е за една стара жена, останала самичка в живота. На нея й трябва повече от нея самата, отколкото на другите. Няма ли наоколо някой, който да те обича, тлъстините се трупат. Пак почнах да ходя на „Пигал“, онази дама, Мариз, си беше все там, все така влюбена в мен, защото бях още дете. Но лудо шубе ме гонеше, нали сводняците ги затварят, трябваше скришом да се срещаме. Чаках я в един вход, тя идваше и ме прегръщаше, клякаше до мен, казваше ми: „Обич моя, така ми се иска да имам син като теб“, после снасяше каквото е прибрала от клиента. Добра работа ми вършеше и Бананя, взимах го да вършеем из магазините. Пуснах го самичък с тая негова усмивка и той ги обезоръжаваше, цяла тълпа се струпваше наоколо — такива развълнувани и умиляващи чувства вдъхваше. Негрите, докато са четири-пет годишни, ги изтрайват навсякъде. Понякога го щипех, за да ревне, хората насочваха към него вълнението си и аз смотавах каквото ни трябва за вкъщи. Имах си едно палто до петите с домашни джобове, мадам Роза ми го беше ушила, и ни чул, ни видял. Гладът не прощава. На изхода вземах Бананя на ръце и се лепвахме зад някоя лелка, която плащаше — те си мислеха, че сме с нея, а и Бананя се хилеше като курва. На децата се гледа с добро око, докато не са станали опасни. Дори на мен ми говореха мили думи и ми се усмихваха, хората се чувстват по-спокойни, щом видят хлапе, дето още не е стигнали възраст като за разбойник. Моите коси са кестеняви, очите сини и нямам еврейския нос на арабите, затова мога да бъда който си искам, без да се маскирам.
	Мадам Роза беше понамалила яденето и добре й се отразяваше, а и на нас също. Освен това се събираха повече хлапета, лятно време народът се понася все по-надалече. Чак не ми тежеше и дупета да бърша, нали имаше какво да ври в тенджерата и дори да си омажех пръстите, не роптаех срещу несправедливостта.
	За зла воля с мадам Роза настъпваха промени заради природните закони, които я нападаха от всички страни — в краката, в очите, във всичките познати органи, като сърце, черен дроб, артерии и изобщо каквото се намира у много употребяваните личности. И понеже си нямахме асансьор, случваше се да засече между етажите, та трябваше да слизаме и да я избутваме, дори Бананя — той вече започваше да се усеща в живота и чувстваше, че има интерес да си брани хляба.
	У едно лице най-важните чаркове са сърцето и главата, за тях отиват най-много разходи. Спре ли сърцето, не можеш да я караш както преди, а ако главата забие на една страна и я подкара през просото, лицето губи присъщите си качества, няма как да се ползва от живота. Аз мисля, че живота трябва да го живеем в най-ранна възраст, защото после се обезценяваш и никой нищо не ти дава даром.
	От време на време домъквах на мадам Роза разни неща, които прибирах оттук-оттам — не че имаше полза от тях, те вече за нищо не ставаха, но носеха радост, понеже никой не ги иска и седяха така захвърлени. Например тоя-оня си напълнил апартамента с цветя по случай някакъв празник или просто така, за да е по-весело, а после те вехнат, губят блясъка си и ги натикват в кофата, но ако станеш много рано сутринта, можеш да ги прибереш и аз точно с това се занимавах, с така наречените отпадъци. Те, цветята, понякога не бяха съвсем обезцветени, оставаше им малко животец и аз ги правех на букети, без да гледам възрастта, подарявах ги на мадам Роза и тя ги редеше във вази, но вода не слагаше — каква полза. Или пък отнасях цели клонки мимоза от пазара при халите и бързах да се върна вкъщи, за да замирише на щастие. По пътя си мислех за боя с цветя в Ница, за мимозовите горички, израсли в изобилие около този бял град, който господин Хамил е виждал на младини, и още понякога ми разказваше за него, защото и с него настъпваха промени.
	Обикновено помежду си говорехме на еврейски и арабски, понякога и на френски, ако имаше чужд човек и не искахме да ни разбере, но сега мадам Роза бъркаше всички езици на живота си и току почваше да бръщолеви на полски, най-отдавнашния й език, който сега наново се връщаше, понеже какво друго им остава на старите хора, освен младините. В крайна сметка, като махнем стълбата, криво-ляво се оправяше. Но наистина не беше живот за всеки ден, да не говорим, че се наложи да й дупчат задника с инжекции. Мъчна работа излезе да намерим млада сестра, готова да изкачва шестте етажа, а и нямаше евтина. Накрая уредих работата с Махут, той се боцкаше законно заради диабета си, здравословното му състояние го позволяваше. Момче на място беше, самичък си беше стъпил на краката, макар да си оставяше преди всичко черен и алжирец. Продаваше транзистори и други изделия на своите кражби, а през останалото време опитваше да се излекува в „Мармотан“, там бяха негови хора. Той дойде да направи инжекция на мадам Роза, но за малко да оплескаме работата, защото сбърка ампулата и й напраска дозата хероин, дето си я пазеше за деня, когато напълно ще се излекува от наркоманията.
	Веднага разбрах, че става нещо противоестествено, защото никога не я бях виждал толкова възхитена. Отначало страшно се учуди, после щастието я завладя. Аз дори се уплаших, мислех си, че няма да се върне — направо не беше на земята. За мен хероинът е долна работа. Момчетата, дето си го праскат, се пристрастяват към щастието и тогава прошка няма, защото то, щастието, е известно най-вече със своята липса. Трябва наистина много да държиш на него, за да се боцкаш, а само на царете и на глупаците им се въртят такива в главата. Аз в чуждата паница не надничам — вярно, случвало се е да дръпна марихуана с приятелчетата, за да не се обидят, но на десет години човек какво ли не научава от възрастните. Не държа обаче да съм щастлив, животът е за предпочитане. Ужасна гадория е щастието, долна работа, на мен да ми падне, ще му сменя физиономията. Не съм от една кръвна група с него и толкоз. С политика не съм се занимавал, защото тогава винаги пълниш нечия гуша, но пък трябва да има закони — стига вече е мърсувало това щастие. Аз само казвам, каквото си мисля, може и да бъркам, но няма да тръгна да се боцкам заради някакво си щастие. Мамка му! Стига съм говорил за щастието, че ще се разбеснея, обаче господин Хамил казва, че съм имал предразположение към неизразимото. Той казва, че в неизразимото трябвало да се търси, там можело и да намериш.
	Най-лесният начин да си намериш хашиш е като Махут — казваш, че никога не си се боцкал и пичовете веднага ти праскат една безплатно, защото никой не иска да остава самичък в бедата. Що народ е примирал от мерак да ми прасне първата доза — ум да ти зайде, но не е моя работа да помагам на другите в живота, стига ми и мадам Роза. Няма да седна да се навирам в щастието, преди да съм опитал всичко, за да се измъкна.
	С една дума Махут — именно нищо не значи, затова и така го наричаха — докара на мадам Роза ХЛМ, както е известен при нас хероинът, защото точно в тази област на Франция го отглеждат. Мадам Роза се видя в чудо, а после изпадна в такова доволство, че болно да ти стане, като я видиш. Помислете само, еврейка и на шейсет и пет години — само това й липсваше! Веднага изтърчах да извикам доктор Кац, нали покрай хашиша, току-виж, си си докарал и онова, дето му викът овердоза, и после чао, пътуваш за изкуствения рай*. Доктор Кац не дойде, бяха му забранили да катери шест етажа, освен в смъртен случай. Обади се на някакъв млад лекар, негов познат, и той се довлече след един час. Мадам Роза се лигавеше в креслото. Докторът ме изгледа, като че ли никога в живота си не беше виждал десетгодишно момче.
	[* Намек за „Изкуствения рай“ от Шарл Бодлер — произведение, посветено на виното и опиатите. — Б.пр.]
	— Какво е това тук, да не е детска градина?
	Дожаля ми за него — такъв един стреснат, като че ли не може да бъде. Махут цивреше на пода, беше напраскал в задника на мадам Роза всичкото си щастие.
	— Но как е възможно това? Кой е дал хероин на тази възрастна жена?
	Гледах го с ръце в джобовете и му се усмихнах дори, но нищо не му казах, защото каква полза — младо — зелено на трийсет години, още толкова много има да учи.


>
	Няколко дена по-късно ми се случи нещо готино. Тръгнах да пазарувам в един голям магазин до Операта, там има цирк на витрината, за да се събират родителите с децата без обвързване от тяхна страна. Вече десет пъти бях ходил, но него ден пристигнах много рано, завесата не беше още вдигната и аз си полафих с един метач африканец — не го познавах, но черен беше. Идвал от Обервилие, защото и там се въдят. Изпушихме една цигара и малко го погледах как мете улицата, какво друго да правя. След това се върнах при магазина и зяпах до насита. Витрината има по края звезди, по-едри от естествена големина, които ту светват, ту гаснат, все едно намигат. А в средата е циркът с клоуните и космонавтите, които отиват на луната, връщат се и махат на минувачите, акробати се премятат във въздуха с лекота, придобита от занаята, бели балерини с пачки танцуват по гърбовете на коне и каяци като от Халите с ей толчави мускули вдигат страхотни тежести без никакво усилие, понеже не са истински, а с машинки. Дори танцуваща камила има и фокусник с шапка, от която в индианска нишка излизат зайци, обикалят арената и се връщат в шапката, после пак и пак, о, това е безкрайно представление и не може да спре, спирането е извън възможностите му. Клоуните са в какви ли не цветове, облечени по тяхному — сини, бели, шарени като дъгата, на носа с по една червена лампичка, която от време на време светва. Отзад се вижда цяла тълпа зяпачи, но не истински, а така, за майтап — ще си строшат ръцете от пляскане, това им е предназначението. Космонавтът, щом стъпи на луната, се изправя и махва с ръка за поздрав, а ракетата го чака — закъде да бърза човекът? И вече си мислиш, че всичко си видял, но тогава едни много свежи слонове изскачат от гаража си, хванати за опашките, и обикалят арената, а накрая ситни един съвсем мъничък и розов, все едно бебенце. Но за мен върхът са клоуните. Не съм виждал такова нещо. Лицата им не са оттук с тия очи като питанки, а те самите са толкова шантави, че нищо не може да ми скапе доброто настроение. Гледах ги и си мислех, че и мадам Роза щеше да е много смешна, ако беше клоун, ама не е, това е шибаното. Панталоните им падат и се вдигат, понеже са за майтап, в ръце държат разни свирки, които хвърлят искри и пръскат вода, не както инструментите в обикновения живот. Те са четирима, но най-голям цар е един бял с остра шапка и широки панталони, а от всичко най-бяло му е лицето. Другите му се кланят, козируват му, а той им раздава ритници по задника, цял живот това прави и не може да спре, дори да иска, така е настроен. И не го прави от злоба, механика е това. Има и жълт клоун на зелени петна, лицето му се смее дори когато си падне на носа, той танцува на въже и непрекъснато се подхлъзва, но не му дреме — философски го раздава. Носи рижа перука и тя настръхва от ужас на главата му, щом стъпи с единия крак на въжето, после с другия и така нататък, докато се усети, че е с всичките си крака на въжето и тогава ни напред, ни назад, почва да трепери, за да се посмее народът — какво по-смешно от уплашен клоун! Приятелят му от главата до петите е син и добър, има си малка китара и пее на луната, личи си, че е широка душа, но може ли нещо да се направи? Последният е всъщност двама, понеже си има двойник и каквото прави единият, другият, ще не ще, го повтаря — опитват се да спрат, но няма начин, по рождение са си така. И най-хубавото е, че всичко е механично и без злоба, отнапред си знаеш, че те не страдат и не остаряват, нещастните случаи са изключени. Нещо напълно различно от останалото, ни в клин, ни в ръкав. Дори камилата не ти крои шапка, каквото и да разправят хората за нейната злоба. Ухилена е до ушите и се кандилка като цоцолана. Всички са щастливи в този цирк, нищо естествено няма в него. Клоунът на въжето играе с абсолютна сигурност, за десет дена не го видях ни веднъж да падне, а си знаех, че и да падне, нищо няма да му стане. Какво да ви разправям, това наистина е друго нещо. Толкова бях щастлив, че ми идеше да пукна, защото щастието трябва бързо да го спипаш, преди да си е плюло на петите.
	Седях си така зазяпан в цирка и ми беше гот, когато една ръка ме хвана за рамото. Извърнах се бързо, понеже веднага си помислих, че е някой полицай, а то излезе мацка, и то запазена — я имаше, я нямаше и двайсет и пет години в най-лошия случай. Ама страшно готино парче, една такава руса, с голяма коса, миришеше на чисто и хубаво.
	— Защо плачеш?
	— Не плача.
	Докосна ме по бузата.
	— Това какво е? Не са ли сълзи?
	— Ами! Де да знам откъде ми е дошло.
	— Добре, излъгала съм се значи. Нали е много хубав този цирк?
	— По-добър не съм виждал.
	— Тук наблизо ли живееш?
	— Не, аз не съм френски. Изглежда съм алжирски, в Белвил сме.
	— Как е името ти?
	— Момо.
	Не виждах за какво й е да ме сваля. На десет години още за нищо не ставах, дори като арабин. Не си махаше ръката от бузата ми и аз малко се дръпнах. Човек винаги трябва да се ослушва. Може и да не знаете, обаче има разни Социални служби и току ти лепнат нарушение със служебно дознание. От служебното дознание по-лошо няма. На мадам Роза сърцето й слизаше в петите, щом се сетеше само. Дръпнах се още малко назад, но не много, колкото да духна, ако почне да надига. Веднага ловеше око и стига да поискаше, луди пари можеше да вади, разбира се, с някой тип на място, дето да я брани. Тя се разсмя.
	— Не се страхувай.
	Нали! Не на мене тия: „Не се страхувай“! Господин Хамил винаги казва, че страхът е най-верният ни съюзник, че няма ли го него, бог знае какво ще стане с нас, повярвайте на дългогодишния ми опит. Господин Хамил чак в Мека е ходил, толкова го било страх.
	— Много си малък, за да се мъкнеш сам по улиците.
	Е, много се изкефих. Направо си припаднах от удоволствие. Но нищо не й казах, не ми е работата да я уча.
	— Знаеш ли, ти си най-хубавото момченце, което съм виждала.
	— А, и вас си ви бива.
	Тя се засмя.
	— Благодаря ти.
	Не знам какво ми стана, но току ми дойде надежда. Не че търсех подслон, но няма да зарежа мадам Роза, докато още става. Но и за бъдещето трябва да се мисли, рано или късно и то ти идва на главата и понякога нощем го сънувах. Някой с ваканция на море и без това-онова. Вярно, малко изневерявах на мадам Роза, но само наужким, когато ми докривееше толкова, че ми идеше да пукна. Погледнах я с надежда, сърцето ми се разтуптя. Това, надеждата, по-силно от нея няма, дори при столетници като мадам Роза или господин Хамил. Щура работа.
	Но тя нищо не каза. Толкоз, дотук. Хората са безплатни. Заговори ме, понатисна ми се, усмихна ми се мило, после въздъхна и си тръгна. Курвата му с курва.
	Носеше шлифер и панталони. Русите й коси и отзад се виждаха. Слаба беше и както ходеше, личеше, че и тичешком ще изкачи шестте етажа по няколко пъти на ден, с торбите.
	Помъкнах се след нея, какво друго да правя. Тя спря по някое време, видя ме и двамата се засмяхме. Един път се скрих в някаква врата, но тя не се обърна, не тръгна назад. За малко да я изгубя. Бързо вървеше и сега си мисля, че ме е била забравила, имала си е друго на главата. Влезе в един вход, видях я, че се спира на партера и звъни. Знаех си аз. Вратата се отвори и две хлапета й се обесиха на врата. Седем-осем годишни. Така е, какво да се прави.
	Седнах на входа и останах някое време — не че толкова ми се искаше да съм там, а и навсякъде другаде. Имах едно — друго, например онова магазинче на „Етоал“ с комиксите, където можеш да теглиш майната на всичко и да си зяпаш картинките. Можех да намина и на „Пигал“ при курветините, да посъбера някой франк. Но изведнъж ми стана тъпо, все тая ми беше. Изобщо не исках да съм тук, затворих за малко очи, но това не оправя нещата, пак си седях там — докато си жив, става от само себе си. Не можех и не можех да включа защо ми се натискаше тая курва. Честно казано, аз си падам малко тъпичък, дойде ли до разбиране, все ровя нещо, а господин Хамил е прав, че вече от сума ти време никой нищо не разбира и ни оставя само да се чудим. Върнах се пак при цирка и прекарах още час-два, но за цял ден не стига. Напъхах се в една чайна за дами, нагънах два сладкиша, шоколадови еклери, тях най ги обичам, попитах къде да се изпикая, тръгнах натам и драснах през вратата — дим да ме няма. След това подвих едни ръкавици в „Претнен“ и ги хвърлих в боклукчийската кофа отвън. Малко ми просветна.


>
	Докато се връщах по улица „Понтийо“, стана нещо особено. Аз не вярвам много на особените работи, не виждам какво им е толкова различното.
	Страх ме беше да се прибера у дома. Мадам Роза не беше за гледане и си знаех, че скоро ще ми липсва. През цялото време за това си мислех и понякога не смеех да се върна. Идеше ми да свия нещо голямо от магазините, за да ме окошарят, да направя удар. Или да се оставя да ме сгащят в някоя банка и да стрелям с автомата до последния. Но си знаех, че и така никой няма да ми обърне внимание. Седях на улица „Понтийо“, после убих час-два, зяпах как едни пичове играят на футбол в кафенето. Реших да ида другаде, но не можах нищо да измисля и продължих да вися. Знаех, че мадам Роза се тръшка, вечно я беше страх да не ми се случи нещо. Почти не си показваше носа навън, не можехме вече да я избутаме. Отначало я чакахме долу по четирима-петима, хлапетата запретваха ръкави и я тикаха по стълбите. Но сега ставаше все по-рядко, крака не й достигаха и сърце, а с този дъх нямаше да се оправи дори да беше четири пъти по-малка. Не даваше да се издума за болница, там те държат да умираш докрай, наместо да ти турят една инжекция. Казваше, че във Франция не те оставят да си умреш кротко, ами те тормозят да живееш, докато още можеш да се мъчиш. Лудо шубе я гонеше от изтезанията и все повтаряше, че като й писне съвсем, ще се абортира. Предупреждаваше ни, че спипа ли я болницата, нас веднага ще ни направят законни в Социалните грижи и ревеше при мисълта, че може да умре в ред със закона. Законът е затова, да пази хората, които имат какво да пазят от другите. Господин Хамил казва, че човечеството не е запетайка, защото когато мадам Роза ме погледне с еврейските си очи, за никаква запетайка не става дума, ами за цялата голяма Книга на живота, а аз не искам да я виждам. Два пъти ходих в джамията заради мадам Роза, но нищо не се промени, за евреи не важеше. Затова ме беше страх да се прибера в Белвил и да се озова очи в очи с мадам Роза. Тя през цялото време нареждаше: „Око мое, око!“ — това им е на евреите сърдечният стон, щом нещо ги боли; ние казваме: „Кай, кай!“, а французите „Олеле, олеле!“, когато им дойде нанагорно — и на тях се случва, да не мислите. Щях да ставам на десет години, защото мадам Роза реши, че трябва да свиквам да си имам рожден ден и се падаше точно днес. Тя казваше, че било важно, за да се развивам нормално, докато останалото — баща, майка — било снобизъм.
	Седнах в един вход и зачаках да мине, но времето е по-старо от всичко друго и едвам се влачи. Зле ли му е на някой, очите му се ококорват, побират повече изразителност отпреди. На мадам Роза очите й се ококорваха от ден на ден, ставаха като на куче, когато го удариш за нищо. Виждах ги, както си седях, а бях на улица „Понтийо“, до „Шанз-Елизе“ с лъскавите магазини. Косите й отпреди войната падаха ли, падаха и когато събереше кураж да се бие, искаше да й намеря нова перука с истински коси, за да стане като жена. Старата й перука, и тя на нищо не приличаше вече. Трябва да призная, че плешивееше като мъж, а това дразни окото, защото жените другояче са били предвидени. Пак рижа перука искаше, тя най-подхождала на нейния тип красота. Откъде да й я открадна? В Белвил нямаше от ония заведения за разкапани женици, дето им викат козметични центрове. На „Шанз-Елизе“ не смеех да припаря. Трябва да питаш, да мериш, долна работа!
	От кофти по-кофти ми беше. Чак и кола не ми се пиеше. Мъчех се да се убедя, че защо пък точно днеска да съм роден, а не утре или вчера и изобщо тия истории с рождените дни не са нищо друго, освен колективни условности. Мислех си за приятелите, за Махут, за Шах, дето му се пука гьонът от бачкане в една бензиностанция. Докато си още малък, ти трябват няколко, за да си нещо.
	Легнах на земята, затворих очи и направих упражнения да умра, но циментът беше студен и се уплаших да не настина. Знам разни, които щом им се сговни, си хакат цяло кило хашиш, но аз на живота задника няма да ближа, за да съм щастлив. Няма да му се слагам на тоя живот, мамка му. Той в неговия си гьол, аз в моя. Когато стана законно зрял, сигурно ще се хвана с тероризъм, с отвличане на самолети и вземане на заложници, както по телевизията, и ще искам нещо, още не ми е ясно какво, но не семки и бонбонки. Така де, мъжка работа. Право да ви кажа, сега още не знам какво трябва да се иска, нямам професионално образование.
	Седях си на цимента и отвличах самолети, вземах заложници, те излизаха с вдигнати ръце, а аз се питах какво да правя с парите, защото не можеш всичко да имаш. Ще купя недвижимо имущество за мадам Роза, та да си умре щастлива, с крака в легена и нова перука. Ще пратя курвенските изчадия и майките им по най-лъскавите хотели в Ница, на завет от живота, та по-късно да станат държавни глави на официално посещение в Париж или членове на мнозинството, които изразяват своята подкрепа, че даже и важни фактори за преуспяването. Какво пък, мога и нов телевизор да си купя, зърнах го на една витрина.
	Мислех си за всичко това, но много-много не ми се занимаваше с работа. Докарах синия клоун и някое време се кефихме заедно. После и белия докарах, той седна до мен и ми посвири тишина на цигулчицата си. Кажи-речи, бях готов да премина чертата и да остана с тях завинаги, но не можех да зарежа мадам Роза сама в батака. На мястото на стария виетнамец бяхме набрали един нов, такъв един кафявичък — майка му, негърка от Антилските острови, но французойка, специално го родила от един хубавец, евреин по майка, и искала сама да го отгледа: някаква любовна история, съкровена работа. Плащаше без грешка, защото господин Н’Да Амеде й оставяше достатъчно пари, за да живее благоприлично. Той прибираше четирийсет на сто от тековете, нали на този тротоар е фрашкано и празно няма, а трябва и на югославяните да се снася, те са страшна напаст поради изнудването. Дори и корсиканци взеха да си пъхат гагата, беше се навъдило ново поколение.
	До мен имаше щайга с боклуци и можех да й драсна една клечка, та да пламне цялото здание, но никой нямаше да разбере, че съм аз, а и не са хубави тия работи. Много ясно си спомням този миг от живота си, понеже беше досущ като останалите. При мен друго, освен всекидневие няма, но от време на време ми става още по-тъпо. Никъде не ме болеше, значи нямаше причини, но все едно че бях без ръце и крака, а всичко си ми беше на място. И господин Хамил не може да го обясни.
	Не ми се иска никого да обиждам, но трябва да отбележа, че господин Хамил все повече изкукуригваше — така е понякога със старците, щом им наближи сметката и извиненията свършат. Знаят си какво ги чака, по очите им личи, че гледат назад, за да се скрият в миналото, също като щраусите, дето се занимават с политика. Негова книга на Виктор Юго все така му беше подръка, но я бъркаше с Корана, понеже и него имаше. Знаеше ги наизуст оттук-оттам и говореше ли, говореше, но ги месеше едни. Правехме много добро впечатление двамата на отиване в джамията, понеже го водех като слепец, а у нас на слепците се гледа с добро око; той все грешеше и вместо молитвата, подхващаше „О, Ватерло, Ватерло, кобна равнина“ и тук присъстващите араби се блещеха, защото не беше на място. Чак сълзи му избиваха на очите, религиозен плам е това. Много беше хубав със сивата джелаба, забулен с бяло, и се молеше добре да го посрещнат. Но още не е умрял, току-виж, станал и световен шампион във всички категории — колцина на неговата възраст могат да се похвалят с толкова. При хората най-рано умират кучетата. На дванайсет години вече не можеш да разчиташ на тях и трябва да ги сменяш. Другия път, когато си имам куче, ще го взема пеленаче, за да ми остане време преди раздялата. Само клоуните нямат проблеми на живот и смърт, те не се явяват на бял свят по семеен път. Така са ги измислили, без природни закони, никога да не умират — иначе нямаше да е смешно. Стига да поискам, и ги виждам до мен. Мога да видя, когото ми хрумне — Кинг Конг, Франкенщайн или ято ранени розови птички, но без майка ми, дотам въображението ми не стига.
	Станах, писна ми от този вход, и се огледах на улицата, за да видя. Отдясно имаше полицейска кола с готови ченгета. И на мен ми се иска да съм ченге, когато съзрея, да не ме е страх от никого и от нищо, да знам какво правя. Ченгетата ги командва властта. Мадам Роза казваше, че много курвенски изчадия от Социалните грижи ставали ченгета, градска жандармерия и републиканци, никой не може с пръст да ги барне.
	Излязох с ръце в джобовете, за да видя, и се приближих до полицейската кола, както им викат. Малко ми трепереха мартинките. Не всички стояха в колата, някои се бяха пръснали по земята. Аз си подсвирквах „По налъми през Лотарингия минавах“, понеже в лицето не съм тукашен, а единият вече ми се усмихваше.
	Страшна работа са това ченгетата. Когато на някое момче баща му е ченге, все едно има двойно повече баща от другите. Приемат и араби, дори негри, стига да са френски. Всичките са курвенски изчадия, минали са през Социалните грижи и никой не преде пред тях. За вътрешната сигурност няма нищо по-добро, така е, с ръка на сърцето ви го казвам. Дори военните не могат да им се хванат на малкия пръст, освен някой генерал. Мадам Роза я гони лудо шубе от ченгетата, но то е заради онзи пансион, дето са я изтребвали, и не е довод, тя тогава се случила от лошата страна. Или пък да взема да ида в Алжир и там да стана полицай, тук няма толкова нужда. Във Франция алжирците са къде-къде по-малко, отколкото в Алжир, и те нямат много работа. Пристъпих още една-две крачки към колата, а те стояха наоколо и чакаха безредици или въоръжени нападения, пък на мен сърцето ми щеше да изхвръкне. Все се усещам противозаконен, знам си, че изобщо не съм на място тук. Но те не се поколебаха, сигурно бяха уморени. Един дори спеше през прозореца, друг най-спокойно си ядеше обелен банан до пуснат транзистор, с една дума — отдих. Отвън стоеше русо ченге с радиостанция и антена в ръка и май пет пари не даваше за онова, което става. Трепереха ми гащите, но то си е хубаво да те е страх, когато знаеш защо, обикновено ме гони лудо шубе без всякаква причина, така както си дишам. Ченгето с антената ме видя, но не взе никакви мерки и аз отминах покрай него и продължих да си свирукам, все едно съм си у дома.
	Чувал съм, че има и женени полицаи, с деца. Един път дори си приказвахме с Махут какво ли е да имаш баща полицай, но на него му писна, рече, че от мечтите полза никаква и си тръгна. Не е работа да спориш с такива, дето се боцкат, в тях няма никакво любопитство.
	Помотах се още малко, за да не се прибера, взех да броя колко крачки има на един тротоар и много нещо се събра, направо не ми останаха цифри. Да не говорим за слънцето. Някой ден ще изляза извън града да видя как е направено. Май че и морето си струва, господин Хамил говори с голямо уважение за него. Какво ли щеше да излезе от мен без господин Хамил — той ме е научил на всичко, което знам. Дошъл във Франция още дете с един свой чичо, после останал много рано млад, когато чичо му умрял, но въпреки това успял да изучи занаят. Сега от ден на ден изкуфява, понеже не са ни предвидили да живеем до такава старост. Слънцето приличаше на жълт клоун, седнал на покрива. Някой ден ще отида в Мека, господин Хамил казва, че там имало повече слънце от всякъде другаде, причината е географска. Но си мисля, че за останалото и Мека не е кой знае колко другаде. Така ми се иска да съм някъде много далече, където има нещо различно и дори се опитвам да си го представя, за да не го пропилея. Слънцето, клоуните и кучетата нека си стоят, от тях по-добро не можеш да измислиш. Но останалото — ни чул, ни видял, там трябва да има специално обзавеждане. Обаче си мисля, че всичко пак ще се изхитри да остане същото. Чак ме досмешава понякога, като се сетя до каква степен нещата държат на мястото си.


>
	Стана пет часът и тръгнах да си ходя, когато зърнах едно русо парче да си качва таратайката на тротоара точно под забраната за паркиране. Веднага я познах, аз помня като слон. Същата курва, дето ме заряза по-рано, а преди това ми се слагаше и хлътнах като луд. Паднах от клона, като я видях. В Париж е пълно с улици и трябва да имаш дяволски късмет, за да срещнеш някого. Тя не ме видя, аз бях на другия тротоар и веднага пресякох, за да ме познае. Но тя бързаше и сигурно не помнеше, защото онова беше още преди два часа. Влезе в номер 39, там има вътрешен двор с къща. Така и не успях да й се покажа. Носеше камилска вълна и панталон, с много коси на главата, всичките руси. Поне пет метра одеколон влачеше след себе си. Не си заключи колата и отначало ми мина през ума да й свия нещо, та да помни, но толкова бях задръстен покрай тоя рожден ден и всички друго, че дори се чудех откъде толкова място у мен. Много нещо се беше събрало за сам човек. Не става, рекох си, защо да си давам зор, когато няма да разбере, че съм аз. Много ми се искаше да ме види, но не мислете, че си търсех семейство. Стига да се понапъне, мадам Роза можеше да изкара още някое време. Моше се беше пласирал и дори Бананя водеше преговори, така че тях поне не ги мислех. Нямах никакви познати болести, не бях получавал отказ за осиновяване, а хората първо това гледат, когато те избират. И на тях трябва да им влизаме в положението — довери ти се някой и после, току-виж, му дошло на главата дете с алкохолици само защото е останало, докато толкова по-свестни не могат никого да си намерят. И аз да можех да избирам, щях да взема най-доброто, а не една стара еврейка, която диша с акумулатори и всеки път, щом я видя така, ми иде да пукна. Ако мадам Роза беше кучка, откога да са я спестили, само че с кучетата са много по-мили, докато една човешка личност не можеш да пратиш току-така на оня свят, без да се измъчи. Казвам ви го това, за да не си мислите, че се влачех подир госпожица Надин, както по-сетне й стана името, за да умре мадам Роза на спокойствие.


	Входът водеше към друга, по-малка сграда в двора и щом влязох, чух изстрели, скърцане на спирачки и женски писък, някакъв мъж се замоли: „Не ме убивайте! Не ме убивайте!“ и аз дори подскочих — всичко ставаше току под носа ми. Веднага запука автомат и мъжът закрещя: „Не!“, както всеки път, когато се умира без удоволствие. После тишината стана страшна и нататък вече няма да повярвате. Всичко започна отначало, със същия хубавец, дето не искаше да умира, имаше си причини човекът, но автоматът не му даваше дума да издума. Три пъти умря пряко волята си, като че беше най-големият мръсник на земята и трябваше три пъти да го пречукат за назидание. Мълчаха някое време и хайде отначало — за четвърти път му видяха сметката, после за пети и на мен ми дожаля: бива, бива, ама чак пък толкова. След това го оставиха на мира и един женски глас каза: „Любов моя, моя нещастна любов“, но със страшно разтреперан глас, с такива искрени чувства, че аз си глътнах граматиката, макар да не ми е много ясно какво означава това. Във входа нямаше никой, освен мен и една запалена червена лампа. Едва се посвестих и те почнаха същия панаир: „любов моя, моя нещастна любов“, но всеки път с различен глас, и пак, и пак. Пичът умира пет-шест пъти в ръцете на милата си жена и явно страшен кеф му правеше да чувства, че на някого му е мъчно за него. Помислих си за мадам Роза, нямаше кой да й каже на нея: „Любов моя, моя нещастна любов“, защото трудно ми е да го изрека, но беше останала почти без коса и тежеше някъде към деветдесет и пет килограма, един от друг по-скапани. Тогава милата жена млъкна за малко, но после така отчаяно изпищя, че аз от само себе си се втурнах към вратата и вътре. А то, мамка му, да излезе нещо като кино, само дето всичко вървеше обратно. Тъкмо когато влизах, милата жена от екрана пухна върху тялото на трупа, за да издъхне отгоре му, после скочи, но отзад напред, правеше всичко наопаки, все едно на отиване беше жива жена, а на връщане кукла. Тогава всичко угасна и стана светлина.


	Онази, дето ме заряза, стърчеше сред залата, отпреде й имаше микрофон и наредени столове и веднага щом светна, ме видя. В ъглите седяха трима-четирима мъжаги, но без оръжие. Облещих се и сигурно съм изглеждал кръгъл глупак, всичко живо точно така ме гледаше. Русата ме позна, грейна цялата и аз се посвестих — значи й бях направил впечатление все пак.
	— Та това е моят приятел!
	Какви приятели бяхме ние, но така да е, няма да седна да се карам. Приближи се и взе да разглежда Артюр, обаче аз си знаех, че всъщност от мен се интересува. Много са смешни жените понякога.
	— Какво е това?
	— Стар чадър, и дрехи съм му купил.
	— Много е готин с тоя костюм, също като идол. Приятел ли ти е?
	— Вие май ме мислите за откачалка. Какъв приятел може да ми е той, това е чадър.
	Тя взе Артюр и се престори, че го разглежда. Другите — и те. Първото нещо, което хората не искат, когато тръгнат да осиновяват дете, е някоя откачалка. Това значи дете, дето се е заинатило посред пътя, защото си знае, че отпреде нищо добро не го чака. Тогава родителите изостават в развитието си и се чудят какво да правят. Например петнайсетгодишно момче, а се държи като че ли е на десет. Няма начин да се оправиш. Обаче и когато десетгодишно момче, какъвто съм аз, се държи като петнайсетгодишно, го гонят от училище и значи е повредено.
	— Много ми харесва с това зелено лице. Защо си му боядисал лицето зелено?
	Така хубаво миришеше, че се сетих за мадам Роза — заради разликата.
	— Това не е лице, това е парцал. На нас са ни забранени лицата.
	— Как така са ви забранени?
	Сините й очи се смееха, уж пред Артюр беше клекнала, но то беше за мен.
	— Аз съм арабин. Нашата религия забранява лицата.
	— Да се изобразява човешкото лице, така ли?
	— То е обида за бога.
	Хвърли ми едно око, уж между другото, но ми беше ясно, че съм я срутил.
	— На колко си години?
	— Нали ви казах вече първия път, като се видяхме. На десет. Точно днес станах. Но какво толкова? Имам един приятел, дето е на осемдесет и пет, и още е тук.
	— Как се казваш?
	— И за това ме питахте вече. Момо.
	После тя трябваше да работи. Обясни ми, че тук било зала за дублаж, така му викат при тях. Ония от екрана отварят уста, уж че говорят, но всъщност хората от залата им дават своите гласове. Като при птиците, натикват им гласовете в гърлата. Ако не стане от първия път, ако гласът не влезе точно както трябва, почват отначало. И тогава става много готино: всичко тръгва обратно. Мъртъвците оживяват и заднишком се връщат на мястото си сред хората. Натискаш едно копче и всичко се разпръсва. Колите тръгват на заден и кучетата тичат с опашката напред, а съборените къщи се възземат и пред очите ти наново се изправят. Куршумите излизат от тялото и се връщат в автомата, а убийците отстъпват и скачат с гърба напред към прозореца. Ако си излял вода, тя се вдига нагоре към чашата. Пролятата кръв се прибира в тялото, не остава даже петънце, раната се затваря. Един пък се беше изплюл и си глътна набързо плюнката. Конете препускаха наопаки, а някакъв мъж се беше хвърлил от седмия етаж, но веднага се оправи, прибра се горе през прозореца. Това беше истински огледален свят и най-хубавото нещо, което съм виждал в този шибан живот. По едно време дори видях мадам Роза млада и пъргава, още с все краката си, върнах я и по` назад, та стана първа красавица. Направо ми се дорева.
	Сума ти време стоях да зяпам, нали никой не беше приритал за мен, и много се кефих. Най-ми харесваше, когато оная готината жена на екрана я убиваха и лежеше за малко умряла, колкото да ти докривее, а после все едно невидима ръка я вдигаше от земята, тя се връщаше назад и се озоваваше в истинския живот. Оня, заради когото казваше „любов моя, моя нещастна любов“, си беше отрепка и половина, но нейна си работа. Присъстващите личности видяха, че страшно ми харесва в това кино и ми обясниха, че всяко нещо можело така да го вземеш за края и да го върнеш в началото, даже един брадат се засмя и промърмори: „в земния рай“. После добави: „Но за съжаление всеки път, щом започне, е все същото“. Русата ми рече, че се казвала Надин и това й било занаятът, давала на хората човешки глас в киното. Ей богу, никъде не ми се мърдаше, толкова ми беше хубаво. Само си помислете — една къща гори и рухва, а после угасва и пак си става както преди. Трябва да го видиш с очите си, с твоите — с чуждите не е работа.
	Тогава с мен се случи нещо. Не че се върнах назад и видях майка си, но се видях как седя на земята, отпреде ми имаше два крака с ботуши до над коляното и кожен минижуп, страшно усилие направих да вдигна очи и да й зърна лицето, знаех, че е майка ми, но беше много късно, може ли един спомен да вдигне очи. Успях дори още по-назад да отида. Две топли ръце са ме гушнали и ме люлеят, боли ме коремът, а топлата прегръдка ме носи напред-назад и един глас тихичко пее, но коремът ме боли, та се къса, докато накрая дрисвам на пода и ми олеква, а ръцете ме прегръщат, разнася се лек смях и аз го чувам, чувам го, чувам го…
	— Харесва ли ти?
	Седях в едно кресло, на екрана нямаше нищо. Русата стоеше, надвесена над мен, наоколо беше светло.
	— Не е лошо.
	После още един път ми показаха оня, дето му надупчиха с цял откос корема, защото май беше банков касиер или от противниковата банда, и ревеше, та се късаше: „Не ме убивайте, не ме убивайте!“ празноглавецът му с празноглавец — като че ли има някаква полза. Хората си вършат работата. Аз в киното обичам, когато убитият каже: „Заповядайте, господа, свършете си работата“ и после си умре, това говори за взаимно разбирателство, каква полза да опъваш нервите на хората, да го удряш на благородство. Но оня не можеше да налучка добрия тон, все не му достигаше, за да се хареса, и пак трябваше да го връщат, за да оправят нещата. Отначало протягаше ръка, мъчеше се да спре куршумите и викаше: „Не, не!“ и „Не ме убивайте, не ме убивайте!“ с гласа на момчето от залата, което говореше всичко това пред микрофона, в пълна безопасност. После падаше и почваше да се гърчи, защото киното трябва да носи наслада, докато пририта най-накрая. Гангстерите му теглеха още един последен куршум, за да са сигурни, че не може да им навреди. Тъкмо свършеха вече с всякакви надежди, и хайде всичко отначало: оня се изправя, сякаш Божията десница го вдига на крака, за да си служи още с него.
	После гледахме и разни други работи, понякога по десет пъти се връщаха, за да стане всичко както трябва. И думите тръгнаха обратно и започнаха да казват нещата отзад напред, чуваха се разни тайнствени звуци — все едно непознат език, който означава нещо.
	Случеше ли се нищо да няма на екрана, аз си представях, така за кеф, мадам Роза щастлива и с всичките й предвоенни коси — нямаше нужда дори да се подвизава, нали това е огледален свят.
	Русата ме погали по бузата, трябва да ви кажа, че беше много готина и жалко. Все ми бяха пред очите нейните две хлапета, дето ги видях — да умреш от мъка.
	— Май наистина много ти хареса.
	— Дума да няма, бива си го.
	— Можеш да идваш тук, когато поискаш.
	— Не разполагам с много време и не мога нищо да ви обещая.
	Попита ме дали искам да ме почерпи един сладолед. И аз какво — няма да седна да се пудря! Ама и аз й харесвах и когато я хванах за ръката, за да вървим по-бързо, тя се засмя. Избрах си шоколадов сладолед с ягоди и фъстъци, но веднага съжалих, трябваше да си поръчвам с ванилия.
	— Много ми харесва да можеш всичко да връщаш назад. Аз живея при една дама, която скоро ще умре.
	Тя не се докосна до своя сладолед, гледаше ме. Толкова руси й бяха косите, че не можах да устискам, протегнах ръка, пипнах ги и ми стана много гот, толкова готини бяха.
	— Твоите родители не са ли в Париж?
	Не знаех какво да отговоря и си натъпках устата със сладолед, май от всичко на света сладоледът ми е най-любимото.
	Тя не настоя. Винаги ми става криво, щом ме попитат какво прави татко ти, къде е майка ти, тия неща ми се губят като предмет за разговор.
	Тя извади листче и писалка, написа нещо и го подчерта три пъти, за да не се затрие.
	— Ето, това са името ми и адресът. Можеш да дойдеш, когато поискаш. Имам един приятел, който се занимава с деца.
	— Психиатър, нали? — попитах.
	Тя подсвирна.
	— Откъде ти дойде наум? С децата се занимават педиатрите.
	— Само докато са бебета. После идват психиатрите.
	Тя мълчеше и ме гледаше, май се уплаши от мен.
	— Откъде си научил тия неща?
	— Имам един приятел, Махут, той е наясно, понеже ходи да се оправя от боцкането. Лекуват го в Мармотан.
	Хвана ми ръката и се наведе към мен.
	— Ти нали ми каза, че си на десет години.
	— Горе-долу.
	— Доста неща знаеш за възрастта си… Разбрахме се, нали? Ще ми дойдеш на гости.
	Близвах си от сладоледа. Съвсем се бях скапал, а хубавите неща са най-готини, когато ти е скапано. Много пъти съм се уверявал, че е така. Точно когато ти се ще да пукнеш, шоколадът най-много ти се услажда.
	— Добре, но вие не сте сама.
	Гледаше ме и изобщо не можеше да включи.
	Близнах си още малко от сладоледа и я погледнах право в очите, отмъстително.
	— Видях ви наскоро, когато за малко да се срещнем. Прибрахте се у дома и вече си имате две хлапета. Руси като вас.
	— Ти си ме следил?
	— Вярно, припознах се.
	Не знам какво й стана, но честно ви казвам, изведнъж много нещо се събра в погледа й. Нали разбирате, в очите й се появи четири пъти повече отпреди.
	— Слушай, мой малки Мохамед…
	— По-скоро ми викат Момо, за Мохамед трябва дълго да говориш.
	— Слушай, миличко, пази това листче с името и адреса ми, гледай да не ги изгубиш и ела у дома, когато можеш… Ти къде живееш?
	А, не, не на мене тия. Леле, какъв срам ще е, ако дойде и види, че ти си в бардак за курвенски изчадия. Не че й се надявах, знаех, че вече не е сама, но хората, дето всичко им е наред, чуят ли за курвенски изчадия, веднага се сещат за сводняци, сутеньори, подземен свят и детска престъпност. Много лошо име ни е излязло пред хората, дето всичко им е наред, повярвайте на дългогодишния ми опит. Такъв никога няма да те вземе заради онова, дето доктор Кац му вика влияние на семейната среда, да не говорим пък за курвите. Страх ги е и от венерически болести по децата, понеже всички са наследствени. Не исках направо да й отрежа квитанцията, но й дадох фалшив адрес. Взех листчето и го напъхах в джоба — знае ли човек, макар че чудеса на този свят не стават. Почна да ме пита за разни работи и аз се изплъзвах като мокра връв, изядох още един сладолед, този път с ванилия, и толкоз. От ванилията по-добро няма.
	— Ще те запозная с моите деца и ще отидем заедно във Фонтенбло… Там имаме къща.
	— Хайде довиждане.
	Скочих изведнъж, нали аз нищо не съм й искал, и хукнах с Артюр.
	Направих си малко кеф да плаша колите, претичвах отпреде им в последния миг. Хората винаги ги е страх да не сгазят някое дете и направо се изпълвах, че и на тях им става нещо. Набиват спирачките като луди, за да не те повредят, и това все е нещо. Много ми се искаше още повече да ги уплаша, но къде ти, не може. Още не бях решил дали полицай ще ставам, или терорист, не знам, после ще видя, когато ми дойде до главата. При всички случаи трябва организирана банда, сам няма как, много е мъничко. А аз и не обичам да убивам, по-скоро обратно. Не, не, на мен най-ми се иска да съм пичага като Виктор Юго. Господин Хамил казва, че с думите всичко можеш да направиш, хем без да трепеш хора, и трябва да взема да опитам, щом ми остане време. Господин Хамил казва, че от тях по-силно няма. Мен ако питате, ония взломаджиите са станали такива, защото никой не ги е забелязал, докато са били малки, и така са си останали — ни чул, ни видял. Хлапета под път и над път, няма как всичките да ги забележат и някои трябва да пукнат от глад, за да ги забележи някой, или се събират на банди, поне така — да ги видят. Мадам Роза ми е казвала, че милиони хлапета умират от глад по света и някои дори ги снимат. Мадам Роза казва, че на мъжа оная работа е най-главният враг на човечеството и че единственият свестен лечител бил Исус, понеже не идвал оттам. Според нея той бил изключителен случай. Мадам Роза казва, че животът може да бъде прекрасен, но още не са открили истинския, а дотогава все някак трябва да се живее. Господин Хамил също ми е говорил хубави неща за живота и най-вече за персийските килими.
	Мушех се между колите и ги плашех, защото, честно ви казвам, едно прегазено дете не е работа и така ставах много важен, знаех, че мога да им докарам голяма беля на главата. Е, няма да се навра под гумите само за да им отровя живота, но направо ги изкарвах от кожата. Имам един приятел, Клодо, и той така — правеше се на хахо и го блъснаха. После три месеца го гледаха в болницата, а виж, вкъщи ако се беше прибрал с един крак, баща му щеше да го прати да си търси другия.
	Вече се беше стъмнило и мадам Роза сигурно трепереше от страх самичка. Хукнах бързо да се прибирам, понеже го ударих на живот без нея и ме загриза съвестта.


>
	Веднага видях, че се е скапала още повече по време на моето отсъствие, особено горе в главата хич я нямаше. Често казваше на майтап, че на живота не му е много весело с нея и сега това си личеше. Болеше я всичко, което имаше. Вече цял месец не излизаше на пазар и споменаваше, че ако не съм бил аз да й опъвам нервите, нямало за какво да живее.
	Разказах й за онова кино, дето можеш да се върнеш назад, но тя само се усмихна и седнахме да хапнем. Знаеше си, че вече за нищо не става, но виж, за готвенето още я биваше. Единствено за рак не искаше и да чуе и наистина голям късмет вадеше, рак нямаше. Но всичко друго беше тантела марка — дори косите й спряха да капят, понеже и машинката, дето ги кара да падат, и тя се беше повредила. Накрая хукнах да търся доктор Кац и той пристигна. Не беше толкова стар, но вече не можеше да си позволи стълбите — нали удрят в сърцето. Имаше две-три хлапета, оставени за цяла седмица, две от тях заминаваха на другия ден, а трето — за Абиджан, майка му се оттегляла там в един сексшоп. Преди два дена беше отпразнувала последния си тек след двадесет години труд при Халите и каза на мадам Роза, че много се вълнувала, имала чувството, че изведнъж е остаряла. Помогнахме на доктор Кац да изкатери стълбите, подпирахме го от всички страни и после той ни накара да излезем, за да прегледа мадам Роза. Когато се върнахме, мадам Роза цъфтеше — рак нямаше, доктор Кац е голяма работа, разбира си от занаята. Той ни изгледа всичките — казвам „всичките“, но това бяха само остатъци и аз си знаех, че скоро ще остана сам. Плъзнала бе орлеанска шумотевица, че мадам Роза ни държи гладни. Не си спомням вече имената на другите три хлапета тогава, само за едно момиче се сещам — Едит се казваше, иди, че разбери защо, та тя я имаше четири години, я не.
	— Кой е най-големият тук?
	Казах Момо, както винаги, понеже никога не съм бил толкова млад, че да ми се разминат неприятностите.
	— Добре, Момо, сега ще ти напиша една рецепта и ти ще отскочиш до аптеката.
	Излязохме отвън на площадката и той ме изгледа както винаги, щом някой иска да ти скапе настроението.
	— Слушай, моето момче, мадам Роза е много болна.
	— Ама нали казахте, че няма рак?
	— Рак няма, но честно казано, много е зле, много, много зле.
	Обясни ми, че мадам Роза имала по себе си болести, колкото за една рота войници и трябвало да я вкарат в болницата, в голямата зала. Помня много добре, че спомена за тая голяма зала, може би им трябваше много място за всичките й болести, но си мисля, че по-скоро искаше да представи болницата в благоприятна светлина. Нищо не разбрах от имената, които доктор Кац ми изброи с голямо удоволствие, защото, види се, много бе научил с нея. Включих донякъде само когато каза, че била извънредно напрегната и всяка минута можело да я нападнат.
	— Но основното е, че е прекалено изхабена, изкукуригала, ако искаш…
	Аз нищо не исках, но няма да седна да се разправям. Обясни ми, че мадам Роза се стеснила в артериите, канализацията й се задръстила и не пропускала както трябва.
	— Кръвта и кислородът не подхранват достатъчно мозъка. Няма да може да мисли и ще живее като тиква. Може още дълго да се проточи, години наред да й идват проблясъци, но прошка няма, моето момче, прошка няма.
	Да си умреш от смях — как повтаряше само „прошка няма, прошка няма“, сякаш някъде има прошка.
	— Обаче от рак не е болна, нали?
	— Бъди спокоен, от рак не е.
	Каквото и да е, това беше добра новина и аз надух гайдата. Чак сърцето ми щеше да се пръсне от радост, че най-лошото ни е отминало. Седнах на стълбите и се разревах като теле. Телетата не реват, но така се казва.
	Доктор Кац седна до мен на стъпалото и ме прегърна през раменете. Приличаше ми на господин Хамил в брадата.
	— Недей да плачеш, моето момче, естествено е старите хора да умират. А пред теб е целият живот.
	Да не би да се мъчеше да ме уплаши, мръсникът му с мръсник? Забелязал съм, че старите винаги ти казват: „Ти си млад, животът е пред теб“ с доволна усмивка, сякаш е за радване.
	Станах. Хубаво де, знаех си, че животът е пред мен, но какво да направя, да си посипя главата с пепел ли?
	Помогнах на доктор Кац да слезе до долу и изтърчах обратно да отнеса добрата вест на мадам Роза.
	— Сто на сто е сигурно, мадам Роза, не сте болна от рак. Докторът си каза последната дума.
	Усмивката й беше огромна, защото почти не й бяха останали зъби в устата. Когато се усмихне, мадам Роза не е толкова стара и скапана, колкото друг път, запазила си е усмивката много млада и тя я разхубавява. Има една снимка като я погледнеш, направо не е за вярване, че от това един ден ще излезе мадам Роза. И от другата страна не е за вярване — да си представиш мадам Роза на петнайсет години, как не. Нищо общо. На петнайсет години мадам Роза е с хубава червена коса и така усмихната, сякаш цветя и рози я чакат там, за където се е упътила. Направо коремът ме присвиваше, щом я погледнех на петнайсет години и после — в сегашното състояние на нещата. Голямо третиране й е хвърлил животът, няма що. Понякога заставам пред огледалото и се опитвам да си представя какво ли ще излезе, когато и мен животът ме подложи на третиране — разтеглям си устата с пръсти, пуля се насреща.
	Така донесох и най-добрата вест в живота на мадам Роза, че не е болна от рак.
	Вечерта отворихме бутилката шампанско, която господин Н’Да Амеде ни подари по случай това, че мадам Роза няма най-големия враг на човешкия род, както го наричаше, понеже и той се натискаше да се вре в политиката. Тя така се издокара за шампанското, та чак и господин Н’Да Амеде зяпна. После той си тръгна, но в бутилката имаше още. Напълних чашата на мадам Роза, чукнахме се и аз затворих очи, върнах еврейката обратно, докато стана на петнайсет години, като на снимката, дори успях да я прегърна такава. Изпихме шампанското, аз седях на едно столче до нея и се опитвах да си придам съответен вид, за да й вдъхна смелост.
	— Мадам Роза, вие скоро ще отпътувате за Нормандия, господин Н’Да Амеде ще ви даде пари.
	Тя все казваше, че кравите са най-щастливите личности на този свят и си мечтаеше да се пресели в Нормандия, на чист въздух. Май никога не ми се беше искало с такава сила да съм полицай, както тогава, докато седях на столчето и й стисках ръката — чувствах се безкрайно слаб. После тя ме помоли да извадя розовия й пеньоар, ама не можахме да я напъхаме в него. Понеже беше от курвенското й време и тя доста беше надебеляла за петнайсет години. Мисля си, че старите курви заслужават повече уважение, наместо да ги тормозят, докато са млади. Да бях важна клечка, щях да се грижа само за старите, защото младите си имат сводняци, а старите никого си нямат. Ще отделя само дъртите и скапаните, които вече за нищо не стават, и ще бъда техен сводняк, ще ги гледам и ще раздавам правда. Няма да има по-голямо ченге и сводняк на света от мен, никога една от моите стари курви няма да стои изоставена и разплакана на шестия етаж без асансьор.
	— И какво друго ти каза докторът? Ще умра ли?
	— Не е задължително, мадам Роза, не е споменавал, че точно вие на всяка цена ще умрете.
	— Какво ми има?
	— Ама той не ги изброи, каза от всичко по малко.
	— А краката?
	— Не наблегна на краката и после, нали знаете, с краката не се умира.
	— Сърцето ми как е?
	— Не му отдели особено внимание.
	— А какво разправяше за тиквите?
	Направих се на чукундур:
	— Какви тикви?
	— Чух го, че говореше нещо за тикви.
	— Хубаво е да се ядат тикви, полезно е за здравето, мадам Роза, вие нали често ни храните с тикви. Често дори само това ни давате.
	Очите й плувнаха в сълзи и аз отидох да донеса тоалетна хартия, за да я избърша.
	— Какво ще излезе от теб, Момо, когато аз си отида?
	— Нищо няма да излезе и после, още не са преброили пилците.
	— Ти си добро момче и това е опасно. Никому да нямаш вяра. Обещай ми, че за нищо на света няма да минеш на заден ход.
	— Обещавам.
	— Закълни се.
	— Заклевам се, мадам Роза. За това бъдете сигурна.
	— Никога не забравяй, Момо, че задникът е най-святото нещо у човека. Там му е на него достойнството. Никому не позволявай да ти се вре в задника, дори и добре да плаща. И когато умра и един задник ти остане на тоя свят, пак недей да буташ.
	— Знам, мадам Роза, това е женски занаят. Един мъж трябва да вдъхва уважение.
	Стояхме цял час, хванати за ръка, и малко по малко страхът й мина.


>
	Щом научи, че мадам Роза се е разболяла, господин Хамил тръгна да й ходи на гости, но с неговите осемдесет и пет години и без асансьор си беше направо противозаконно. Те се опознали преди трийсет години, когато господин Хамил си продавал килимите и мадам Роза продавала своя, затова беше несправедливо да седят сега разделени от някакъв си асансьор. Той искаше да й напише едно стихотворение от Виктор Юго, но нямаше вече очи и трябваше аз да го уча наизуст, от страна на господин Хамил. Започваше със _субхан ад дайм ля язул_, което ще рече само Всевишният е безсмъртен, и аз хукнах нагоре към шестия, докато не ми се е изпарило още, почнах да го рецитирам на мадам Роза, но на два пъти засякох и хайде надолу и обратно нагоре до шестия, после пак, за да питам господин Хамил как бяха ония части от Виктор Юго, дето ми се губеха.
	Мина ми през ум, че няма да е зле, ако господин Хамил и мадам Роза се оженят, защото им отива на възрастта и могат дружно да се скапват, така е по-приятно. Говорих с господин Хамил — бяхме готови да го качим до шестия на носилка, за да й направи предложение, после двамата да ги изнесем на полето и да ги оставим в някоя нива, там да си умрат. Не му го казах направо, защото не е добре за рекламата, само му подметнах, че е по-приятно да са двама и да си подмятат това-онова. Добавих, че може да изкара до сто и седем години, защото животът май го е забравил, а нали навремето един-два пъти е проявил интерес към мадам Роза — не бива сега да напуска случая. И двамата имаха нужда от любов, но на тяхната възраст не може, затова нека обединят усилията си. Дори взех снимката, дето мадам Роза е петнайсетгодишна, и господин Хамил дълго й се радва през специалните очила, с които вижда по-добре от другите. Отначало държеше снимката много далече, после много близко и накрая, изглежда, все пак видя нещо, защото се усмихна и очите му се насълзиха, но не точно по тоя случай, а от старост. Старците не могат дълго да устискват.
	— Нали виждате каква хубавица беше мадам Роза преди събитията. Вие трябва да се ожените. Вярно, знам, но пък винаги можете да поглеждате снимката, за да си спомняте за нея.
	— Преди петдесет години имаше вероятност да се оженя за нея, мой малки Мохамед, ако я познавах.
	— За петдесет години щеше да ви писне един от друг. Сега дори не можете да се разгледате добре, а и не ви остава много време, за да ви писне.
	Той седеше пред чашата кафе, с ръка върху книгата на Виктор Юго, и изглеждаше щастлив, защото е човек, който не взема скъпо.
	— Не мога, мой малки Мохамед, да се оженя за еврейка, дори и да бях в състояние да направя такова нещо.
	— Ама каква еврейка е тя вече, господин Хамил, нея само я боли навсякъде. А и вие сте толкова стар, че сега Аллах трябва да мисли за вас, а не вие за Аллах. Нали сте му ходили на гости в Мека, сега пък той да се поразкара малко. Не виждам защо да не се ожените на осемдесет и пет години, когато нищо не рискувате.
	— И какво ще правим, когато се оженим?
	— Как какво, ще ви е мъчно един за друг, за какво друго се женят хората.
	— Много съм стар за женитба — повтаряше господин Хамил, като че ли не беше много стар и за всичко останало.
	Не смеех да погледна мадам Роза, толкова бързо се скапваше. Други хлапета нямаше и когато някоя майка идваше да се уговаря за пансион, веднага виждаше, че еврейката е в развалини и не искаше да си остави детето. Най-лошото е, че мадам Роза се плескаше все повече с червено, а на всичкото отгоре от време на време намигаше и издаваше напред устни, като че ли още подпира стената. Това вече не можех да го изтрая, такива работи не понасям. Слизах на улицата и се шляех по цял ден, а тя висеше сам-самичка и примамваше липсващи клиенти с начервените си устни и с намигане. Понякога сядах на тротоара и връщах света както в залата за дублаж, но още по-далече. Хората излизаха от входовете, а аз ги натиквах обратно вътре, слизах и на платното и връщах колите — ни една не можеше да се приближи до мен. Така е, не бях в олимпийската си форма.


	Хубаво е, че си имахме съседи, за да ни помагат. Вече ви споменах за мадам Лола, тя живееше на четвъртия, подвизаваше се в Булонския лес като сменена и преди да тръгне за работа, понеже и кола имаше, се отбиваше горе при нас. Беше само на трийсет и пет години, още много успехи я очакваха занапред. Носеше ни шоколад, пушена сьомга и шампанско — все скъпи неща, затова ония, които се подвизават, никога нищо не успяват да спестят. По това време бяха плъзнали орлеански шумотевици, че северноафриканските работници носели холера — ходели в Мека да я прихванат — и първата работа на мадам Лола беше да си измие ръцете. Много се страхуваше от холерата, която не е хигиенична и се въди в мръсотията. Аз холерата не я познавам, но си мисля, че не може да е толкова долна работа, колкото разправя мадам Лола, болест е това, какво толкова! Дори понякога ми се иска да кажа добра дума за холерата, тя поне не е виновна, че е такава, никога не си е избирала да бъде холера, от само себе си й е дошло.
	Мадам Лола по цяла нощ обикаляше с кола Булонския лес, разправяше, че била единственият сенегалец в този занаят и много я търсеха, защото като отвори, хем хубави цици вади, хем… Тя циците си изкуствено ги е хранила, като бройлери. Беше много яка заради боксьорското си минало, вдигаше масата за единия крак, но не за това й плащаха. Страшно си падах по нея, тя абсолютно на нищо не приличаше, ни в клин, ни в ръкав. Загрях, че се интересува от мен, понеже съм дете, а тя не можеше да има с нейната професия, много нещо й липсваше. Носеше руса перука и цици, защото това се иска от жените. Денем ги хранеше с хормони и се кривеше педерастки на високите токове, за да събере повече клиенти, но наистина не беше като останалите, спокойно му ставаше на човек с нея. Не ми е ясно защо хората ги делят според онова в гащите и го правят на такъв въпрос, когато от него вреда няма. Аз малко й се слагах, понеже ни буташе мангизи и ни готвеше, опитваше полекичка соса с доволно лице, обеците й се полюляваха и тя цялата се кандилкаше на високите токове. Разправяше, че на младини в Сенегал победила в три рунда Кид Говела, но винаги се чувствала нещастна като мъж. Казвах й:
	— Мадам Лола, вие сте нещо по-друго от всичко и от всички на света.
	Това й правеше голямо удоволствие и тя ми отговаряше:
	— Така е, Момо, аз съм видение от сънищата. — И вярно е, приличаше на синия клоун или на моя чадър Артюр, които също са много различни. — Ще видиш, Момо, когато пораснеш, че хората се кланят на разни външни белези, които нищо не значат, например макарите — това са само грешки на природата.
	Мадам Роза си седеше във фотьойла и й викаше да внимава, че съм още дете. Не, наистина много си падах по нея, беше съвсем наопаки, а и не беше злобарка. Да можехте да я видите само, докато се гласеше за излизане с русата перука, високите токове, обеците и това чудно лице с белезите от бокса, белия пуловер — най-доброто за гърдите — розовото шалче около врата заради адамовата ябълка, на която се гледа с лошо око при сменените, и цепнатата пола с жартиерите: няма такова животно. Понякога изчезваше за няколко дена в Сен Лазар и се връщаше грохнала, с грим надве-натри, лягаше и вземаше приспивателно, понеже не е вярно, че човек с всичко свиква. Един път полицията дойде да претърсва за наркотици у тях, но не беше справедливо, разни завистливи приятелки я бяха наклепали. Говоря ви за времето, когато мадам Роза още можеше да приказва и умът й си беше на място, освен от време на време, когато засичаше по средата и зяпваше вторачена в някоя точка, като че ли не разбираше коя е, къде е и какво търси тук. На това доктор Кац му викаше състояние на безличие. Нейното беше много по-силно, отколкото на всички други, и най-редовно я хващаше, но за шарана по еврейски още я биваше. Мадам Лола идваше всеки ден да види как сме и когато Булонският лес вървеше добре, ни пускаше мангизи. В квартала я уважаваха и който много-много си позволяваше, го отнасяше по муцуната.
	Не знам какво щяхме да правим на шестия, ако ги нямаше останалите пет етажа със съседи, които бяха всичко друго, само не и калтаци. Никому и през ум не минаваше да топи мадам Роза пред полицията, когато се съберяхме по десетина курвенски изчадия и обръщахме стълбището на бардак.
	Имаше дори един французин на втория, който така се държеше — ще речеш, че изобщо не беше оттук. Дълъг, жилест и с бастун, живееше кротко, без да се набива на очи. Научил, че мадам Роза се скапва и един ден изкатери четирите етажа, с които го надвишавахме, и почука на вратата. Влезе, поздрави мадам Роза, госпожо моите почитания, и седна с шапка на коленете, много изправен, с вдигната глава, после извади от джоба си плик с марка и неговото име, буква по буква изписано.
	— Казвам се Луи Шармет, както си личи от името. Ето, вижте сама. Това е писмо от дъщеря ми, тя ми пише всеки месец.
	Показа ни писмото с името му отгоре, като че ли за да докаже, че и той си има.
	— Аз съм пенсионер от железниците, чиновник бях. Научих, че не сте добре след двайсет години, прекарани в една и съща сграда, и реших да се възползвам от случая.
	Както ви казах, дори да махнем болестта, мадам Роза беше живяла много и от това й избиваше студена пот. Направо се подмокряш, ако се случеше все по-малко и по-малко да разбира какво става, а другояче не може да бъде, когато остаряваш и нещата се трупат. И на` ти сега французин — без някой да го закача, се вдига четири етажа по-горе, за да й каже здрасти. Това направо я съсипа, все едно дойде официален представител да й съобщи, че ще умре. Мисля, че мадам Роза нямаше голям мерак да живее, но нямаше мерак и да умира, ей така, ни риба, ни рак, но тя си беше свикнала. И все пак мисля, че човек може и с нещо по-добро да се захване.
	Тоя господин Шармен беше много важен и сериозен, както седеше изпънат и застинал, а мадам Роза се при`щеше от страх. Помежду им се установи дълго мълчание и после не намериха какво повече да си кажат. Мен ако питате, тоя господин Шармет се беше качил, защото и той седеше самичък и сега опипваше почвата дали ще се навие мадам Роза на съдружие. От известна възраст нататък все по-рядко те посещават, освен ако нямаш деца, задължени от природния закон. Май и двамата се плашеха един друг и се гледаха, сякаш си казваха заповядайте, минете, а, не, моля ви, само след вас. Господин Шармет беше по-стар от мадам Роза, но жилест, докато еврейката преливаше отвсякъде и болестта имаше повече простор при нея. Винаги е по-трудно за една стара жена, на която й се е налагало да бъде и еврейка, отколкото за един чиновник от железниците.
	Тя седеше във фотьойла с ветрило в ръка, остатък от миналото, когато са й правили подаръци като за жена, и не знаеше какво да каже, толкова задръстена беше. Господин Шармет я гледаше в упор, с шапка на коленете, сякаш идваше да я вземе, а на еврейката главата й се тресеше от страх и потта й течеше. Представяте ли си — влиза смъртта, сяда с шапка на коленете и се вторачва в теб, за да ти покаже, че е време. Но аз си знаех, че е само един французин, останал без сънародници, който използва случая да отбележи съществованието си, щом новината, че мадам Роза никога вече няма да слезе, се е разнесла в общественото мнение чак до тунизийската бакалница на господин Кейбали, защото там се събират всички вести.
	Мъгла се спускаше вече върху лицето на господин Шармет, особено около очите, те първи хлътват и се усамотяват сред околността с израз на защо, от къде на къде и какво става с мен. Много ясно си го спомням, спомням си как седеше изпънат срещу мадам Роза с тоя гръб, дето не може вече да се гъне поради законите на ревматизма, който нараства с възрастта, особено ако нощите са влажни, каквито са често извън сезона. Чул е в бакалницата, че мадам Роза няма да я бъде дълго, че е засегната в най-главните органи, от които вече няма обществена полза, и си е помислил, че такова лице ще го разбере по-добре от ония, дето са още цели-целенички — затова се е качил. Еврейката бе изгубила ума и дума, за пръв път приемаше французин католик с безупречна стойка, който мълчеше насреща й. Помълчаха още и още малко, после господин Шармет се поотпусна и започна строго да изрежда на мадам Роза какво е направил през живота си за френските железници, а съгласете се, това е вече доста за една стара еврейка в много напреднало състояние, и тя съвсем зяпна от изумление. И двамата ги беше страх, защото не е вярно, че природата си знае работата. Природата ги прави едни с първия срещнат и често дори не знае какво върши — понякога цветя и рози, а друг път стара еврейка на шестия етаж, която никога вече няма да слезе. Жал ми беше за този господин Шармет, виждаше се, че и с него е нищо и никой, въпреки социалната му осигуровка. Аз мисля, че винаги едно и също липсва — продуктите от първа необходимост.
	Какво са виновни старите, че накрая неизбежно върху тях се нахвърлят — не, не си падам аз по природните закони.
	Малко нещо ли беше да слушаш господин Шармет да ти говори за влакове, гари и разписания, сякаш още се надяваше да се измъкне в последния миг с влак, който има връзка, а всъщност много добре си знаеше, че вече е пристигнал и му остава само да слезе?
	Продължиха така още някое време, аз се тревожех за мадам Роза, понеже виждах, че съвсем се е пощурила от това толкова важно посещение — все едно бяха дошли да й окажат последна почит.
	Отворих за господин Шармет кутията шоколадови бонбони, подарък от мадам Лола, но той не се и докосна до нея, защото органите му забранявали да яде захар. Слезе си най-сетне на втория етаж и посещението му съвършено нищо не оправи — мадам Роза виждаше, че хората стават все по-мили с нея, а това никога не е на добро.


>
	Мадам Роза отсъстваше все по-продължително и понякога изкарваше цели часове, без да чувства нищо. Сещах се за надписа на господин Реза обущаря, в случай на отсъствие да идат другаде, но аз никога не съм знаел при кого да отида, защо има и такива, дето мъкнат холера от Мека. Сядах на столчето до нея, хващах я за ръката и я чаках да се върне.
	Мадам Лола ни помагаше, колкото може. Връщаше се съсипана от Булонския лес след толкова блъскане с този занаят и често спеше до пет часа следобед. Вечерта се качваше при нас, за да свърши нещо. От време на време още имахме пансионер, но не толкова, че да преживяваме, и мадам Лола казваше, че курвенският занаят се затривал заради безплатната конкуренция. Полицията не поглежда курвите, дето пукнат грош не струват, ами се занимават само с ценните. Опитаха се да ни изнудят — някакъв сводняк, ама най-долен сутеньор, заплашваше да натопи едно курвенско изчадие пред Социалните със запор на бащинство за проституция, ако тя продължава да се дърпа и не иска да замине за Дакар, та десет дена крихме хлапето. Казваше се Жюл*, да му се чудиш на акъла, но после господин Н’Да Амеде се намеси и оправи работата. Мадам Лола въртеше къщата и помагаше на мадам Роза да поддържа чистотата си. Е, не казвам, че беше светица, но не познавам друг сенегалец, от когото би излязла по-добра майка, жалко наистина, че природата се възпротивяваше. Не е справедливо това с него, а и колко щастливи дечица само се губеха. Забраняваха й дори да си осинови, защото сменените са наистина съвсем различни, а за такова нещо прошка няма. И на мадам Лола понякога много й се събираше.
	[* Жюл (арг.) — любовник, съпруг, сводник. — Б.пр.]
	Мога да ви кажа, че съседите се отзоваха съчувствено при вестта за смъртта на мадам Роза, която трябваше да настъпи в подходящ момент, щом всичките й органи обединят усилията си в тази насока. Да вземем четиримата братя Заум, хамали и най-яките мъже в махалата за пиана и гардероби — ей с такива очи ги гледах, понеже и на мен ми се искаше да съм четирима. Дойдоха да ни кажат, че можем да разчитаме на тях, че са готови да свалят и да качват мадам Роза всеки път, когато й се прииска да се поразтъпче малко. Една неделя — ден, когато хората не се местят — взеха мадам Роза, свалиха я като пиано и я натовариха на колата си, после отидохме до Марна на чист въздух. Него ден главата й си беше на място, дори започна да крои планове за бъдещето, каза, че не желае религиозно погребение. Отначало мислех, че като еврейка се страхува от бога и се надява да мине между капките, ако я погребат без религия. Но работата излезе съвсем друга. Не я беше страх от бога, ами казваше, че вече е много късно, станалото — станало и той да не си прави труда да я моли за прошка. Струва ми се, че когато беше с всичкия си, мадам Роза се навиваше да умре, а не все едно я чакаше още път.
	На връщане братя Заум я разходиха около Халите, по „Сен Дьони“, „Дьо Фурси“, „Блондел“, „Трюандри“ и тя много се развълнува, особено на улица „Дьо Прованс“ пред малкия хотел, когато била млада и можела по четирийсет пъти на ден да изкачва стълбите. Каза ни, че е голяма радост за нея да види улиците и местата, където се е подвизавала, да почувства, че е изпълнила договора си. През цялото време се усмихваше и видях, че самочувствието й се вдигна. Разправяше ни за доброто старо време, казваше, че това й били най-хубавите години. Когато минала петдесетте и спряла, още имала постоянна клиентела, но й се сторило, че не е естетично и се преустроила. Отбихме се на улица „Фроша“ да изпием по една чаша, мадам Роза яде и паста. После се прибрахме у дома, братя Заум я отнесоха на шестия етаж като цвете и разходката толкова я въодушеви, че изглеждаше подмладена с няколко месеца.
	Вкъщи заварихме Моше да ни чака пред вратата. Казах му здрасти и го оставих с мадам Роза, тя беше във форма. Слязох долу в кафенето да се видя с един приятел, който ми беше обещал кожено яке, ама от истинска американска пратка, не някакъв боклук, само че него го нямаше. Поостанах малко с господин Хамил, той беше в добро здравословно състояние. Седеше си пред празната чаша кафе и се усмихваше на стената отсреща.
	— Как е, господин Хамил?
	— Здрасти, малки ми Виктор, радвам се да те чуя.
	— Скоро ще изобретят очила за всичко, господин Хамил, тогава ще можете да видите нещо ново.
	— Трябва да се вярва в бога.
	— Един ден ще направят страхотни очила, каквито не е имало досега, и ще можем наистина да виждаме, господин Хамил.
	— Какво да ти кажа, малки ми Виктор, слава на бога, че ми позволи да доживея до такава старост.
	— Господин Хамил, името ми не е Виктор. Мохамед се казвам. Виктор е онзи другият ваш приятел.
	Той май се учуди.
	— Разбира се, че е така, малки ми Мохамед… _Тава халту’ аля ал Хай еллядри ля ямут_… Упованието ми е в живия, който не умира… А аз как ти викам, малки ми Виктор?
	Ох, мамка му!
	— Виктор ми викате.
	— Как съм могъл! Много се извинявам.
	— Няма нищо, едно име не е голяма работа. Какво ново от вчера насам?
	Той сбърчи вежди. Видях, че се напъва да си спомни, но всичките му дни течаха досущ едни и същи, откак не продаваше вече килими от сутрин до вечер, нищо чудно, че в главата му беше бой на негри в тъмна нощ. Държеше дясната си ръка върху малката оръфана книга, където Виктор Юго е писал, и сигурно и книгата беше свикнала да чувства тази ръка, облегната на нея, както слепите, когато им помагаш да пресекат.
	— От вчера ли питаш?
	— Вчера, днес, все едно, господин Хамил, времето си лети.
	— Ами днеска седях целия ден тук, малки ми Виктор…
	Гледах книгата, но нямаше какво да кажа, те вече от години бяха заедно.
	— Един ден и аз ще напиша истинска книга, господин Хамил. С всичкото вътре. То, като погледнеш, и господин Виктор Юго какво друго е направил.
	Господин Хамил се бе вторачил някъде много надалеч и се усмихваше. Ръката му помръдваше върху книгата, сякаш я гледаше. Пръстите му потрепваха.
	— Недей да ме разпитваш много, малки ми…
	— Мохамед.
	— … Недей да ме питаш много, днес съм доста уморен.
	Взех книгата и господин Хамил усети, разтревожи се.
	Погледнах заглавието и я върнах. Сложих ръката му отгоре й.
	— Ето я, господин Хамил, тук е, нали усещате.
	Гледах как пръстите му опипват книгата.
	— Ти не си дете като другите, малки ми Виктор. Винаги съм го знаел.
	— Един ден и аз ще напиша клетниците, господин Хамил. Има ли кой да ви отведе до дома след малко?
	— Иншаллах. Сигурно ще се намери някой, аз вярвам в бога, малки ми Виктор.
	Е, чак ми писна вече, все онзи, та онзи:
	— Разкажете нещо господин Хамил. Разкажете ми за онова голямото пътешествие до Ница, когато сте били на петнайсет години.
	Той мълчеше.
	— Кой, аз ли? Аз ли съм правил голямо пътешествие до Ница?
	— Ами да, на младини.
	— Не си спомням. Нищо не си спомням.
	— Добре тогава, аз ще ви разкажа. Ница е оазис на морския бряг с мимозови горички и палми, има руски и английски принцове, които се бият с цветя. Клоуни танцуват по улиците, от небето валят конфети и никого не забравят. Един ден и аз ще отида в Ница, когато стана млад.
	— Как така, когато станеш млад? Ти да не си стар? На колко си години, момчето ми? Нали ти си малкият Мохамед?
	— О, това никой не знае, и възрастта ми също. Не са ми сложили дата. Мадам Роза казва, че никога няма да имам моя възраст, понеже съм различен и все това ще правя, ще бъда различен. Спомняте ли си за мадам Роза? Тя скоро ще умре.
	Но господин Хамил се беше изгубил навътре, защото животът пуща хората да живеят, а после не му придиря много. В къщата отсреща имаше една дама, госпожа Халауи, която обикновено идваше да го прибере, преди да затворят, и го слагаше в кревата, понеже и тя никого си нямаше. Дори не съм сигурен дали се познаваха, или беше само за да не стоят самички. Тя държеше сергия за фъстъци на „Барбес“, и баща й също, докато бил жив. Тогава се обадих:
	— Господин Хамил, господин Хамил! — просто така, за да му покажа, че не е останал без човек, който го обича и му знае името, че и без име не е останал.
	Доста седях така с него и времето си течеше, онова, което едва се влачи и не е френско. Господин Хамил често ми е казвал, че времето пристига бавно от пустинята с камилски кервани и никак не бърза, защото носи вечността. Но къде-къде по-лесно е да го разказваш, отколкото да го гледаш по лицето на някой старец, от когото ден след ден крадат по нещо, а мен ако питате, и времето е един изпечен крадец.
	Собственикът на кафенето, когото няма как да не знаете, понеже това е господин Дрис, дойде да ни хвърли един поглед. Понякога на господин Хамил му се допикаваше и трябваше някой да го отведе до клозета, преди нещата да са станали неудържими. Но не си мислете, че беше някой безотговорен тип, годен само за боклука. Старците не струват по-малко от останалите, дори и да намаляват. Те чувстват като теб и като мен и понякога дори страдат още повече, понеже са вече без защита. Природата ги напада, а тя понякога е страхотна мръсница и ги пържи на бавен огън. При нас е още по-кофти, отколкото в природата, при нас не е позволено да се абортират старите, щом природата ги стисне за гушата и очите им почнат да изхвръкват навън. С господин Хамил не беше точно така, той можеше още дълго да старее и кой знае, да умре на сто години, като световен шампион. Съвсем отговорен си беше и казваше „пиш“ навреме, преди да е станала белята, в подобни обстоятелства господин Дрис го хващаше под мишница и сам го водеше в клозета. При арабите, когато някой остарее много и наближи времето да го изметат, хората се отнасят с почит към него, защото все е нещо в сметките на Господа и никой не разчита на допълнително теглене. Но колкото и да е, безутешна гледка беше да видиш как господин Хамил го водят в клозета, и аз си тръгнах, защото си мисля, че човек трябва да избягва безутешните неща.


	Още от стълбите чух, че Моше е надул гайдата и хукнах нагоре през две, през три стъпала, понеже си помислих край, с мадам Роза е станало непоправимото. Нахълтах вътре и отначало ми се стори, че наистина е така. Дори затворих очи, за да ги отворя по-широко след това.
	Разходката с кола на всички места, където се е подвизавала, се бе отразила чудотворно на мадам Роза, цялото минало бе оживяло в главата й. Седеше дибидюс гола посред стаята и се обличаше за работа, както докато се е подвизавала. Може и да не съм видял много нещо в живота си, може да нямам голямо право да казвам кое е най-страшното и кое не чак толкова, но честна дума, голата мадам Роза, с кожени ботуши и черни дантелени гащи на врата, понеже беше сбъркала посоката, с цици, по-големи от всичко на света, легнали на корема й — не, наистина другаде не можеш да видиш такова нещо, дори и да го има. На всичкото отгоре се опитваше да си върти задника като в сексшоп, а нейният задник надминаваше всякакви човешки възможности — _сийд_! Май за пръв път промърморих някаква молитва, оная за лудите, но тя продължи да се лигави с мръснишка усмивка и с пеперудката си, която на никого не пожелавам.
	Ясно ми беше, че преброяването на пилците й е видяло сметката, когато е зърнала местата на своето щастие, но понякога това, че разбираш нищо не оправя, дори напротив. Така се беше нацапотила с грим, че изглеждаше още по-гола на другите места, а и през цялото време си издаваше напред устните като кокоши задник, съвсем кретенски. Моше се беше заврял в един ъгъл и цивреше, аз само извиках: „Мадам Роза, мадам Роза“ и изхвърчах навън, хукнах презглава надолу по стълбите, продължих да тичам и след това. Не че исках да се отърва, отърване няма, просто не можех да остана там.
	Тичах, докато не изплезих език, и малко ми просветна, седнах в един вход зад боклукчийските кофи, които също чакаха реда си. Дори не се разревах, вече нямаше защо. Затворих очи и заврях лице в коленете си — толкова ме беше срам — после поизчаках и докарах един полицай. Това беше най-силният полицай, който можете да си представите. Милиони пъти по-лют от всички останали, имаше още повече въоръжени сили за въдворяване на ред. Дори и с танкове разполагаше, така че нямаше защо да се страхувам, той поемаше грижата за моята самозащита. Можех да бъда спокоен, нагърбваше се с цялата отговорност. Положи бащински всемогъщата си десница на раменете ми и попита имам ли рани от ударите, които понесох. Казах му, че имам, но каква полза да ходя в болница. Стоя доста време така, с ръка върху рамото ми, и аз чувствах, че отсега нататък той ще се грижи за всичко и ще ми бъде като баща. Беше ми поолекнало и започвах да разбирам, че ще е най-добре да ида да живея някъде, където това не е вярно. Господин Хамил, когато му се случваше да е с нас, ми е казвал, че работата на поетите е да ни осигуряват оня свят, и изведнъж се засмях — спомних си, че той ме бе нарекъл Виктор, може би сам Бог ме обещаваше. Видях бели и розови птички, всичките надувни и с едно въже на края, за да те отнесат много надалеч, после съм задрямал.
	Поспах малко и отидох в кафенето на улица „Бисон“, там чернилката е доста заради африканските общежития наоколо. В Африка е съвсем друго, те си имат племена, а когато си в някое племе, значи си в общество, част от голямо семейство. И господин Абуа беше там — още не съм ви говорил за него, не може всичко наведнъж, затова едва сега го споменавам. Той не знае френски, трябва някой друг да приказва вместо него, за да отбележи присъствието му. Поостанах малко с господин Абуа, него са ни го пратили от Слоновата кост. Държахме се за ръка и хубаво се посмяхме заедно, аз бях на десет години, а той на двайсет и разликата много ни допадаше и на двамата. Собственикът господин Соко ми каза да не се заседявам дълго, не желаеше разправии със защитата на малолетните, а едно десетгодишно момче може да му докара беля на главата заради наркоманията — всеки първо за това се сеща, щом види някое хлапе. Във Франция полагат големи грижи за малолетните, дори ако никой не се грижи за тях, ги прибират в затвора.
	И господин Соко си има деца, но ги е оставил в Слоновата кост, понеже там има повече жени, отколкото тук. Знаех, че ми е забранено да се мъкна на обществените пиянопродавници без родителите си, но с ръка на сърцето ви казвам, не ми се прибираше у дома. Тръпки ме побиваха само като се сетех за състоянието, в което оставих мадам Роза. Малко ли мъка беше да я гледаш как умира ден след ден без прояснение, та сега и гола трябваше да я виждам, с тая мръснишка усмивка, с деветдесет и петте й кила, очакващи клиента, и тоя задник, в който нямаше вече нищо човешко — не, трябват закони за такива случаи, да се сложи край на страданията й. Както знаете, всичко живо говори за защита на природните закони, но аз съм по-скоро за резервните части. Обаче човек не може да изкара цял живот в кръчмата и тръгнах да се прибирам, като през цялата стълба си повтарях, че мадам Роза сигурно вече е умряла и значи няма кой да страда. Отворих полекичка вратата, за да не се уплаша, и първото, което зърнах, беше мадам Роза облечена от главата до петите, щръкнала посред стаята до едно куфарче. Все едно чакаше метрото. Погледнах я в лицето и разбрах, че хич я няма. Съвсем отнесена ми се видя, безкрайно щастлива. Очите й се рееха нанякъде, много далеч, на главата й се мъдреше шапка и никак не й отиваше, защото е невъзможно, но поне малко я прикриваше отгоре. Чак се беше ухилила, сякаш току-що й бяха съобщили нещо много весело. Носеше синята рокля на маргарити, беше измъкнала от гардероба и курвенската си чантичка, която пазеше от сантиментални подбуди — с презервативите вътре, знам я — и зяпаше през стените, като че ли всеки миг влакът ще пристигне и ще я отведе завинаги.
	— Какво правите, мадам Роза?
	— Ей сега ще дойдат да ме вземат. Всичко поемат. Казаха ми да чакам тук, идват с камиони, за да ни откарат на Колодрума и да си носим само най-необходимото.
	— Кои са те?
	— Френската полиция.
	Сега пък вече съвсем изтъпях. Моше ми правеше знаци от другата стая, сочеше си главата. Мадам Роза стискаше курвенската чантичка, куфарчето беше до краката й и най-много се страхуваше да не закъснее.
	— Дадоха ни половин час и ни казаха да носим само по един куфар. Ще ни качат на влак и ще ни закарат в Германия. Аз няма да имам никакви грижи, те поемат всичко. Казаха, че нищо лошо няма да ни направят, ще ни настанят, ще ни хранят, ще ни перат.
	Не знаех какво да кажа. Може пък наистина отново да отвеждат евреите в Германия, нали арабите не ги щат. Когато беше с всичкия си, мадам Роза ми е разправяла как господин Хитлер основал еврейски Израел в Германия, за да им даде подслон, как всички ги приели там без запазените зъби, кости, дрехи и обувки — тях им ги вземали, за да не отидат на вятъра. Но никак не ми беше ясно защо само германците трябва да се грижат за евреите, защо пак те ще им предлагат подслон, а не поред, всеки народ да си даде лептата. Мадам Роза много обичаше да ми напомня, че и тя е имала младост. Добре, всичко това ми беше известно, защото живеех с еврейка, а с тях не можеш да не го научиш, само не разбирах защо френската полиция ще се занимава с мадам Роза, когато е толкова стара и скапана, че откъдето и да я погледнеш, за нищо не ставаше. Знаех, освен това, че не е наред и се вдетинява, старческото оглупяване е причината, доктор Кац всичко ми беше обяснил. Сигурно и преди малко си е мислила, че е млада, докато се е обличала курвенски, затова сега стърчеше с куфарчето си, ухилена до ушите, че е пак на двайсет години, чакаше да позвънят и да се върне на Колодрума и в еврейското общежитие в Германия — караше втора младост.
	Не знаех какво да правя, не исках да й противореча, но бях сто на сто сигурен, че френската полиция няма да дойде, за да върне на мадам Роза двайсетте й години. Седнах на пода в един ъгъл и наведох глава, за да не я гледам, какво друго да направя за нея. Слава богу, свести се по едно време и сама се учуди защо стърчи там с куфарчето, шапката, синята рокля на маргарити и чантичката със свидните спомени, но аз си помислих, че е по-добре нищо да не й казвам, ясно беше, че всичко е забравила. Амнистия е това и доктор Кац ме беше предупредил, че все по-често ще й идва, докато напълно и завинаги забрави всичко, а след това може да изкара още дълги години в безлично състояние.
	— Какво става, Момо? Защо съм застанала тук с тоя куфар, да не би да се каня да заминавам?
	— То е било насън, мадам Роза. По някой сън от време на време не вреди.
	Тя ме гледаше недоверчиво.
	— Момо, длъжен си да ми кажеш истината.
	— Честна дума, мадам Роза, истината ви казвам. Нямате рак. Доктор Кац е категоричен. Бъдете спокойна.
	Това, изглежда, я поуспокои, хубаво беше да нямаш.
	— Как се намерих тук, без да знам откъде и защо? Какво ми има, Момо?
	Седна на кревата и се разплака. Аз се изправих, също седнах до нея и й хванах ръката, тя обича това. Начаса се усмихна и ми оправи косата, за да съм по-красив.
	— Живот, мадам Роза, какво да го правиш, човек може да изкара така до дълбоки старини. Доктор Кац казва, че вие сте личност на вашата възраст и дори някакъв номер ви даде.
	— Третата, така ли?
	— Точно така.
	Тя се позамисли.
	— Нищо не разбирам, отдавна изкарах критическата. Дори някое време работих така. Дали пък нямам тумор в мозъка, а, Момо? И там няма прошка, ако е от лошите.
	— Не ми е казал, че няма прошка. Изобщо не ми е говорил кога има прошка и кога няма. За никаква прошка не е ставало дума. Каза само, че имате възраст, но ни за амнистия е споменавал, ни нищо.
	— Амнезия, искаш да кажеш.
	Моше, дето хич не му беше работа, взе, че се разрева и само това ми липсваше.
	— Какво има, Моше? Май ме лъжат, а? Крият нещо. Защо се разплака той?
	— Стига вече, мамка му, нали знаете, мадам Роза, че евреите, като се съберат, друго не правят, освен да плачат. И стена са им вдигнали за това. Писна ми вече.
	— Дали не е мозъчна склероза?
	Е, до гуша ми дойде, честна дума. Така ми причерня пред очите, че замалко не изтичах да намеря Махут, за да ми прасне една у дома и да пратя всички на майната им.
	— Кажи де, Момо! Не е ли мозъчна склероза? Тя не прощава.
	— А вие да не би да знаете много неща, които прощават, мадам Роза? Ще се пукна вече. Ще се пукна върху гроба на майка си!
	— Я не говори така, горката ти майка… Може пък и жива да е.
	— Такова нещо не й пожелавам, но дори и жива да е пак си остава моя майка.
	Тя ме погледна особено и се засмя.
	— Ти много си съзрял, моето момче. Вече не си дете. Един ден…
	Понечи да каже нещо и спря.
	— Какво един ден?
	Тя някак се сконфузи.
	— Един ден ще станеш на четиринайсет години. После на петнайсет. И няма да искаш да ме погледнеш.
	— Стига глупости, мадам Роза. Няма да ви оставя, не съм такъв човек.
	Това като че ли я поуспокои и тя отиде да се преоблече. Сложи си японското кимоно и одеколон зад ушите. Де да знам защо все там слага, сигурно за да не си личи. После й помогнах да седне в креслото си, защото трудно се сгъваше. За нейния хал беше даже много добре. Изглеждаше умърлушена и тревожна и аз се радвах, че я виждам в безличното й състояние. Дори малко си поплака, значи съвсем се оправяше.
	— Ти си вече голямо момче, Момо, разбираш ги нещата.
	Точно това не беше вярно, изобщо не ги разбирах нещата, но няма да седна да се пазаря сега.
	— Голямо момче си, затова слушай какво ще ти кажа…
	И превъртя на празно, засече за няколко секунди отвътре като потрошена стара таратайка. Изчаках пак да подкара и й държах ръката, защото колкото и да е, тя не е стара таратайка. Оня ден, когато три пъти се връщах при него, доктор Кац ми разказа, че някакъв американец останал седемнайсет години, без да има хабер, като тиква в болницата, продължавали го в живота с медицински средства и това било световният рекорд. Всички световни шампиони са от Америка. Доктор Кац ми каза, че не бил в състояние нищо повече да направи за нея, при добро болнично обслужване можело да се проточи с години.
	Най-лошото беше, че мадам Роза нямаше социална осигуровка, защото живееше в нелегалност. След оная хайка на френската полиция, когато била млада и полезна, както имах честта, тя не желаеше никъде да фигурира. Аз знам сума ти евреи на Белвил с паспорти и куп други издайнически документи, но мадам Роза като от огън се пазеше да не я положат в законосъобразна форма по разни тапии, които те доказват, защото знаят ли кой си, обвинението не ти мърда. Тя нямаше капка патриотизъм, все тая й беше дали хората са северноафриканци или араби, малийци или евреи, изобщо безпринципна работа. Често ми е казвала, че всеки народ си има своите добри страни, затова натоварват разни лица, наречени историци, да правят изследвания и проучвания. С една дума мадам Роза никъде не фигурираше и имаше фалшиви документи, за да докаже, че няма нищо общо със себе си. Осигуряването нищо не й плащаше.
	Но доктор Кац ме успокои, каза ми, че и съвсем очукано да е от живота едно тяло, стига да е живо, никога няма да го изхвърлят от болницата, защото къде отиваме тогава.
	Мислех си за всичко това, докато гледах мадам Роза, а на нея главата й тропосваше насам-натам. На това му викат ускорено старческо оглупяване, отначало с отиване и връщане, после вече окончателно. Викат му още и куку, за по-простичко, от изкукуригал, изкуфял, все медицински термини. Галех й ръката, за да събере кураж да се върне, и никога не съм я обичал толкова — нали беше стара и скапана и скоро нямаше да е човешка личност.
	Не знаех какво да правя. Пари нямахме, на мен не ми достигаха годинки и още ме ловеше законът срещу малолетните. Изглеждах по-голям от десетте си години и знаех, че курвите, които никого нямат, си падат по мен, но полицията пипа здравата със сводняците, а и от югославяните ме беше страх, те са ужасна напаст заради конкуренцията.
	Моше се опита да ми вдъхне кураж, каза, че бил много доволен от еврейското семейство, което се нагърбило с него, аз също съм можел да се измъкна от батака, да си намеря някого. Тръгна си и обеща да наминава всеки ден, за да ми помага. Мадам Роза се нуждаеше и от бърсане, не можеше самичка да се оправя. Трудно й беше дори когато дъската й не хлопаше. Такъв задник имаше, че ръката й не стигаше докъдето трябва. Много се притесняваше, че се налага да я бършат заради женствеността, но какво да правим. Моше наистина намина, както беше обещал, и тогава се случи онази национална катастрофа, за която имах честта, и аз изведнъж остарях.


>
	Беше на другата вечер след деня, когато най-големият от Заумовците ни донесе едно кило брашно, олио и месо да си пържим кюфтета, изобщо доста народ се показваше откъм добрата страна, откакто мадам Роза го беше закършила. Отбелязал съм този ден с бяло камъче, изразът си го бива, нали?
	Мадам Роза я караше криво-ляво и горе, и долу. Ту съвсем се затваряше, ту стоеше отворена. Някой ден ще благодаря на всички наематели, които ни помагаха, например на господин Валумба. Той гълташе огън на булевард „Сен Мишел“, за да заинтересува минувачите със своя случай, и се качи да покаже на мадам Роза един страхотен номер, белким привлече вниманието й.
	Господин Валумба е камерунски негър, дошъл във Франция, за да я измете. Оставил всичките си жени и деца у дома по икономически съображения. Той е направо олимпийска сила в огнегълтачеството и посвещава извънредните си часове на тази задача. Полицията го гледа с не много добро око, защото предизвиква струпване, но пък тапията му за гълтане на огън е без грешка. Щом видех, че погледът на мадам Роза се изпразва, устата й зяпва и тя се засинява да се лигави в оня свят, тичах да извикам господин Валумба, който делеше законно жилище с още осем личности от неговото племе — една стая, поверена им на петия етаж. Ако си беше у дома, веднага се качваше със запалената факла и почваше да бълва огън пред мадам Роза. И то не само с цел да възбуди вниманието на едно болно лице, натежало от мъка, а за шоково лечение, понеже доктор Кац ми е разправял, че много народ оправят с такова лечение в болниците, пускат им изневиделица електричество. И господин Валумба така мислеше, казваше, че старците нерядко си възвръщат паметта, щом ги уплашиш, той дори излекувал така един глухоням в Африка. Старците обикновено изпадат в още по-голяма мъка, ако ги напъхат завинаги в болница, доктор Кац казва, че на тази възраст прошка няма и от шейсет и пет — седемдесет години нагоре никой пръста си не помръдва.
	Мъчихме се часове наред да уплашим мадам Роза, та кръвта й да извърти една обиколка. Господин Валумба направо си е страшен, когато гълта огън и после му излиза на пламъци отвътре чак до тавана, но мадам Роза беше изпаднала в една от ония дупки, наречени летаргия, когато от нищо не ти дреме, и нямаше начин да я стреснем. Господин Валумба половин час бълва огън пред нея, обаче тя беше пуснала пердето и гледаше тъпо, като че се беше превърнала вече в дървен или каменен истукан, специално направен, за да е недосегаем. Той опита за последен път, сериозни усилия полагаше човекът и точно тогава мадам Роза излезе от състоянието си, видя един негър, гол до кръста, да бълва огън пред нея и такъв писък нададе, не можете да си представите. Дори хукна да бяга, та трябваше да я спираме. След това не искаше нищо да чуе и забрани в къщата й да се гълта огън. Тя си нямаше представа, че е куку, мислеше, че е подремнала малко и ние сме я събудили. Как да й кажеш?
	Друг път господин Валумба отиде да извика петима приятели, всичките негови племенници, да потанцуват около мадам Роза, за да се опитат да изгонят лошите духове, които, щом им се отвори свободно време, веднага гледат да те нападнат. Роднините на господин Валумба се бяха прочули из цял Белвил и непрекъснато ги търсеха за тая церемония, стига болният да приема у дома си. Господин Дрис от кафенето се изказваше с насмешка за това така наречено „практикуване“ и твърдеше, че господин Валумба и роднините му от племето били лечители черноборсаджии.
	Господин Валумба се качи с хората си една вечер, когато мадам Роза отсъстваше и седеше ококорена в креслото. Те бяха голи до кръста и разноцветни, със страшно изрисувани лица, за да плашат дяволите, домъкнати от работниците африканци във Франция. Двама седнаха на пода с подръчните си барабани, а останалите трима затанцуваха около креслото на мадам Роза. Господин Валумба свиреше на един инструмент, специално направен за целта, и тази нощ у нас беше най-готиният терен в цял Белвил. Нищо не излезе, понеже на евреи не хваща, господин Валумба ни обясни, че било въпрос на религия. Той смяташе, че религията на мадам Роза се съпротивлява и прави лечението невъзможно. На мен много-много не ми се вярваше, защото мадам Роза беше на такъв хал, че не виждах място за никаква религия.
	Ако питате мен, от един момент нататък евреите не са евреи, до такава степен са вече нищо. Не зная дали съм достатъчно ясен, но то в крайна сметка не е и толкова важно, защото ако изведнъж вземем, че разберем, сигурно ще излезе нещо кошмарно.
	Малко по-късно роднините на господин Валумба поизгубиха кураж, защото с нейния си хал мадам Роза пет пари не даваше и господин Валумба ми обясни, че злите духове са запушили всички изходи и усилията не стигат до нея. Насядахме на пода край еврейката да отдъхнем, защото в Африка са много повече, отколкото в Белвил и могат да се сменят на групи около злите духове, също както при „Рено“. Господин Валумба отиде да донесе пукница и яйца и хапнахме малко в нозете на мадам Роза, а на нея погледът й като че ли се беше изгубил и обикаляше да се търси.
	Докато ядяхме, господин Валумба ни обясни, че в неговата страна било много по-лесно да почиташ старите, да се грижиш за тях и да им подслаждаш живота, отколкото в голям град като Париж, където има хиляди улици, етажи, дупки и места, и те седят забравени, а не може и армията да се използва, за да ги издирва, армията само с младите се занимава. Ако армията тръгне да се занимава със старите, няма да е френска. Той ми каза, че гнездата със старци били направо хиляди по градове и села, но нямало кой да даде сведение как да ги намерят и това било неведение. Старец или старица не е приятна гледка в една голяма и хубава страна като Франция, хората и без това си имат достатъчно грижи. Старците и стариците за нищо не ги бива, няма обществена полза от тях, затова ги оставят да живеят. В Африка са събрани на племена и има голямо търсене на старци заради всичко, което могат да направят за теб след смъртта си. Във Франция племена няма, царува егоизмът. Господин Валумба каза, че Франция е напълно обезплеменена, затова са плъзнали разни въоръжени банди, които се държат едни за други и се опитват нещо да направят. Господин Валумба каза, че младите се нуждаят от племена, иначе са капка в морето и превъртат. Господин Валумба казва, че всичко толкова е нараснало, че не си струва да броиш под хиляда. Затова горките старци и горките старици не могат да се съберат във въоръжени банди и да съществуват. Изчезват, без да посочат адрес, и живуркат из своите прашасали гнезда. Никой не знае, че са там, особено и слугинските стаи без асансьор, когато не могат да дадат признак за живот с викове, защото силица не им достига. Господин Валумба каза, че трябвало да се докара много чуждестранна работна ръка от Африка и тя да търси всяка сутрин в шест часа старците, да вдига онези, които са се размирисали, понеже никой не идва да провери жив ли е още старецът или старицата и чак когато някой се обади на портиера, че на стълбището смърди, всичко се изяснява.
	Господин Валумба говори много хубаво и щом отвори уста, става вожд. Лицето му е покрито с белези, от които личи, че е важна клечка в племето и знае какво приказва. И до ден-днешен живее в Белвил, някой път ще ида да го видя.
	Той ми показа един много полезен номер за мадам Роза — как да различаваме дали лицето е живо, или вече съвсем е умряло. За да разбере това, той се изправи, взе от един скрин едно огледалце, поднесе го към устните на мадам Роза и то се замъгли на мястото, където дъхът й го докосваше. Иначе не си личеше, че диша, защото такава тежест трудно се повдига от дробовете. А с този номер веднага се различават живите от останалите. Господин Валумба каза, че всяка сутрин първо това трябва да направиш с личностите извън времето, които се срещат из слугинските стаи без асансьор, за да разбереш дали са само изпаднали в невменяемост, или вече съвсем са умрели. Ако огледалцето се замъгли, значи още дишат и не са за изхвърляне.
	Попитах господин Валумба не може ли да пратим мадам Роза в Африка при неговото племе, за да ползва там заедно с другите старици предимствата, отделени за тях. Той много се смя, защото зъбите му са ослепително бели, и родата му от племето на боклукчиите също се смя, подвикваха си нещо на техния език и после ми казаха, че животът не е толкова проста работа, животът изисква самолетни билети, пари и разрешения, на мен се падало да се грижа за мадам Роза до последен дъх. В това време по лицето на мадам Роза пробягаха нещо като наченки на разум и братята по раса на господин Валумба веднага наскачаха да танцуват около нея, забиха барабаните и запяха с глас дето и умрелите ще събуди, макар че е забранено след десет часа вечерта заради обществения ред и съня на праведниците, обаче в нашата сграда французите са много малко и не са толкова свирепи, както другаде. Самият господин Валумба взе своя музикален инструмент, който не мога да ви опиша, толкова е особен, а и ние двамата с Моше също се хванахме и всички почнахме да скачаме и да ревем около мадам Роза, с цел да я обаем, понеже тя почваше да дава признаци и трябваше да й се вдъхне кураж. Демоните си плюха на петите и мадам Роза възвърна разсъдъка си, но когато видя тия негри наоколо, полуголи, със зелени, сини и жълти лица, танцуващи, надаващи индиански бойни викове, и господин Валумба с чудния си инструмент, така се уплаши, че се развика помощ, помощ, хора, понечи дори да избяга и едва когато ни разпозна двамата с Моше, се поуспокои и ни нарече курвенски изчадия и педали, значи беше вече с всичкия си. Ние се поздравихме за успеха, най-вече господин Валумба. Те поостанаха още малко, да хапнем като хората, и на мадам Роза вече напълно й се изясни, че не сме дошли да пребием една клета старица в метрото, за да й отмъкнем чантата. Пипето й не беше още съвсем в ред, та благодари на господин Валумба на еврейски или идиш, както се казва на този език, но няма значение — господин Валумба е печен мъж.
	Щом те си тръгнаха, двамата с Моше съблякохме мадам Роза от главата до петите и я подмихме с одеколон „Белина“, понеже я беше свършила в гащите по време на отсъствието си. После й наръсихме задника с бебешка пудра и я разположихме на мястото й в креслото, където обичаше да царства. Тя ни поиска огледало и се среса. И сама беше наясно, че от време на време превърта на празно, но се опитваше по еврейски да види нещата откъм добрата им страна и казваше, че докато върти на празно, няма никакви грижи и значи все е полза. Моше отиде на пазар с последните пари и тя се вдигна за малко да забърка нещо, хем без грешка — да не повярва човек, че само допреди два часа и сама не знаеше къде е. На това доктор Кац му вика в своята медицина отлагане на наказанието. После пак си седна, защото не беше шега работа за нея да полага усилия. Изпрати Моше в кухнята да измие чиниите, а тя взе да си вее с японското ветрило. Размисъл в кимоно.
	— Ела тук, Момо.
	— Какво има? Пак ли ще си вдигате дърмите?
	— Не, надявам се, че не, обаче ако карам все така, ще ме тикнат в болница. Не искам да ходя в болница. На шейсет и седем години съм…
	— Шейсет и девет.
	— Хубаво де, шейсет и осем, не съм чак толкова стара, колкото изглеждам. Слушай ме сега. Не искам да ходя в болница. Там ще ме изтезават.
	— Стига глупости, мадам Роза. Франция никога никого не е изтезавала, тук да не е Алжир.
	— Ще ме карат насила да живея, Момо. Винаги така правят в болницата, имат си закони. Не искам да живея, щом не се налага, а вече не се налага. Всяко нещо си има граници, дори за евреите. Те ще си правят гаргара с мен, за да не ми дадат да умра, дори си имат специален номер за това, Лекарски съюз му викат. Държат те до посиняване и ти казват, че нямаш право да умреш, понеже то било привилегия. Имах един приятел, дори евреин не беше, останал без крака и без ръце след катастрофа, а те го държаха още десет години да се мъчи в болницата, за да му изследват кръвообращението. Не желая, Момо, да живея само защото медицината го иска. Знам, че дъската ми почва да хлопа и не ща да изкарам години наред в несвяст за хатър на медицината. Та ако чуеш орлеански шумотевици, че се канят да ме пъхат в болницата, накарай някой от твоите приятелчета да ми боцне каквото трябва и да изхвърли останките на полето. Но да гледате да е в храстите, не където падне. След войната изкарах десет дена на полето и никога не съм дишала толкова. Много е добре за астмата, не като града. Трийсет и пет години съм бутала на клиентите, сега на докторите няма да бутна. Обещаваш ли?
	— Обещавам, мадам Роза.
	— _Кайрем_?
	— _Кайрем_.
	Това ще рече „заклевам се“ по тяхному, както вече имах честта.
	Аз на мадам Роза всичко бих обещал, за да я направя щастлива — дори и да си много стар, щастието още може да ти влезе в работа, но точно тогава на вратата се звънна и настана оная национална катастрофа, която все не успявах да вкарам тук, и аз изживях голяма радост, защото като махнем всичко останало, изведнъж остарях с няколко години.


>
	На вратата се звънна, аз отидох да отворя и имаше един дребен човечец, по-умърлушен от обикновено, с дълъг нос надолу и очи като на всеки, само че по-уплашени. Съвсем блед и целият потен, задъхан и с ръка на сърцето не заради чувствата, а защото няма по-лошо за сърцето от етажите. Беше си вдигнал яката на палтото и нямаше коси, както са обикновено кубетата. Шапката си стискаше в ръка, сякаш за да докаже, че и той има. Нямах представа откъде се е пръкнал, но никога не бях виждал толкова сбъркан човек. Погледна ме уплашено, а и аз така го погледнах, защото честно ви казвам, само като го зърнеш, и веднага усещаш, че всичко ще хвръкне във въздуха и ще ти се срути на главата отвсякъде и настава паника.
	— Тук ли е мадам Роза?
	С такива трябва да се ослушваш — един непознат никога няма да се качи до шестия етаж за твое удоволствие.
	Направих се на чукундур, на тая възраст още имах право.
	— Кой?
	— Мадам Роза.
	Размислих се. В подобни случаи най-добре е да печелиш време.
	— Не съм аз.
	Той изпъшка, извади носна кърпа и си избърса челото, после повтори всичко това в обратен ред.
	— Аз съм болен човек — каза той. — Изкачих шест етажа без лекарско предписание. Идвам тук, за да видя сина си, преди да умра, това е мое право, има си закони, дори и при диваците. Трябва да седна за миг, да си поема дъх и да видя сина си, нищо друго. Той дали е тук? Преди единайсет години го поверих на мадам Роза, ето, имам и разписка.
	Разтършува се из джобовете на палтото и ми подаде едно листче, омазано до немай-къде. Прочетох, каквото можах, благодарение на господин Хамил, на него дължа всичко. Без него щях да съм кръгла нула. _Разписка на господин Кадир Юсеф, петстотин франка аванс за малкия Мохамед, мюсюлманско вероизповедание, седми октомври 1956 г._ Вярно, заигра ми под лъжичката, но бяхме 1970 г. И като сметнах набързо, излезе четиринайсет години, нямаше начин да съм аз. Кой знае колко Мохамедовци са минали през ръцете на мадам Роза, в Белвил с лопата да ги ринеш.
	— Чакайте да проверя.
	Отидох да кажа на мадам Роза, че един шушумига е дошъл да търси дали няма син при нас и тя начаса се изприщи от шубе.
	— Боже мили, нали сте само двамата с Моше.
	— Тогава е той, няма начин, или той, или аз.
	Това си беше законна самоотбрана.
	Моше го беше откъртил в ъгъла. Дай му на него да кърти, такава заспа не съм виждал.
	— Ясно, искат да изнудват майката — каза мадам Роза. — Добре, ще видим тая работа. Няма сутеньор, който да ми излезе насреща. Нищо не може да докаже. Имам си най-редовни фалшиви документи. Докарай го. Ако стане напечено, ще изтичаш да повикаш господин Н’Да.
	Вкарах смотаняка вътре. Мадам Роза беше навила трите си косъма на ролки, цялата гримирана и в червеното японско кимоно, и оня, само като я зърна, веднага седна на един стол и коленете му се разтрепериха. Виждах, че и мадам Роза трепери, но заради теглото много не й личеше, трусовете не бяха чак такива, че да я повдигнат. Но пък очите й са кафяви, наистина много хубави на цвят, ако не обръщаш внимание на останалото. Господинът седеше на крайчеца на стола с шапката в скута, насреща му мадам Роза се бе разположила в креслото, а аз стърчах с гръб към прозореца, за да не ме вижда много-много — знаеш ли откъде ще ти дойде. Никак не си приличаме двамата, но аз си имам едно златно правило: да не се навирам между шамарите. Особено пък като се обърна към мен и взе да ме разглежда внимателно, все едно си беше изгубил носа и го търсеше. Всички мълчахме, никой не се наемаше пръв да започне, такова шубе ни гонеше. Аз дори отидох да докарам Моше, защото човекът си имаше разписка в надлежна форма и не вървеше да го връщаме с празни ръце.
	— И какво желаете?
	— Поверих ви сина си преди единайсет години, мадам Роза — каза оня и явно му беше трудно дори да говори, непрекъснато се запъхтяваше. — Не можех да дам признак на живот, понеже бях затворен в болница. Дори името и адреса ви изгубих, всичко ми взеха, когато ме вкараха. Вашата разписка остана у брата на горката ми жена, загинала трагично, както не може да не ви е неизвестно. Пуснаха ме тази сутрин, аз издирих разписката и дойдох. Името ми е Кадир Юсеф, идвам да видя сина си Мохамед. Искам да го поздравя.
	Него ден на мадам Роза всичко си й беше на място и това ни спаси.
	Ясно видях как тя побледня, но човек трябва добре да я познава, иначе нищо не си пролича под червилото и синьото. Сложи си очилата, което беше все пак по-добре от нищо, и погледна разписката.
	— Та какво казвате?
	Онзи щеше да се разплаче.
	— Мадам, аз съм болен човек.
	— Че кой не е болен — каза набожно мадам Роза и дори повдигна очи към небето, сякаш за да му благодари.
	— Мадам, името ми е Кадир Юсеф, санитарите ми викаха Юю. Единайсет години седях психиатричен след онази трагедия във вестниците, за която съм напълно безотговорен.
	Изведнъж се сетих, че мадам Роза през цялото време питаше доктор Кац дали и аз не съм психиатричен. Или наследствен. Е, да, ама не ми дремеше, не бях аз. Аз съм на десет години, не на четиринайсет. Майната му.
	— Та как му беше името на вашия син?
	— Мохамед.
	Мадам Роза така го изгледа, че аз дори още повече се уплаших.
	— А името на майката помните ли?
	Сега вече си помислих, че нещастникът ще умре. Стана жълт — зелен, джуката му висна, коленете му заподскачаха, чак сълзи му избиха.
	— Мадам, нали знаете, че съм безотговорен. Признаха ме и ме удостовериха като такъв. Ръката ми го направи, аз какво съм виновен. Сифилис не ми откриха, колкото и да разправят санитарите, че всички араби били сифилитични. Направих го в пристъп на лудост, Господ да съхрани душата й. Станал съм много набожен. Час по час моля за душата й. На нея й е много нужно с тоя неин занаят приживе. Тогава бях в плен на лудостта. Какво си мислите, тя изкарваше по двайсет тека на ден. Вярно накрая почнах да ревнувам и я убих. Но аз съм безотговорен. Удостоверил ме е цветът на френската медицина. След това дори не помнех нищо. Обичах я до полуда. Не можех да живея без нея.
	Мадам Роза се изхили. Никога не бях я чувал така да се хили. Как да ви кажа… не, не мога да го опиша. Кръвта ми замръзна.
	— Има си хас да можете да живеете без нея, господин Кадир. Айша ви снасяше по сто хилядарки години наред. Затова я и убихте, да носи повече.
	Нещастникът изписка, после се разрева. За първи път виждах арабин да плаче, като изключим мен самия. Дори ми дожаля за него, до такава степен не ми пукаше.
	Мадам Роза изведнъж омекна. Явно голям кеф й направи, че му го тури на този нещастник. Така де, усети се отново жена.
	— Иначе как сте, господин Кадир?
	Човечецът взе да си бърше очите с юмрук. Нямаше дори сили да си потърси носната кърпа, далече му идваше.
	— Добре съм, мадам Роза. Скоро ще умра. Сърцето нещо…
	— _Мазал тов_ — доброжелателно му каза мадам Роза, което ще рече моите поздрави на еврейски.
	— Благодаря, мадам Роза. Много ми се иска да видя сина си, ако е възможно.
	— Дължите ми три години издръжка, господин Кадир. От единайсет години не сте давали признак на живот.
	Човечецът подскочи като ужилен на стола.
	— Признак на живот, признак на живот! — заопява той и вдигна очи към небето, където ни очакват всички. — Признак на живот!
	Не може да се каже, че говореше в точния смисъл на думата, той подскачаше на стола всеки път, щом си отвореше устата, все едно че го ритаха по задника без капчица уважение.
	— Какъв ти признак на живот, вие майтап си биете с мен.
	— Опазил ме Господ! — увери го мадам Роза. — Захвърляте сина си като парцал, според както сочи изразът.
	— Та аз дори нямах името и адреса ви! Чичото на Айша запазил разписката в Бразилия… Мен ме държат затворен! Тая сутрин излизам! Отивам при снаха му в Кремлен Бисетр, всичките измрели, останала само майка им, тя е наследничката и смътно си спомни нещо! Разписката беше прикачена към снимката на Айша, като майка и син! За признак на живот ще ми разправяте! Какво значи признак на живот?
	— Пари — трезво обясни мадам Роза.
	— Откъде да ги намеря?
	— Това не е моя работа — каза мадам Роза, докато си вееше с японското ветрило.
	Адамовата ябълка на господин Кадир Юсеф беше като експресен асансьор, така преглъщаше.
	— Мадам, когато ви поверихме моя син, аз се владеех чудесно. Имах три жени на работа около халите, едната от тях обичах нежно. Можех да си позволя да дам добро образование на сина си. Имах дори фирма, Юсеф Кадир, добре познат на полицията. Да, мадам, _добре познат на полицията_, веднъж дума по дума го изписаха във вестниците. _Юсеф Кадир, добре познат на полицията…_ Добре познат, мадам, не зле познат. Тогава ме хвана безотговорността и стана, каквото стана…
	Все едно стара еврейка, така се беше разсополивил тоя нещастник.
	— Никой няма право да захвърля сина си като парцал, без да плати пукнат грош — строго каза мадам Роза и размаха японското ветрило.
	Единственото, което ме интересуваше в цялата тази история, беше да разбера за мен ли става дума като Мохамед или не. Ако е за мен, не бях на десет години, а на четиринайсет години, значи съм много по-малко невръстен — какво по-добро! Моше се беше подпрял на вратата и слушаше, без да му мигне окото — щом тоя смотльо се казваше Кадир и Юсеф, нямаше как да е евреин, и те си имат своите проблеми.
	— Мадам, аз не мога да разбера наистина ли ми говорите с този тон или се лъжа, понеже какво ли не си измислям с моето психиатрично състояние, но единайсет години стоях откъснат от външния свят, следователно съм бил в парична невъзможност. Ето, имам медицинско удостоверение, то ме доказва…
	Започна трескаво да търси из джобовете си, явно беше съвсем сбъркан и като нищо можеше и да няма психиатричната тапия, която си мислеше, че има, защото нали точно затова са го държали затворен, понеже си въобразявал разни работи. На психиатричните непрекъснато им обясняват, че нямат, каквото имат, и че не виждат, каквото виждат — как да не откачиш накрая! Все пак успя да намери някаква тапия и понечи да я даде на мадам Роза.
	— А, не, не ми трябват на мен документи, които доказват нещо, пу, пу — каза мадам Роза, все едно плюеше на злата съдба, тя и друго не заслужава.
	— Сега вече съм съвсем наред — каза господин Юсеф Кадир и ни изгледа поред всичките, за да се увери, че е така.
	— Продължавайте в същия дух — пожела му мадам Роза, какво друго да каже.
	Но той май не беше съвсем наред, достатъчно беше да видиш как очите му търсеха помощ, винаги те имат най-голяма нужда.
	— Нямаше как да ви изпратя пари, обявиха ме безотговорен за извършеното от мен убийство и ме затвориха. Ако не се лъжа, чичото на горката ми жена ви е изпращал пари, преди да умре. Аз съм жертва на съдбата. Ясно ви е, надявам се, че нямаше да извърша престъпление, ако бях в безопасно за околните състояние. Не мога да върна живота на Айша, но искам да прегърна сина си, преди да умра, да му поискам прошка и да моли Бога за мен.
	Почна вече да ми лази по нервите тоя нещастник с бащинските си чувства и с изискванията си. Първо на първо, изобщо нямаше фасон като за мой баща, защото той е мъж на място, корав и печен, а не някакъв плужек. И после, ако майка ми се е подвизавала при Халите, и то без грешка, както самият той казва, никой не може да се позове на мен за мой баща, мамка му. Аз съм с незнаен баща, гарантирана доставка поради закона за големите величини. Много ми хареса, че майка ми се е казвала Айша. По-хубаво име — здраве му кажи.
	— Чудесно се грижеха за мен — каза господин Юсеф Кадир. — Не получавам вече пристъпи на буйство, излекуваха ме. Но няма да изкарам дълго, сърцето ми не понася вълнения. Докторите ме пуснаха да изляза от сантиментални подбуди, мадам. Искам да видя сина си, да го прегърна, да му поискам прошка и…
	Ох, мамка му! Развалена плоча.
	— … и да моли бога за мен.
	Той се обърна към мен и ме погледна с лудо шубе заради вълнението, което щеше да изпита.
	— Този ли е?
	Но мадам Роза си беше с всичкия и дори повече. Вееше си с ветрилото и гледаше господин Юсеф Кадир, сякаш отнапред предвкусваше.
	Повя си още малко в пълно мълчание и сетне се обърна към Моше.
	— Моше, иди да поздравиш баща си.
	— Здрасти, тате — каза Моше, понеже си знаеше, че не е арабин и е чист.
	Господин Юсеф Кадир побледня повече, отколкото е възможно.
	— Моля? Какво чух? Моше ли казахте?
	— Да, Моше казах, какво от това?
	Нещастникът се изправи. Изправи се, очевидно под много силно въздействие.
	— Моше е еврейско име — каза той. — Напълно съм сигурен, мадам. Моше не е добро име за мюсюлманин. Може и да го има, но не в моя род. Аз ви дадох Мохамед, мадам, не съм ви давал Моше. Не искам еврейски син, мадам, здравето ми не позволява.
	Двамата с Моше се спогледахме и едва не прихнахме.
	Мадам Роза изглеждаше учудена. След това изглеждаше още по-учудена. Повя си с ветрилото. Възцари се огромно мълчание, сред което се случиха безброй неща. Оня още седеше прав, но трепереше от главата до петите.
	— Тцъ, тцъ — цъкна мадам Роза с език и поклати глава. — Сигурен ли сте?
	— В какво да съм сигурен, мадам? В абсолютно нищо не съм сигурен, ние не сме се родили на тоя свят, за да сме сигурни. Сърцето ми не е добре. Това е само една дреболия, която знам, съвсем незначителна дреболия, но държа на нея. Преди единайсет години ви поверих син, мюсюлманин, тригодишен, на име Мохамед. Вие ми дадохте разписка за син мюсюлманин, Мохамед Кадир. Аз съм мюсюлманин, синът ми беше мюсюлманин, майка му беше мюсюлманка. Нещо повече: дадох ви син арабин в надлежна форма и искам да ми върнете син арабин. За нищо на света не желая син евреин, мадам. Не желая и това е. Здравето ми не го позволява. Имаше Мохамед Кадир, не Моше Кадир, мадам, не искам пак да полудявам. Нямам нищо против евреите, мадам, бог да им прости. Аз съм арабин, правоверен мюсюлманин и синът ми беше в същото състояние. Мохамед, арабин, мюсюлманин. Предадох го в добро състояние, искам и вие да ми го върнете в същото. Ще си позволя да отбележа, че са ми противопоказани подобни вълнения. Цял живот съм бил обект на преследване, имам и медицински свидетелства, които го доказват и могат да удостоверят черно на бяло, че съм бил преследван.
	— Ами тогава сигурен ли сте, че не сте евреин? — попита с надежда мадам Роза.
	Лицето на господин Кадир Юсеф на няколко пъти се сгърчи нервно, сякаш вълни минаваха по него.
	— Мадам, аз съм бил преследван, без да съм евреин. Вие да нямате монопол? Край вече на еврейския монопол, мадам. И други имат право да бъдат преследвани, не само евреите. Искам си сина Мохамед Кадир в арабското му състояние, както ви го оставих срещу разписка. Не желая еврейски син, с каквито и да било уговорки. Стигат ми останалите неприятности.
	— Добре де, не се вълнувайте толкова, може и да е някаква грешка — каза мадам Роза, понеже ясно виждаше как го тресе отвътре и дори жал да ти стане, като си помислиш какво ли вече не са препатили арабите и евреите заедно.
	— Сигурно е грешка, о, боже Господи — каза господин Юсеф Кадир и се наложи да седне, краката му го изискваха.
	— Момо, я иди да донесеш документите — нареди мадам Роза.
	Измъкнах големия семеен куфар изпод кревата. Колко пъти съм ровил, за да търся майка си в него, затова никой не можеше да се оправи по-добре от мен в батака вътре. Мадам Роза записваше курвенските изчадия, които вземаше на пансион, върху разни листчета, но от тях нищо не се разбираше, при нас е скрито-покрито и заинтересованите страни си спят спокойно. Никой не може да ги натопи като майки за проституция, със запор на бащинство. Ако някой сутеньор е решил да ги спипа на тясно, за да ги изпрати в Абиджан, няма начин да намери дете вътре, дори да предприеме специални проучвания.
	Донесох всичките бумаги на мадам Роза, тя наплюнчи пръст и почна да търси през очилата.
	— А, ето, намерих го — каза тя победоносно и посочи. — Седми октомври 1956 и нещо отгоре.
	— Как така и нещо отгоре? — жално проплака господин Кадир Юсеф.
	— За да закръглим. Него ден съм получила две момчета, едното в състояние мюсюлманин, другото в състояние евреин…
	Тя помисли малко и лицето й се озари от разбиране.
	— Аха, ясно, всичко си идва на мястото! — радостно възкликна тя.
	— Как? — много заинтересован попита господин Юсеф Кадир. — Как така?
	— Изглежда, съм отгледала Мохамед като Моше и Моше като Мохамед — каза мадам Роза. — В един и същи ден съм ги получила и явно съм сбъркала. Истинският малък Моше сега е в едно истински мюсюлманско семейство в Марсилия, там се грижат много добре за него. А вашият Мохамед, този тук, отгледах като евреин, _Бармицвах_ и всичко, каквото трябва. Винаги е ял само _кашер_, бъдете спокоен.
	— Как така винаги е ял _кашер_? — изпищя господин Кадир Юсеф, който нямаше сила даже да се повдигне от стола, до такава степен беше пробит по целия фронт. — Моят син Мохамед е ял винаги _кашер_? Направили са му _бармицвах_? Превърнали са сина ми Мохамед в евреин?
	— Станала е самолична грешка — каза мадам Роза. — Нали знаете, случва се да се излъжеш в самоличността, тя не е на изпитателен срок. Едно дете на три години няма кой знае колко самоличност, дори когато е обрязано. И двамата бяха обрязани, та съм сбъркала, отгледала съм вашия малък Мохамед като правоверен малък евреин, бъдете спокоен. Щом си зарязвате сина единайсет години, без да го потърсите, няма какво да се чудите, че е станал евреин.
	— Но аз бях в клинична невъзможност! — простена господин Кадир Юсеф.
	— Добре де, бил е арабин, сега е малко евреин, но пак си е ваш син! — каза мадам Роза с доброжелателна семейна усмивка.
	Нещастникът се изправи. Вдигна го силата на възмущението.
	— Искам си арабския син! — изрева той. — Не искам еврейски син!
	— Ама нали е същият — каза мадам Роза с поощрение.
	— Не е същият! Кръстили са ми го!
	— Пу, пу, пу! — изплю се мадам Роза, понеже и тя си има граници. — Не е кръщаван, опазил бог. Моше е истински малък евреин. Моше, нали си истински малък евреин?
	— Да, мадам Роза — с удоволствие потвърди Моше, защото не му пукаше от него ни като баща, ни като майка.
	Господин Юсеф Кадир се изправи и ни изгледа, в очите му имаше страхотии. После взе да тропа с крак, сякаш танцуваше на място с отчаянието.
	— Искам да ми се върне синът в същото състояние, в което го оставих! Искам си сина в добро арабско състояние, не в лошо еврейско състояние!
	— Кой ще ти гледа арабско състояние, еврейско състояние — каза му мадам Роза. — Щом толкова си искате сина, взимайте го в сегашното му състояние. Първо убивате майката, после търчите да се обявявате за психиатричен, сега пък нови състояния, понеже синът ви е израсъл като евреин без всякакви задни мисли! Моше, иди да прегърнеш баща си, дори това да го убие, колкото и да е, баща ти е!
	— Давай, няма какво да го усукваш — казах аз, въодушевен, че съм порасъл с четири години.
	Моше пристъпи една крачка към господин Юсеф Кадир и тогава той каза нещо страшно за човек, който дори не знаеше, че е прав.
	— Това не е моят син! — извика той и изигра цяла драма.
	Стана, направи една крачка към вратата и точно там го сполетя независимост от волята. Вместо да излезе, каквито намерения определено изяви, рече „Ах!“, после „Ох“, хвана се с ръка там, където обикновено поставят сърцето, и се строполи, сякаш нямаше какво повече да каже.
	— Виж ти, какво му стана? — попита мадам Роза, докато си вееше с японското ветрило, защото друго не можеше да се направи. — Какво му е? Идете да видите.
	Не можехме да разберем умрял ли е или само за малко, защото никакъв признак не даваше. Изчакахме, обаче той не пожела да мръдне. Мадам Роза взе да се шубелдисва, само полиция ни липсваше — с нея почне ли един път, пущане няма. Каза ми да изтичам да намеря някой, за да направи нещо, но аз ясно виждах, че господин Кадир Юсеф съвсем е умрял заради голямото спокойствие върху лицата на хората, които няма за какво повече да се косят. Ощипах го тук-там, сложих му огледалце пред устата, но той вече нямаше проблеми. Моше, разбира се, веднага се изниза, той все гледа да духне, а аз отидох да извикам братята Заум, казах им, че имаме един мъртвец и трябва да се изнесе на стълбището, за да не е умрял у нас. Те се качиха и го смъкнаха на четвъртия етаж пред вратата на господин Шармет — той е французин с гарантиран произход, може да си го позволи.
	Все пак аз се върнах там и седнах до умрелия господин Юсеф Кадир, поостанах малко, дори и да не можехме нищо да направим един за друг.
	Носът му беше много по-дълъг от моя, но носът все се издължава, докато си жив.
	Претърсих му джобовете да видя няма ли нещо за спомен, но намерих само пакет сини „Голоаз“ с една цигара вътре. Запалих я, седнал до него, нали той беше изпушил останалите и колкото и да е, аз сега пушех последната от тях.
	Дори се разциврих. Нещо ме стопли отвътре, все едно бях имал някого и сега го губех. После чух полицейската сирена и на бърза ръка драснах нагоре, за да си нямам разправии.


>
	Мадам Роза хептен се беше пощурила и хубаво, че се случи точно в това състояние, а не в другото. Провървя ни. Често й оставаха само по няколко часа на ден, господин Кадир Юсеф се беше явил точно навреме.
	Направо не бях на себе си от това, че току-така съм станал с четири години по-голям, не знаех дори какъв фасон трябва да имам и час по час ходех пред огледалото. Това беше най-важното събитие в живота ми, или както му викат — революция. Изгубих почва под краката си, нали всеки път става така, когато не си вече същият. Наясно бях, че сега вече другояче трябва да мисля, но за момента по-хубаво беше изобщо да не мисля.
	— Боже Господи — каза мадам Роза и после се опитахме да не говорим за станалото, за да не се вдигне вълнение.
	Седнах на столчето в нозете й и с благодарност й стиснах ръката след всичко, което направи, за да ме запази. Двамата нямахме друго на света, значи все нещо бяхме спасили. Аз си мисля, че когато живееш с някой страхотен грозник, накрая почваш да го обичаш тъкмо за грозотията му. Мисля си, че най-големите грозотии са в постоянна нужда и точно там имаш най-голям шанс. Сега си спомням — казах си, че мадам Роза далеч не е такава грозотия, имаше хубави кафяви очи, като на еврейско куче. Обаче не биваше да гледаш на нея като на жена, тогава наистина й беше спукана работата.
	— Стана ли ти мъчно, Момо?
	— Ами, много се радвам, че съм на четиринайсет години, мадам Роза.
	— По-друго си е. И после за какво ти е, нали е бил психиатричен, а то понякога е наследствено.
	— Вярно, мадам Роза, голям късмет извадих.
	— Има и още нещо, Айша въртеше голям оборот, невъзможно е да се разбере кой е истинският баща. Тя те роди на крак, изобщо не е спирала да работи.
	След това слязох да й купя една шоколадова паста от господин Дрис и тя я изяде.
	Още ден-два главата й си остана в ред, доктор Кац го нарича отлагане на наказанието. Братята Заум се качваха два пъти седмично, с доктор Кац на гърбовете си, той не можеше да си позволи сам шестте етажа, за да удостовери опустошенията. Не бива да забравяме, че мадам Роза имаше и други органи, освен главата и трябваше да се държи под наблюдение. Никога не се натисках да присъствам, когато той броеше пилците, слизах на улицата и там изчаквах.
	Веднъж намина и Негъра. Не е много ясно защо му викат Негъра, може би, за да го различават от всички други печки в махалата, нали винаги един опира пешкира за останалите. Кльощав като скелет, носеше бомбе и беше на петнайсет години, от тях поне пет без никого. Имал си родители и те го поверили на един чичо, той го прехвърлил на балдъзата си, тя, от своя страна, на някакъв свестен човек и оттам вече станала една, никой не помнел откъде се е почнало. Но не се боцкаше, разправяше, че бил злопаметен и не искал да склони глава пред обществото. Негъра се беше прочул из махалата като куриер, понеже струваше по-евтино от телефонно обаждане. Понякога правеше по сто курса на ден, имаше си даже самостоятелна стая. Той видя, че не съм в олимпийската си форма и ме помъкна да играем флипер в една кръчма на улица „Бисон“. Попита ме какво смятам да правя, когато мадам Роза съвсем се скапе, и аз му казах, че имам някого предвид. Обаче на него си му беше ясно, че само се дуя. Казах му, че изведнъж съм турил четири годинки и той ме поздрави. Поумувахме някое време може ли човек да почне да се подвизава на петнайсет или на четиринайсет, щом си няма никого. Той знаеше един-два адреса, но ми каза, че трябва наистина да си падаш по обратната резба, иначе е долна работа. На него и през ум не му минавало така да си вади хляба, това е женски занаят. Изпушихме двамата една цигара и поиграхме на флипер, но Негъра си имаше поръчки, а аз не съм навлек.
	У дома заварих доктор Кац, той още не си беше тръгнал и навиваше мадам Роза за болницата. Бяха се събрали и още неколцина — най-големият господин Заум, господин Валумба, който не беше на работа, и още петима негови приятели от общежитието, защото покрай смъртта човек става важен, започват повече да го уважават. Доктор Кац ги разтягаше едни, за да разведри обстановката — нали и самочувствието е важно.
	— О, ето го и нашия малък Момо, идва да разбере какво ново! Новото е добро, рак решително няма, мога всички ви да уверя, ха, ха!
	Засмяхме се и най-вече господин Валумба, който е тънък психолог, мадам Роза беше доволна, че все пак е постигнала нещо в живота.
	— Но понеже ни е трудно от време на време, понеже горката ни глава понякога остава без оросяване, а бъбреците и сърцето ни не са едновремешните, може би ще е по-добре да прекараме известно време в болницата, в една просторна хубава зала, и там вече всичко ще се нареди.
	Студени тръпки ме побиха, докато слушах доктор Кац. Всеки в махалата ще ти каже, че няма начин да се абортираш в болницата, там те оставят да се мъчиш, докато има къде една игла да забият. Медицината държи последната дума да е нейна и да воюва докрай, за да попречи на Божията воля. Мадам Роза си беше сложила синята рокля с вечния шал, който не е за изхвърляне, и беше много доволна, че предизвиква такъв интерес. Господин Валумба започна да свири на неговия си музикален инструмент, защото моментът беше труден нали знаете, когато никой за никого нищо не може да направи. И аз се усмихвах, но отвътре ми идеше да пукна. Понякога чувствам, че животът не е това, не, решително не е това, повярвайте на дългогодишния ми опит. После всички се изнизаха мълчаливо един по един — има и такива моменти, когато нямаш какво повече да кажеш. Господин Валумба ни подари още няколко последни ноти, които си заминаха с него.
	Останахме самички двамата, както на никого не го пожелавам.
	— Чу ли, Момо? Болница ми се пише. С теб какво ще стане?
	Аз си заподсвирках, можех ли друго да кажа?
	Обърнах се към нея, исках да извадя някакъв страхотен номер като на Зоро, но точно тогава ми излезе късметът, понеже в главата й засече и тя отпътува за два дена и три нощи, без да си дава сметка. Иначе сърцето й продължаваше да си върши работата, така да се каже, жива беше още.
	Не посмях да извикам доктор Кац, дори и съседите този път бях сигурен, че ще ни разделят. Останах до нея, колкото можех само от време на време излизах да хапна нещо или да се изпикая. Исках да бъда там, когато се върне, за да съм първото нещо, което тя ще види. Поставях ръка на гърдите й и усещах сърцето, въпреки всичките килограми помежду ни. Дойде и Негъра — от цяла вечност не ме бил виждал — и остана дълго вторачен в мадам Роза, с цигара в уста. После затършува из джобовете си и ми подаде един отпечатан номер. Прочетох: Безплатно изнасяне на обемисти предмети. Тел. 278 78 78.
	Потупа ме по рамото и си замина.


>
	Втората вечер отидох да извикам мадам Лола и тя се качи с най-шумната си естрадна плоча — според нея и умрелите можела да вдигне от гроба, обаче нищо не стана. Това вече беше тиквата, предизвестена от доктор Кац още в началото и мадам Лола толкова се развълнува, когато видя приятелката си в подобно състояние, че нея нощ дори не излезе на работа в Булонския лес, въпреки съответния ущърб. Този сенегалец беше истинска човешка личност, някой ден ще ида да го видя. Оставих еврейката, както си беше в креслото. Дори мадам Лола с нейното боксьорско минало не успя да я вдигне.
	Най-тъжното, когато хората си заминават с главата напред, е, че не се знае колко ще продължи. Чувал съм от доктор Кац, че световният рекордьор бил един американец с постижение седемнайсет години и нещо, но за това трябва екип и специално обзавеждане, трябва капка по капка. Страшно беше да се помисля дори, че мадам Роза може да стане световен шампион, като че ли малко й беше останалото, та изгаряше от желание да бие рекорди. Ама толкова добра беше мадам Лола, не съм срещал много като нея. Винаги е искала да си има деца, но вече ви обясних, нямаше съответното оборудване, мнозина от сменените по тая точка не е в ред с природните закони. Тя ми обеща да се грижи за мен, сложи ме на коленете си и ми изпя една детска приспивна песен от Сенегал. И във Франция има, но аз не съм ги слушал, защото бебе никога не съм бил, все съм си имал и други грижи на главата. Извиних й се, че вече съм на четиринайсет години и не може да си играе на кукли с мен, не върви. После тя тръгна да се приготвя за работа и господин Валумба постави край мадам Роза охрана от неговото племе, те дори свариха цяла овца и я изядохме като на излет, насядали на пода около нея. Славно си хапнахме, все едно на зелена морава.
	Опитахме се да нахраним и мадам Роза, предварително й сдъвквахме парчетата, но тя си стоеше с половината залък в устата, половината отвън, вторачена във всичко, което не виждаше с добрите си еврейски очи. Не беше кой знае колко важно, имаше си достатъчно сланина, за да я изхрани, дори да изхрани цялото племе на господин Валумба, макар че тия времена са минали, те не ядат вече другите. Най-накрая, понеже всички бяхме във ведро настроение и те пийнаха палмов алкохол, станаха да танцуват и да свирят около мадам Роза. Съседите не се оплакаха от шума, те изобщо не са хора, дето ще седнат да се оплакват и до един са с редовни документи. Господин Валумба сипа в устата на мадам Роза малко палмов алкохол, купен от магазина на господин Сонго на улица „Бисон“, където продават и орехи ко`ла те също влизат в работа особено при женитба*. Изглежда, палмовият алкохол е добър за мадам Роза, отива в главата и отваря канализацията за обръщението, но тоя път нищо не стана, само дето тя се позачерви. Господин Валумба казваше, че най-важното било тарамбуките да не млъкват, за да пропъдят смъртта, която вече се навъртала наоколо, а я гонело лудо шубе от тарамбуките, да се чудиш защо. Тарамбуките са малки барабани, бият се с ръце, и така изкарахме цяла нощ.
	[* Орехите ко`ла имат възбуждащо действие. — Б.пр.]
	На втория ден вече ми стана ясно, че мадам Роза е отишла да подобрява световния рекорд и няма да ни се размине болницата, където ще направят всичко възможно. Излязох и тръгнах по улиците, мислех си за Бог и за други такива неща, искаше ми се още повече да изляза.
	Първо отидох на улица „Понтийо“ в онова кино, където си имат начин да връщат света назад. Мерак ми беше да зърна хубавата руса мацка с чудната миризма, май вече ви разправях за нея, нали се сещате, името й беше Надин или нещо такова. Като че ли не беше много честно по отношение на мадам Роза, но нямаше как. Бях в такова състояние на липса, че не усещах дори четирите години в повече, продължавах да съм си на десет, не ми достигаше силата на навика.
	Кой знае дали ще ми повярвате, ако ви кажа, че тя ме очакваше там в онази зала — някой ще седне мен да чака. Обаче наистина беше там и аз почти почувствах вкуса на ваниловия сладолед, с който ме почерпи миналия път.
	Не ме видя на влизане, тъкмо говореше за любов пред микрофона, а такива неща поглъщат изцяло вниманието. На екрана някаква жена си отваряше устата, обаче не тя, а моята казваше всичко вместо нея. Даваше й глас. Това е техника.
	Седнах в едно кьоше и зачаках. Бях в такова състояние на липса, че щях да се разплача, ако не бяха четирите години отгоре. Дори и така едва-едва устисках. Запалиха лампите и тя ме видя. В залата не беше много светло, но веднага разбра кой съм и тогава вече стана от само себе си, не успях да се сдържа.
	— Мохамед!
	Дотича при мен, все едно че бях някой, и ме прегърна през раменете. Другите ме изгледаха, нали името е арабско.
	— Мохамед! Какво има? Защо плачеш? Мохамед!
	Не ми харесваше много, че ми вика Мохамед, по` надалече ме държеше, отколкото с Момо, то така е.
	— Мохамед! Кажи нещо! Какво е станало?
	Да не си мислите, че беше лесно да й кажа. Не знаех дори откъде да почна. Преглътнах една буца.
	— Нищо… нищо не е станало.
	— Слушай сега, аз си свърших работата, да идем у дома, там ще ми разкажеш всичко.
	Изтича да си вземе шлифера и тръгнахме с нейната кола. От време на време се обръщаше към мен и ми се усмихваше. Толкова хубаво миришеше, че чак не е за вярване. Виждаше, че не съм в олимпийската си форма, дори се разхълцах, но нищо не казваше, защото каква полза, само понякога ме погалваше по бузата благодарение на червените светофари, за такива случаи идват много на място. Стигнахме пред нейния адрес на улица „Сент Оноре“ и тя вкара колата в двора.
	Качихме се у тях, посрещна ни някакъв мъж, когото не познавах. Висок такъв, с дълги коси и очила, и ми стисна ръката, без да отвори дума, все едно нищо особено не е станало. Младичък още, най-много два или три пъти колкото мен. Огледах се за ония двете русите хлапета, дето вече си ги имаха, дали няма да излязат и да ми кажат хайде друм, но видях само едно куче, то също не беше зло.
	Двамата си казаха нещо на английски, някакъв език, който не разбирах, после ми поднесоха чай със сандвичи, ама страхотни, и аз си хапнах. През цялото време, докато ядях, мене гледаха, като че ли нямаха друга работа, по някое време мъжът попита по-добре ли е сега и аз се помъчих да кажа нещо, но толкова ми се беше насъбрало, че чак не можех да дишам като хората, хълцане ме беше налегнало и астма като на мадам Роза, астмата е заразителна, не знам дали знаете.
	Половин час седях и мълчах като шаран по еврейски, само дето хълцах, тогава чух мъжът да казва, че съм в шоково състояние и ми стана хубаво, май че се интересуваха. След това се надигнах, казах им, че, ща не ща, трябва да се прибирам, защото едно възрастно лице в състояние на липса се нуждае от мен, но мацката, оная Надин, отиде до кухнята и се върна с един ванилов сладолед — най-хубавото нещо, което съм ял в тоя шибан живот, казвам ви го с ръка на сърцето.
	После вече малко си поговорихме, бях се оправил донякъде. Когато им обясних, че човешката личност е една стара еврейка в състояние на липса, че е заминала да подобрява световния рекорд в абсолютна категория и какво ми е обяснил доктор Кац за тиквите, те споменаха някакви думи, които вече бях чувал, старческа немощ и мозъчна склероза, и ми стана драго, нали говорех за мадам Роза, а това винаги е радост за мен. Обясних им, че мадам Роза е една бивша курва, завърнала се като депортирана в еврейските общежития в Германия и отворила бардак за курвенски изчадия, които можеш да разиграваш както си искаш с лишаване от бащинство за незаконна проституция и тогава, волю-неволю, оставят децата, понеже разни съседи мръсници все гледат да те натопят пред Социалните грижи. Не знам защо изведнъж ми стана толкова гот да им разправям, седях си удобно в креслото и мъжът дори ме почерпи с цигара, запали ми я със запалката и ме слушаше, като че беше толкова важно. Не че се хваля, но виждах как те започват да проявяват интерес към мен. Дори се отнесох и не можех вече да спра, така ми се искаше всичко да изкарам, макар че явно няма начин, аз не съм господин Виктор Юго, още не съм обзаведен съответно. Потече отвсякъде едновременно и все от края започвах, от мадам Роза в състояние на липса и баща ми, дето убил майка ми, понеже бил психиатричен, но пък трябва да ви кажа, че никога не съм знаел къде му е началото и къде краят — според мен всичко е продължение. Името на майка ми е Айша, тя се подвизавала до двайсет тека на ден, преди да я убият в пристъп на лудост, обаче не е сигурно, че съм наследствен, защото господин Кадир Юсеф не може да се закълне, че точно той ми е баща. Мъжът на мадам Надин, името му беше Рамон, каза, че бил малко нещо лекар и не вярвал особено на наследствеността, да не се облягам много на нея. Запали ми отново цигарата със запалката си и каза, че курвенските изчадия са по-скоро късметлии, понеже могат да си избират когото искат за баща, не са задължени. Каза ми, че сума ти родилни злополуки сетне се оправяли чудесно и ставали мъже на място. Съгласен съм, отговорих му аз, било каквото било, то не е като в киното на мадам Надин, където можеш да върнеш всичко назад и да се намериш в корема на майка си, но лошото е, че не позволяват на остарелите личности като мадам Роза да се абортират, когато им дойде до гуша. Наистина ми ставаше по-добре, докато им говорех, струваше ми се, че някак по-малко се е случило, след като го изкарвах навън. Тоя мъж Рамон приличаше на всичко друго, само не и на калтак в лицето и много се занимаваше с лулата си, докато говорех, но ясно ми беше, че от мен се интересува. Страх ме беше онова гадже Надин да не ни остави самички двамата, без нея нямаше да е същото откъм съчувствие. На лицето й имаше усмивка изцяло и само за мен. Когато им разказах как изведнъж станах на четиринайсет години, след като предишната вечер си бях още на десет, усетих, че отбелязвам още една точка, такова впечатление им направих. Вече не можех да спра, те наистина се интересуваха от мен. Правех, каквото можех, за да се интересуват още повече, да усетят, че си струва разкарването.
	— Баща ми дойде оня ден да ме вземе, той ме оставил на пансион при мадам Роза, преди да убие майка ми и да го обявят за психиатричен. Имал си и други курви, които му снасяли, но убил майка ми, тя му била любимата. Щом го пуснаха, веднага дойде да ме иска, обаче мадам Роза не даде и дума да се издума, защото не е добре за мен да имам психиатричен баща, може и да е наследствено. И тогава тя му каза, че неговият син е Моше, а Моше е евреин. И при арабите има Мошета, но те не са евреи. Помислете си само, господин Юсеф Кадир беше арабин и мюсюлманин и изведнъж му връщат еврейски син, та се гътна и умря…
	Доктор Рамон също слушаше, но най-вече мадам Надим ми пълнеше душата.
	— … Мадам Роза е най-грозната и най-самотната жена, която съм виждал в своето нещастие, добре че съм аз, иначе няма кой да я погледне. Не мога да разбера защо някои хора всичко си имат — скапани са, стари, бедни, болни, а други нямат нищо. Не е справедливо. Един мой приятел е началник на цялата полиция, най-силните сили на вътрешния ред са негови, навсякъде той е най-силният, няма по-голямо ченге от него. Страшно ченге, прави, каквото си иска, направо е цар. Вървим си двамата по улицата и той ме прегръща, за да покаже, че ми е за баща. Докато бях малък, нощем идваше от време на време една лъвица да ме ближе по лицето, още бях на десет години и си измислях разни работи, а в училище казаха, че съм бил смутен в развитието си, понеже не знаеха, че съм с четири години по-голям, нямах дата, това беше преди господин Юсеф Кадир да дойде с разписката и да заяви, че е мой баща. Мен на всичко ме е учил господин Хамил, известният търговец на килими, само че сега е сляп. Господин Хамил носи една книга от господин Виктор Юго със себе си и аз като порасна, също ще напиша клетниците, защото това пишат хората, когато имат нещо да кажат. Мадам Роза я беше страх да не получа пристъп на буйство и да не й причиня щети, да не й прережа гърлото, опасяваше се, че може да съм наследствен. Но ни едно курвенско издание не е в състояние да посочи баща си, а аз никога няма да убивам хора, не ми е работата. Когато порасна, ще стана цар на силите на реда и никога няма да се страхувам. Жалко, че не може да се прави всичко наопаки като във вашето кино, да върнем света назад и мадам Роза да стане млада и хубава, радост за окото. Понякога си мисля да замина с един цирк, в който имам приятели клоуни, обаче не мога да тегля майната на всичко докато еврейката е още тук, кой ще я гледа тогава…
	Палех се все повече и повече, не можех да спра, защото ме беше страх, че ако млъкна, ще престанат да ме слушат. Доктор Рамон, да, да, той самият, имаше лице с очила, очите му ме гледаха и по едно време даже стана и включи магнетофон, за да ме слуша по-добре, и аз се почувствах още по-важен, чак не е за вярване. Сума ти коса имаше на главата. За пръв път проявяваха интерес към мен и дори на магнетофон ме записваха. Никога не съм знаел какво трябва да направиш, за да проявят интерес към теб — да убиеш някого със заложници, що ли? Божичко, честно ви казвам, такава липса на внимание има по света, че трябва да избираш, също както за отпуската, понеже не може едновременно да си на планина и на море. Щеш не щеш, длъжен си да се спреш на нещо откъм липса на внимание и хората винаги гледат за най-доброто да се хванат, най-скъпо платеното, например нацистите, които са стрували милиони, или Виетнам. Така че с една стара еврейка на шестия етаж без асансьор, и без това достатъчно препатила на младини, за да й обръщат някакво внимание, няма начин да минеш на първа страница, как ще стане тая? На хората им трябват милиони и милиони, докато проявят интерес и не можем да им се сърдим — колкото е по-дребно, толкова по` не струва…
	Бях се проснал в креслото и приказвах като цар, а те как ме слушаха само, сякаш не бяха чували такова нещо — голяма работа! Най-вече доктор Рамон ме караше да говоря, докато имах чувството, че мацката не желае да слуша от време на време като че ли й идеше да си запуши ушите. Стана ми даже малко весело — нали не може иначе, животът си тече.
	Доктор Рамон ме попита какво искам да кажа, когато говоря за състояние на липса, и аз му отвърнах, че това е, когато нямаш нищо и никого. После искаше да разбере как се оправяме, откак курвите не идват вече да си оставят децата на пансион, но аз веднага го успокоих, казах му, че задникът е най-святото нещо у един мъж, че мадам Роза ми го е обяснила още преди да разбера за какво служи. Аз няма да мина на заден ход, да бъде спокоен. Имаме си една приятелка, мадам Лола, тя се подвизава като сменена в Булонския лес и много ни помага. Ако всички приличаха на нея, светът да е станал нещо съвсем различно, много по-малко мъка щеше да има. Тя е била шампион по бокс на Сенегал, преди да се смени, и печели достатъчно, за да гледа семейство, обаче природните закони са срещу нея.
	По това време ме слушаха и ясно виждах, че не са свикнали да живеят и аз им разказах как работих като сводник на улица „Бланш“, за да изкарвам някой франк. Мъчех се да казвам сводник, не сводняк, както докато бях дете, но ми е станало навик. Понякога доктор Рамон казваше нещо политическо на мацето си, но на мен не ми стана много ясно, политиката не е за млади хора.
	Не помнех вече какво не съм успял да кажа, искаше ми се още и още да говоря, толкова много неща оставаха за вадене, но бях грохнал, дори взе да ми се привижда синият клоун и да ми прави знаци, както много често, щом ми се доспи, а се страхувах да не би и те да го видят и да си помислят, че съм със затормозено развитие или нещо такова. Езикът ми почна да се заплита и те разбраха, че съм капнал, казаха, че мога да остана да спя у тях. Обясних им, че трябва да се грижа за мадам Роза, но тя скоро ще умре и тогава ще видим. Пак ми дадоха едно листче с тяхното име и адреса, а мадам Надин каза, че ще ме изпрати с колата, и докторът щял да дойде с нас да хвърли едно око на мадам Роза, да види може ли нещо да й направи. Не виждах какво още може да й направи след всичкото, което са й правили, но бях много навит да се прибера с кола. Само че тогава стана една…
	Тъкмо се канехме да излизаме и някой звънна цели пет пъти на вратата, мадам Надин отвори и видях онези две хлапета, познати вече вам — у дома си бяха, иди, че кажи нещо. Нейните си деца, връщаха се от училище или нещо такова. Руси и страхотно облечени, ум да ти зайде, с дрехи за разкош — такива няма как да свиеш, защото не ги държат на сергиите, а вътре, през продавачката трябва да минеш. Така ме изгледаха, все едно бях настъпено лайно. Моите парцали наистина са последна грижа, веднага го усетих. Каскетът ми на главата вирнат назад, защото косата ми е повечко, а палтото стига до петите. Когато подвиваш оттук-оттам по някой парцал, е така, нямаш време в бързината да мериш голямо ли е, малко ли е. Вярно, нищо не казаха, но си беше ясно, че не сме от една махала.
	Никога не съм виждал толкова руси деца. И честно, не бяха много употребявани — чистак новички. Не, наистина нямаха нищо общо.
	— Елате да ви запозная с нашия приятел Мохамед — каза майка им.
	Не трябваше да казва Мохамед, трябваше Момо да каже. Мохамед във Франция значи арабски гъз, а аз кипвам, щом ми кажат така. Не се срамувам, че съм арабин, даже обратно, но във Франция Мохамед — това е метач или работна ръка. Не е същото като да си алжирец. И после такава глупотевина е това Мохамед. Все едно името ти да е Исус Христос във Франция — ще умрат от смях хората.
	Двете хлапета веднага взеха да ми търсят цаката. По-малкото, онова на шест или седем години, понеже по-голямото трябва да беше към десет, ме изгледа, сякаш никога не ме е виждало, и каза:
	— Защо е облечен така?
	Аз да не съм дошъл майтап да си бият с мен. И сам си знаех, че не съм си у дома. Тогава другият ме изгледа още повече и ме попита:
	— Ти да не би да си арабин?
	Ах, мама им, кой им дава право да ми викат арабин. И после аз не се натискам, не съм ни завистник, ни нищо, мястото не е за мен, вече е заето точка и толкоз. Нещо ми заседна в гърлото и аз го преглътнах, изхвърчах като тапа навън и дим да ме няма.
	Не сме от една махала и това си е.


	Зазяпах се пред едно кино, обаче филмът беше забранен за малолетни. Чак е смешно, като си помислиш какви неща забраняват за малолетни и какви други им показват.
	Касиерката ме видя, че разглеждам снимките отпред и се разсмърдя, викна ми да изчезвам в защита на младежта. Гадина. До гуша ми беше дошло да съм забранен за малолетни, разкопчах си панталона и й показах каквото има вътре, но после веднага си плюх на петите, не беше време за майтап.
	Минах през Монмартр, покрай една редица сексшопове, но и те са под охрана, и после аз нямам нужда от такива работи, за да си направя кефа, когато ми дойде. Сексшоповете са за старите, които не могат да си правят кефа самички.
	Това, когато майка ми не успяла да се абортира, си е жив геноцид. На мадам Роза тази дума не й слизаше от устата, тя е образована личност, ходила е на училище.
	Животът не е лъжица за всяка уста.
	Никъде повече не спрях, преди да се върна, исках само да седя до мадам Роза, защото двамата поне сме си едно лайно.
	Пред входа видях линейка и помислих край, останах без никого, но не беше за мадам Роза, някой вече беше умрял. Така ми олекна, че щях да ревна, ако не бях с четири години по-голям. Вече си мислех, че съм сам-самичък на този свят. А те тялото на господин Буафа изнасяха. Нали се сещате за господин Буафа, не съм ви говорил за него, понеже той много-много не се показваше. Нещо със сърцето му станало и господин Заум старши, който стоеше отпред, ми каза, че никой не разбрал кога е умрял, той не получавал никакви писма. Зарадвах се, че е умрял и не го казвам с лошо чувство към него, разбира се, казвам го за мадам Роза, към нея пък още по-малко.
	Хукнах презглава нагоре и намерих вратата отворена, приятелите на господин Валумба си заминали, обаче оставили лампите светнати, за да може мадам Роза да се вижда. Беше се разпростряла в креслото си и не можете да си представите с каква радост видях, че й текат сълзи, нали това доказваше, че е жива. Дори отвътре я друсаше по малко, както всеки път, щом някой се разхлипа.
	— Момо… Момо… Момо… — нямаше средства да каже повече, но и това ми стигаше.
	Втурнах се и я прегърнах. Никак на хубаво не миришеше, пак я беше свършила в гащите заради състоянието си. Още по-яко я прегърнах, да не би да си помисли, че ме е гнус.
	— Момо… Момо…
	— Да, мадам Роза, аз съм, можете да разчитате на мен.
	— Момо… Чух ги… Извикали са линейка… сега ще дойдат…
	— Не е за вас, мадам Роза, за господин Буафа е, той вече умря.
	— Страх ме е.
	— Зная, мадам Роза, това доказва, че сте още жива.
	— Линейката…
	Трудно й беше да говори, понеже на думите им трябват мускули, за да излязат, а нейните мускули никакви ги нямаше.
	— Не е за вас. Вас изобщо не ви знаят, че сте тук, заклевам се в пророка. _Кайрем_.
	— Ще дойдат, Момо…
	— Не сега, мадам Роза. Никой не ви е натопил. Ви сте си съвсем живинка, макар и с пълни гащи, това само живите го могат.
	Малко като че ли се успокои. Гледах я в очите, за да не виждам останалото. Може и да не повярвате, но на тази еврейка очите й бяха неизказано красиви. Също като килимите на господин Хамил, когато казваше: „Моите килими са неизказано красиви“. Господин Хамил вярва, че няма нищо по-красиво на света от един красив килим, че сам Аллах е седял на такова нещо. Мен ако питате, Аллах на какво ли не е седял.
	— Вярно, че вони.
	— Това доказва, че машинката се върти.
	— _Иншаллах_ — каза мадам Роза. — Скоро ще умра.
	— _Иншаллах_, мадам Роза.
	— Радвам се, че ще умра, Момо.
	— Всички се радваме за вас, мадам Роза. Наоколо са все ваши приятели и ви желаят само доброто.
	— Не бива да ме отвеждат в болницата, Момо. За нищо на света не бива.
	— Бъдете спокойна, мадам Роза.
	— В болницата ще ме карат насила да живея, Момо. Имат си закони за тая работа. Истински нюрнбергски закони. Ти не ги знаеш тия неща, малък си още.
	— Никога не съм бил малък за нищо, мадам Роза.
	— Доктор Кац ще ме наклепа в болницата и ще дойдат да ме вземат.
	Замълчах си. Ако евреите почнат да се клепат един друг, аз какво ще си пъхам носа. Пет пари не давам за евреите, и те са хора като всички останали.
	— В болницата няма да ме абортират.
	Мълчах си. Държах я аз ръката. Така поне не лъжех.
	— Колко време са го карали да се мъчи оня световен шампион в Америка, Момо?
	Направих се на чукундур.
	— Какъв шампион?
	— В Америка. Чух те, като говореше с господин Валумба.
	Ох, мамка му!
	— Вижте, мадам Роза, те в Америка си имат по какво ли не световни рекорди, страхотни спортисти са. И във Франция, на олимпийския стадион в Марсилия са все чужденци. Бразилци ли, какви ли не щеш. Няма да ви вземат. В болницата, искам да кажа.
	— Значи се заклеваш…
	— Докато съм аз тук, болницата има много здраве, мадам Роза.
	Тя почти се усмихна. Между нас казано, когато се усмихне, не става по-хубава, дори напротив, защото тогава изпъква всичко наоколо. Все още си носеше трийсетте и два косъма на главата, колкото и последния път.
	— Мадам Роза, защо ме излъгахте?
	Тя се направи на искрено учудена.
	— Аз? Аз да съм те лъгала?
	— Защо ми казахте, че съм на десет години, когато съм на четиринайсет?
	Ваша си работа дали ще ми повярвате, но тя дори се поизчерви.
	— Страхувах се да не ме зарежеш, Момо, затова те посмалих малко. Ти винаги си бил моят малък мъж. Съвсем честно, другиго не съм обичала. Затова все броях годините и ме беше страх. Не исках да пораснеш бързо. Извинявай.
	Хвърлих се и я прегърнах, стиснах й ръката, а другата сложих на рамото й, все едно беше още жена. След това се качи мадам Лола заедно с най-големия от Заумовците и я повдигнахме, съблякохме я, проснахме я на земята и я измихме. Мадам Лола я поля с одеколон навсякъде, сложихме й перуката, кимоното и я пренесохме в кревата й — чистичко, да ти е драго да погледнеш.


	Но мадам Роза все повече и повече се скапваше и не мога да ви опиша каква несправедливост е да живееш само за да се мъчиш. Организмът й пукната пара не струваше и ту едно се обаждаше, ту друго. Винаги на беззащитните старци се нахвърлят, така е най-лесно и мадам Роза беше жертва на този вид престъпност. Чарковете й до един бяха отишли на кино — сърце, черен дроб, бъбреци, бронхи, никакви ги нямаше. Само ние бяхме у дома, а и навън никой вече не ни оставаше, освен мадам Лола. Всяка сутрин карах мадам Роза да марширува и тя ходеше от вратата до прозореца и обратно, облегната на мен, за да не ръждяса напълно. Пуснах й една еврейска плоча, любимата й, която не беше толкова тъжна, колкото другите. На евреите плочите им са все тъжни, не знам защо. Народното им творчество е такова. Мадам Роза често повтаряше, че всичките й беди от евреите идват, ако не била еврейка, нямало да й дойде до главата и една десета от това, което е препатила.
	Господин Шармет ни изпрати погребален венец, защото не разбрал, че господин Буафа е умрял, помислил, че е мадам Роза, както всичко живо й го пожелаваше за нейно добро, а и мадам Роза се зарадва, защото това съживи надеждите й, освен това за пръв път получаваше цветя. Братовчедите от племето на господин Валумба надонесоха банани, пилета, манго, ориз, такъв им бил обичаят, когато се очаква щастливо събитие в семейството. Помъчихме се да й вдъхне надежда, че скоро ще свърши и вече не я беше страх толкова. И отец Андре дойде да я види, католическият свещеник на африканските общежития около улица „Бисон“, но не заради попските му работи, просто се отбивал. Не тръгна да сваля мадам Роза, много прилично се държеше. И ние нищо не му казахме, защото нали знаете с бога как е. Той постъпва според волята си, негова е силата.
	Отец Андре не е жив вече, сърцето му превъртя, но аз си мисля, че не е станало лично, другите му го докараха. Не съм ви споменал по-рано за него, тъй като ние двамата с мадам Роза не сме му много-много подведомствени. Него го изпратили в Белвил, защото все някой трябва да се грижи за африканските работници католици, обаче ние не сме нито едното, нито другото. Много кротък човек беше и винаги малко сконфузен, сякаш си знаеше, че има много нещо за дооправяне. Споменавам ви за него, понеже беше мъж на място и съм запазил хубав спомен от смъртта му.
	Отец Андре, изглежда, се канеше да поостане и аз слязох да разбера какво ново покрай една много гадна история. Пичовете при нас винаги му викат на хероина „лайно“ и едно осемгодишно хлапе, като чуло, че върхът е да си боцнеш малко лайно, да вземе да се изкенза на вестник и да си прасне инжекция с истинско лайно, така разбрало, и обърнало петалата. Дори прибрали Махут и още двама пуща, че го били подвели, обаче мен ако питате, не им е работа те да учат осемгодишно хлапе как да се боцка.
	Когато се прибрах, заварих с отец Андре и равина от улица „Де Шом“, онзи до бакалницата кашер на господин Рубин — сигурно е чул, че някакво кюре се навърта около мадам Роза и се е уплашил да не би тя да умре по християнски. Кракът му не беше стъпвал у дома, защото знаел мадам Роза още като курва. Ни отец Андре, ни равинът, който си имаше и друго име, но аз съм го забравил, не искаше пръв да си тръгне, и двамата седяха на столове до леглото на мадам Роза. По едно време се разприказваха за войната във Виетнам, та да са на ничия земя.
	Мадам Роза изкара добра нощ, обаче аз не можах да мигна, стоях ококорен в тъмното и мислех за нещо друго, само дето си нямах представа какво е то. На другата сутрин дойде доктор Кац да прегледа периодично мадам Роза и този път, щом излязохме отвън на стълбите, веднага усетих, че бедата вече чука на нашата врата.
	— Трябва да я закараме в болница. Не може повече да остане тук. Сега ще извикам линейка.
	— Какво ще й правят в болницата?
	— Ще се грижат за нея както трябва. Може да изкара още някое време, дори повече. Познавам хора, които в нейното състояние се точиха с години.
	Мамка ви, помислих си аз, но пред доктора нищо не казах. Малко се поколебах, но го попитах все пак:
	— А няма ли начин да я абортирате, докторе — така, между евреи.
	Той най-истински се учуди.
	— Как да я абортирам? Какви ги разправяш?
	— Какво толкова, вземете да я абортирате, за да не се мъчи повече.
	Тук вече доктор Кац толкова се развълнува, че трябваше да седне. Хвана си главата с две ръце, въздъхна няколко пъти и погледна нагоре, както се прави обикновено.
	— Не, малки ми Момо, това не може да стане. Евтаназията се наказва строго от закона. Ние сме в цивилизована страна. Ти дори не знаеш какво говориш.
	— Знам. Аз съм алжирец, знам какво говоря. Там имат свещеното право на народите да разполагат със собствените си съдбини.
	Доктор Кац ме погледна, сякаш се уплаши от мен. Седеше така зяпнал, нищо не казваше. Понякога ми идва до гуша, не искат и не искат да разберат.
	— Съществува ли свещеното право на народите или не, мамка му!
	— Разбира се, че съществува — каза доктор Кац и дори стана от стъпалото, на което седеше, за да покаже уважението си към него. — Разбира се, че съществува. Това е велико и свято нещо. Само не виждам връзката.
	— Връзката е, че ако то съществува, мадам Роза има свещеното право на народите да разполага със съдбините си, както всички останали. И ако иска да се абортира, това е нейно право. И вие ще й го направите, защото за да няма антисемитизъм, лекарят трябва да е евреин. Не бива вие, евреите, един на друг да си погаждате номера. Това е долно.
	Доктор Кац все повече се задъхваше, даже по челото му избиха капки пот, така на място казвах всичко. За пръв път наистина бях с четири години по-голям.
	— Ти не знаеш какво говориш, детето ми, не знаеш какво говориш…
	— Не съм ви дете и дори дете не съм. Аз съм курвенско изчадие, баща ми е убил майка ми, а знаеш ли това, знаеш всичко и никакво дете не си.
	Доктор Кац чак трепереше и стоеше като гръмнат.
	— Кой ти каза, Момо? Кой ти ги е наговорил тия неща?
	— Никакво значение няма кой ми ги е наговорил, доктор Кац, защото понякога колкото по-малко имаш баща, толкова по-добре, повярвайте на дългогодишния ми опит и както имах честта, според думите на господин Хамил, приятеля на господин Виктор Юго, който не може да не ви е неизвестен. И не гледайте така, доктор Кац, няма да получа пристъп на буйство, не съм психиатричен, не съм наследствен, няма да убия майка си курвата, защото и това вече са направили, Господ да съхрани пеперудката й, много благини е натворила на тази земя, и да ви пикая на всичките без мадам Роза, само нея съм обичал тук и няма да дам да стане световен шампион на тиквите за хатър на медицината, и когато напиша клетниците, ще кажа всичко, което си искам, без да убивам никого, понеже то е едно и също и вие ако не бяхте стар чифутин без сърце, а истински евреин, с истинско сърце наместо орган, щяхте да направите едно добро дело и да абортирате мадам Роза веднага, за да я спасите от живота, дето й го е напраскал в задника някакъв си отец, който дори не се весва и няма лице, до такава степен се крие и е забранено да го изобразяват, и си има цяла мафия, която все го измъква и това е престъпност, мадам Роза и съд за гадните доктори, че не оказват помощ…
	Доктор Кац беше пребледнял като платно и така много му отиваше с хубавата бяла брада и сърдечноболните му очи, че аз спрях — ако сега умреше, нищо нямаше да чуе от онова, което все някой ден ще им кажа. Коленете му вече не държаха и аз му помогнах да седне обратно на стъпалото, обаче нищо и никой не му простих. Той се улови с ръка за сърцето и ме погледна, сякаш беше банков касиер и молеше да не го убиват. Но аз само скръстих ръце на гърдите и се почувствах като народ, разполагащ със свещеното право да разполага със съдбините си.
	— Моят малък Момо, моя малък Момо…
	— Няма малък Момо. Съгласен ли сте или мамка му?
	— Нямам право да направя такова нещо…
	— Не искате да я абортирате, така ли?
	— Невъзможно е, евтаназията се наказва строго…
	Е, ще ме скапе. Кое не се наказва строго, питам аз, особено когато няма нищо за наказване.
	— Трябва да я закараме в болницата, това е една хуманитарна възможност…
	— А мен ще ме вземат ли в болницата с нея?
	Това малко го поуспокои, той дори се усмихна.
	— Ти си добро момче, Момо. Няма да те вземат, но можеш да я посещаваш. Само че тя скоро няма да те разпознава.
	Опита се да заобиколи въпроса.
	— А с теб какво ще стане, Момо? Не можеш сам да живееш.
	— За мен не се притеснявайте. Знам сума ти курви по „Пигал“. Вече имам няколко предложения.
	Доктор Кац отвори уста, погледна ме и въздъхна, както правят всички. Аз мислех. Трябваше да печеля време, винаги това е най-важното.
	— Слушайте, доктор Кац, не викайте болницата. Оставете ми още няколко дена. Може и самичка да си умре. Освен това и аз трябва да се оправя. Иначе ще ме хвърлят на социалните.
	Той пак въздъхна. Какъв човек — всеки път, щом си поеме въздух, то е, за да въздъхне. Писнало ми е от хора, дето все въздишат.
	Погледна ме отново, но по-другояче.
	— Ти никога не си бил дете като другите, Момо. И никога няма да бъдеш мъж като другите, винаги съм го знаел.
	— Благодаря ви, доктор Кац. Много мило, че ми го казвате.
	— Наистина мисля, че е така. Винаги ще останеш съвсем различен.
	Напрегна си мозъка.
	— Може пък да е, защото съм с психиатричен баща.
	Доктор Кац май се беше разболял, до такава степен не изглеждаше добре.
	— Не, не е това, Момо. Не исках това да кажа. Ти си още много млад, за да разбереш, но…
	— Човек никога не е много млад за нищо, докторе, повярвайте на дългогодишния ми опит.
	Той повдигна вежди.
	— Откъде си научил този израз?
	— Моят приятел господин Хамил винаги така казва.
	— Аха, ясно. Ти си много умно момче, много чувствително, даже прекалено чувствително. Често съм казвал на мадам Роза, че никога няма да бъдеш като останалите. Понякога от такива като теб излизат велики поети или писатели, а понякога…
	Пак въздъхна.
	— … а понякога бунтари. Но бъди спокоен, това в никакъв случай не означава, че няма да си нормален.
	— Надявам се, че никога няма да бъда нормален, доктор Кац, всичките мръсници са все нормалници.
	— Нормални.
	— Ще направя всичко възможно, за да не съм нормален, докторе…
	Той отново се беше изправил и аз си помислих, че сега е моментът да го попитам нещо, което започваше сериозно да ме мъчи.
	— Кажете ми, докторе, сигурен ли сте, че съм на четиринайсет години? Дали не съм на двайсет, на трийсет или още повече? Първо ми казват десет, после четиринайсет. Дали не съм на много повече? Дали не съм джудже, неговата мамичка? Ама никак не искам да съм джудже, докторе, все едно дали са нормални, или различни.
	Доктор Кац се усмихна в брадата си и с голямо удоволствие най-сетне ми съобщи една истински добра новина.
	— Не, Момо, не си джудже, давам ти честната си лекарска дума. На четиринайсет години си, но мадам Роза искаше да те запази колкото може по-дълго за себе си, страх я беше да не я напуснеш, затова ти втълпи, че си на десет. Може би трябваше по-рано да ти го кажа, но…
	Той се усмихна и от това стана още по-тъжен.
	— … но понеже това беше една много красива любовна история, нищо не ти казах. Съгласен съм да изчакам още няколко дни за мадам Роза, но мисля, че е задължително да я откараме в болница. Нямаме право да съкращаваме страданията й, нали ти обясних. Дотогава я карайте да прави по малко упражнения, изправяйте я на крака, раздвижвайте я из стаята, защото иначе отвсякъде ще загине, ще се появят отоци. Така да бъде, два-три дена, но не повече.
	Извиках един от братята Заум и той го смъкна на раменете си.
	Доктор Кац още е жив и някой ден ще ида да го видя.


>
	Останах някое време самичък и на спокойствие отвън на стълбите. Колкото и да е, хубаво беше да науча, че не съм джудже, и то не е малко. Веднъж видях снимката на един господин без ръце и без крака, който продължавал да живее. Често се сещам за него и ми поолеква, щастлив съм, че имам ръце и крака. После си спомних, че трябва да правим упражнения на мадам Роза, да я раздвижваме по малко и изтичах да потърся господин Валумба, за да ми помогне, но той беше на работа при боклука. Целия ден останах с мадам Роза, тя си хвърли едни карти, за да разбере какво й готви бъдещето. Щом се прибра от работа, господин Валумба се качи заедно със своите приятели и всичките хванаха мадам Роза да я упражняват. Първо я разкараха из стаята, защото краката й още влизаха в работа, сетне я проснаха на едно одеяло и малко я потръскаха, за да я раздвижат отвътре. Накрая дори почнаха да се кефят, гот им беше да гледат на мадам Роза като на голяма кукла, за играчка я имаха. И на нея й се вдигна настроението и каза по една хубава дума на всеки. След това я сложиха да си легне, нахраниха я и тя поиска огледало. Погледна, усмихна се сама на себе си и оправи трийсет и петте косъма, които й оставаха. Всички я поздравихме, казахме й, че изглежда чудесно. Тя се гримира, още не беше изгубила женските си навици, колкото и да е скапан човек, все гледа да разкраси някак нещата. Жалко, че мадам Роза не беше хубава, иначе имаше дарба за тия неща и много засукана жена щеше да излезе от нея. Усмихна си се в огледалото и всички бяхме доволни, че не се отвращава от себе си.
	Братовчедите на господин Валумба й сготвиха подлютен ориз, казаха, че много лют трябва да е, за да се разтича кръвта. Пристигна и мадам Лола, а щом тоя сенегалец се появи, все едно слънце влиза в къщата. Само за едно ми е мъчно с нея — когато се размечтае всичко да й отрежат отпред, за да станела изцяло жена, както тя казва. Аз си мисля, че това са крайности, и все ме е страх да не се повреди нещо.
	Мадам Лола подари една от своите рокли на еврейката, тя знае колко важно нещо е самочувствието за жените. Донесе и шампанско — от това по-хубаво, здраве му кажи! Поля мадам Роза с одеколон, защото тя все по-определено имаше нужда, не можеше, горката да си овладее отворите.
	Мадам Лола е с весел нрав, африканското слънце я е благословило и истинско удоволствие беше да я гледаш седнала, с кръстосани крака, облечена по последна мода. Тя е наистина много красива за мъж, като махнем гласа й, той й е останал още от времето, когато е била шампион по бокс тежка категория и не може нищо да се направи, гласът е свързан с макарите, това й е голямата мъка в живота. И Артюр чадъра беше с мен, не исках така изведнъж да се разделям с него, въпреки четирите години, които ми се трупнаха из един път. Имах право да посвикна, другите къде-къде по-бавно стареят с толкова, аз за къде съм се разбързал.
	На мадам Роза й минаваше като на кучка, дори успя да стане и сама да походи. Това беше застой и надежда. Когато мадам Лола замина на работа с чантичката си, ние двамата хапнахме и мадам Роза опита пилето, изпратено от господин Джамайли, небезизвестния бакалин. Самият господин Джамайли беше починал, но приживе те поддържали добри отношения и семейството му подело наследството. После пийна малко чай със сладко и се отнесе нанякъде, аз се уплаших, помислих, че е нов пристъп на оглупяване. Но толкова я бяхме тръскали през деня, че кръвта й си гледаше работата и достигаше без грешка главата.
	— Момо, кажи ми цялата истина.
	— Мадам Роза, не ми е известна цялата истина, изобщо не познавам човек, на който да му е известна.
	— Какво ти каза доктор Кац?
	— Каза, че трябва да ви приберат в болница и че там ще се грижат за вас, няма да ви дадат да умрете. Може още дълго да живеете.
	Не беше много весело да й говоря такива неща, опитах се дори да се усмихна, все едно й съобщавах много радостна вест.
	— Как й викат те на моята болест?
	Преглътнах и замълчах за малка.
	— Не е рак, мадам Роза, честна дума.
	— Момо, как наричат лекарите тази болест?
	— Дълго време може да се изкара така.
	— Какво, какво?
	Замълчах.
	— Момо, нали няма да ме лъжеш? Аз съм една стара еврейка и съм понесла всичко, което един човек може да понесе.
	Тя казваше _менш_, на еврейски е едно и също за мъж и за жена.
	— Искам да знам. Има неща, които никой няма право да направи на един _менш_. Знам, че някои дни не съм с всичкия си.
	— Няма нищо, мадам Роза, спокойно може и така да се живее.
	— Как така?
	Не удържах положението. Сълзи ме душеха отвътре. Хвърлих се към нея, тя ме прегърна и аз ревнах:
	— Като тиква, мадам Роза, като тиква! Искат да ви накарат да живеете като тиква!
	Тя нищо не рече. Само малко се изпоти.
	— Кога ще дойдат да ме вземат?
	— Не знам точно, утре, вдругиден, доктор Кац е ваш човек, мадам Роза. Той каза, че ще ни раздели само когато ножът опре о кокала.
	— Няма да ида — каза мадам Роза.
	— Не знам вече какво да правя. Всички са мръсници. Не искат да ви абортират.
	Тя изглеждаше много спокойна. Само поиска да се измие, понеже се беше напикала.
	Сега, като си мисля, ми изглежда много красива. Зависи как мислиш за някого.
	— Това е Гестапо — каза тя.
	И повече нищо не каза.
	През нощта ми стана студено и отидох да й хвърля още едно одеяло.
	На другата сутрин се събудих доволен. Като се събудя, отначало за нищо не мисля и това са хубави мигове. Мадам Роза беше жива и дори ми изработи една хубава усмивка, за да покаже, че при нея всичко е наред, само дето я болеше черният дроб, който й е хепатичен, а също и левият бъбрек, който тревожеше доктор Кац, разни други чаркове също не вървяха както трябва, но не ме карайте да ги изброявам, аз нищо не разбирам. Навън грееше слънце и използвах да дръпна пердетата, но на нея не й хареса, понеже на светло много се виждаше и й ставаше мъчно. Взе огледалото и каза само:
	— Колко съм скапана, Момо.
	Ядосах се, не бива да се злослови по адрес на една стара и болна жена. Смятам, че не може всички в един кюп да се слагат, например хипопотамите и костенурките са нещо съвсем различно.
	Тя затвори очи и сълзите й потекоха, но не разбрах дали плачеше, или само мускулите й се отпускаха.
	— Станала съм чудовище, много добре знам.
	— Не, мадам Роза, просто сте различна от другите.
	Тя ме погледна.
	— Кога ще дойдат да ме приберат?
	— Доктор Кац…
	— Не ми говори за доктор Кац. Той е мъж на място, но от жени нищо не разбира. Аз бях хубавица, Момо. Имах най-добрата клиентела на улица „Прованс“. Колко пари ни остават?
	— Мадам Лола ми даде сто франка. И още ще ни даде. Тя преуспява в професията си.
	— Виж, аз за нищо на света не бих работила в Булонския лес. Човек няма къде да се подмие. При Халите си имахме прилични хотели, с хигиена. В Булонския лес е направо опасно, разни маниаци се навъртат.
	— На маниаците мадам Лола им сменя физиономиите, нали знаете, че е била шампион по бокс.
	— Тя е истинска светица. Умът ми не го побира как щяхме да се оправяме без нея.
	После пожела да каже една еврейска молитва, онази, дето я помни още от майка си. Аз много се уплаших, помислих си, че пак се вдетинява, но не исках да й троша хатъра. Само че тя не можеше да си спомни думите, нали в главата й всичко беше омекнало. И Моше беше научила, покрай тях и аз запомних нещо, защото хич не обичам, когато си шушукат. Почнах:
	— _Шма исраел аденош елохейну аденоиехот бурух шейн квейт малхусе льойлем боет…_
	Тя повтаряше с мен, после изтърчах до клозета и плюх, пу, пу, също като евреите, нали не е моята вяра. Тя ме помоли да се облече, но сам не можех да й помогна и отидох в негърското общежитие, там намерих господин Валумба, господин Сокоро, господин Тане и другите, чиито имена не мога да ви изброя, там всички са хора.


	Щом се качихме, веднага видях, че мадам Роза отново е изкукуригала, очите й бяха станали като на пържена моруна, устата зееше, цялата олигавена, както вече имах честта и както много не държа да се разпростирам. Начаса се сетих какво ми беше казал доктор Кац за упражненията, които трябва да правим на мадам Роза, за да я раздвижим, та кръвта й да се втурне навсякъде, където има нужда от нея. На бърза ръка я проснахме на едно одеяло, братовчедите на господин Валумба го вдигнаха с легендарната си сила и започнаха да го тръскат, но точно тогава пристигна доктор Кац, яхнал господин Заум старши, с медицинските си инструменти в едно куфарче. Той позеленя от яд още преди да слезе от гърба на господин Заум старши, понеже не било това начинът. Никога не бях виждал доктор Кац толкова бесен, дори му се наложи да седне и да се държи за сърцето, защото всички тукашни евреи са болни, те са дошли преди много години в Белвил от Европа стари и уморени, затуй останали, нямали сили да продължат нататък. Изкрещя ми нещо ужасно и всички ни назова диваци, а това ядоса господин Валумба, той рече хайде сега приказки. Доктор Кац се извини, каза, че не бил с обидни намерения, но никога не бил предписвал мадам Роза да се подхвърля във въздуха като палачинка за раздвижване, трябвало полекичка да я разхождаме насам-натам, едвам-едвам и най-внимателно. Господин Валумба и неговите сънародници веднага наместиха мадам Роза в нейното кресло, понеже трябваше да се сменят чаршафите поради естествените й нужди.
	— Отивам да позвъня в болницата — каза доктор Кац окончателно. — Ще искам веднага да изпратят линейка. Състоянието й е неотложно. Тя се нуждае от постоянни грижи.
	Аз надух гайдата, но виждах, че думите ми отиват на вятъра. Тогава ми хрумна нещо гениално, защото наистина бях готов на всичко.
	— Доктор Кац, не можете да я откарате в болница.
	Днеска не. Днеска тя си има семейство.
	Той направи учудена физиономия.
	— Как така семейство? Никого си няма тя на тоя свят.
	— Има роднини в Израел и…
	Позапънах малко.
	— Те пристигат днес.
	Доктор Кац почете с едноминутно мълчание паметта на Израел. Ама как се беше облещил само.
	— Виж ти, аз не знаех — каза той със страхопочитание, понеже за евреите Израел не е шега работа. — Никога не ми е казвала…
	Малко по малко надеждата се възвръщаше. Седях си, заврян в едно кьоше с палтото и Артюр чадъра, дори му взех бомбето и си го нахлупих за късмет.
	— Пристигат днес, за да я вземат. Ще я водят в Израел. Всичко е уредено. Дали са й чуждестранна виза.
	Доктор Кац съвсем се облещи.
	— Как така чуждестранна? Какви ги разправяш?
	Усетих, че съм изтърсил някоя дивотия, ама нали мадам Роза толкова пъти ми е казвала, че трябвало чуждестранна виза, за да отидеш в Израел.
	— Така де, нали се сещате какво искам да кажа.
	— Нещо бъркаш, Момо, но се сещам… Значи идват да я вземат?
	— Ами да, научили, че се е побъркала и ще я откарат да живее в Израел. Утре отлитат със самолета.
	Доктор Кац чак се захласна, галеше си брадата — това беше най-доброто, което някога съм измислял. За пръв път наистина бях с четири години по-голям.
	— Много са богати. Имат магазини, коли. Те…
	По-полека, сепнах се вътрешно, успокой топката.
	— … С една дума имат всичко, каквото трябва.
	— Тц, тц — поклати глава доктор Кац. — Това е добра новина. Горката жена, толкова е страдала през живота си… Но защо не са се обаждали по-рано?
	— Те й пишеха да дойде, но мадам Роза не можеше да ме остави самичък. Ние двамата с нея не можем един без друг. Друго си нямаме на този свят. Не искаше да ме остави на произвола на съдбата. Дори и сега не иска. Ето на, и вчера трябваше да я моля. Мадам Роза, идете при вашите роднини в Израел. Ще си умрете спокойно, там ще се грижат за вас. Тук сте едно нищо. Там ще сте много повече.
	Доктор Кац ме гледаше, зяпнал от учудване. Дори в очите му имаше вълнение, малко се бяха подмокрили.
	— За пръв път арабин изпраща евреин в Израел — каза той и едва смогваше да говори, толкова се беше втрещил.
	— Тя не искаше да заминава без мен.
	Доктор Кац се замисли.
	— А не може ли двамата да заминете?
	Гръмна ме. Мило и драго давах, само и само да замина някъде.
	— Мадам Роза каза, че ще попита…
	Гласът ми едва-едва се чуваше, до такава степен не знаех какво да кажа.
	— Хеле, накрая се нави. Днеска идват да я приберат и утре се качват на самолета.
	— А ти, мой малки Мохамед? С теб какво ще стане?
	— Аз си намерих тук един човек, докато чакам да ме отпътуват.
	— Какво да те?
	Повече дума не обелих. В такъв батак се бях натопил, че не ми беше ясно как ще се измъкна.
	Господин Валумба и неговите хора бяха много доволни, защото виждаха, че всичко съм наредил. Аз седях на пода с моя чадър Артюр и не знаех на кой свят съм. Не знаех и не исках да науча.
	Доктор Кац стана.
	— Хубаво, това е чудесна новина. Мадам Роза може да поживее още доста време, дори и без да го съзнава. Развива се с голяма бързина. Но от време на време ще идва за малко на себе си и добре ще е, като се огледа наоколо, да види, че е у дома си. Кажи на роднините й да наминат при мен, нали знаеш, аз вече не излизам навън.
	Той сложи ръка на главата ми. Щура работа — толкова народ гледа да ми сложи ръка на главата. Хубаво им става.
	— Ако мадам Роза дойде в съзнание, преди да отпътува, предай й моите поздрави.
	— Непременно, ще й кажа _мазал тов_.
	Доктор Кац ме погледна с гордост.
	— Ти сигурно си единственият арабин в света, който говори идиш, малки ми Момо.
	— Така е _миторнихт зорген_.
	Ако не разбирате еврейски, по тяхному това значи: не сме за оплакване.
	— Не забравяй да предадеш на мадам Роза колко се радвам за нея — повтори доктор Кац и всъщност за последен път ви говоря за него, това е животът.
	Господин Заум старши го чакаше с почитание на прага, за да го понесе надолу. Господин Валумба и неговите племенници преместиха мадам Роза в чистата постеля и също си тръгнаха. Останах сам с моя чадър Артюр, с палтото си и гледах мадам Роза, легнала по гръб като грамадна костенурка, която не е направена за това.
	— Момо…
	Дори не си повдигнах главата.
	— Какво има, мадам Роза?
	— Всичко чух.
	— Знам, видях ви, като погледнахте.
	— Наистина ли заминавам за Израел?
	Мълчах си. Седях с наведена глава, за да не я виждам, защото всеки път, като се погледнехме, само болка си причинявахме.
	— Добре направи, моето момче. Ти ще ми помогнеш.
	— Разбира се, че ще ви помогна, мадам Роза, но не веднага.
	Дори си поплаках малко.


>
	Тя изкара един хубав ден и хубавичко си поспа, но на другата вечер всичко отиде по дяволите, когато дойде хазаинът, защото месеци наред не бяхме плащали наем. Каза ни, че било резил да се държи в апартамент една болна старица, без никой да се грижи за нея и от хуманитарни съображения трябвало да я дадем в лудница. Беше дебел, плешив, с очи като хлебарки и тръгна да се обажда на болницата за мадам Роза и на социалните грижи за мен. Освен това имаше големи мустаци, които шаваха нагоре-надолу. Изтърчах след него по стълбището и го спипах в кафенето на господин Дрис тъкмо когато се канеше да позвъни. Казах му, че утре пристига семейството на мадам Роза, за да я отведе в Израел, и аз също заминавам с нея. С една дума опразваме апартамента. Хрумна ми нещо гениално, казах му, че семейството на мадам Роза ще му плати трите месеца наем, които му дължим, а виж, болницата нищо няма да плати. Честна дума, тия четири години в повече не бяха празна работа, много бързо свиквах да мисля както трябва. Споменах му дори, че ако даде мадам Роза в болницата, а мен в социалните, ще си има разправии с всичките евреи и араби в Белвил, задето ни е попречил да се върнем в земята на нашите прадеди. Направо го довърших, когато му обещах, че някой ден ще се намери със своите халауи в устата, защото това им е номерът на еврейските терористи и по-страшно няма, като изключим моите арабски братя, които се борят да разполагат сами със себе си и да се завърнат у дома си и изобщо да внимава с нас двамата, че лошо му се пише, ако еврейските терористи и арабските терористи ведно го вземат на мушка, още отсега да почва да си варди макарите. Всичко живо нас гледаше и аз бях много доволен от себе си, наистина бях в олимпийска форма. Как не го убих тоя мръсник, отчаяние е това, такъв никога не ме бяха виждали в кафенето. Господин Дрис слушаше и по едно време каза на хазаина да не се вре с гол задник в разправиите между евреи и араби, понеже соленичко ще му излезе. Господин Дрис е тунизиец, но и там си имат араби. На хазаина му се дръпна всичката кръв от лицето и заяви, че не бил осведомен за нашето завръщане у дома, той особено се радвал за двама ни. Дори ме попита няма ли да обърна едно питие. За пръв път ме черпеха като мъж. Поръчах си една кола, казах им много здраве и се върнах горе на шестия. Нямаше никакво време за губене.


	Заварих мадам Роза в безличното й състояние, но си личеше, че се страхува и това означаваше, че загрява какво става. Дори ми промълви името, все едно ме викаше на помощ.
	— Тук съм, мадам Роза тук съм…
	Опитваше се да каже нещо, устните й помръдваха, главата й се клатеше и тя полагаше усилия да бъде човешка личност. Но от цялата тая работа излизаха само широко ококорени очи и зяпнала уста, тя седеше с ръце върху облегалките на креслото, вторачена в една точка, сякаш вече чуваше звънеца…
	— Момо…
	— Бъдете спокойна, мадам Роза, няма да ви оставя да станете световна шампионка на тиквите в болницата…
	Не зная дали ви осведомих, че мадам Роза винаги си държеше портрета на господин Хитлер под кревата и когато всичко тръгнеше на провала, си го вадеше, поглеждаше го и начаса се оправяше. Измъкнах портрета изпод леглото и й го тикнах под носа.
	— Мадам Роза, мадам Роза, я вижте кой е тук…
	Наложи се да я раздрусам. Тя успя да си поеме дъх, видя образа на господин Хитлер отпреде си и веднага го позна, дори изпищя, това вече съвсем я свести и тя се опита да стане.
	— Побързайте, мадам Роза, хайде, трябва да тръгваме…
	— Идат ли?
	— Не още, но трябва да се омитаме оттук. Заминаваме за Израел, нали помните?
	Тя започваше да влиза в употреба, понеже при старците винаги спомените са най-силното.
	— Помогни ми, Момо…
	— По-полекичка, мадам Роза, имаме време, още не са се обадили, но не можем повече да стоим тук…
	Голяма мъка беше, докато я облека, та на всичкото отгоре искаше да се направи красива и трябваше да й държа огледалото, докато се гримира. Не виждах за какво й е да се издокарва с най-новите си дрехи, но с жените на глава можеш ли да излезеш. В гардероба си имаше купища парцали, съвършено невъобразими — мъкнеше ги от батака, щом събереше някоя пара, и то не за да ги носи, а за да си мечтае с тях. Цяла се побираше единствено в кимоното, японска кройка, с птици, цветя и изгряващо слънце. Такова едно червено и оранжево. Сложи си и перуката, искаше даже пак да се гледа в огледалото на гардероба, но аз не я пуснах, хич не й трябваше.
	Стана единайсет часът вечерта, преди да се доберем до стълбището. Да ме убиеш, нямаше да повярвам, че ще успее да стигне. Представа си нямах колко сила има още мадам Роза в себе си, за да отиде да умре в своята еврейска бърлога. Никога не съм разбирал защо си я къта, защо слиза от време на време, седи вътре, въздиша и се озърта. Сега вече разбирах. Още не бях живял достатъчно, нямах опит, и дори днес, макар че ви ги разправям едни, си знам, че колкото и да си препатил, все ти остава още много да научиш.
	Осветлението не беше в ред, час по час гаснеше. На четвъртия етаж вдигнахме шум и господин Зиди, който са ни го пратили от Ужда, излезе да види какво става. Щом зърна мадам Роза, той зина, като че ли не беше виждал кимоно японска кройка, и веднага захлопна вратата. На третия срещнахме господин Мимун, дето продава фъстъци и кестени в Монмартр и скоро ще се прибере в Мароко с натрупаното състояние. Той се спря, вдигна очи и попита:
	— Какво е това, боже мили?
	— Мадам Роза се завръща в Израел.
	Той помисли малко, после още малко и поиска да му обясним все още с уплашен глас:
	— Защо така са я облекли?
	— Не знам, господин Мимун, не съм евреин.
	Господин Мимун глътна въздух.
	— Знам ги аз евреите. Те не се обличат така. Никой не се облича така. Не, това не е възможно.
	Извади носна кърпа и си изтри челото, после помогна на мадам Роза да слезе, виждаше, че за сам човек е тежко. Долу попита къде са й куфарите и няма ли да настине, докато чака таксито, дори се ядоса и се развика, че не можело да се изпраща жена в подобно състояние при евреите. Казах му да се качи на шестия и да се разправя с роднините на мадам Роза, които стягат багажа, и той си замина, мърморейки, че само това оставало, той да изпраща евреи в Израел. Останахме самички долу и трябваше да побързаме, имаше още стълби до мазето. Стигнахме най-сетне, мадам Роза се срути в креслото и аз помислих, че ще умре. Седеше със затворени очи и дъхът й не стигаше, за да повдигне гърдите. Запалих свещите, седнах до нея на пода и й хванах ръката. Малко по-добре й стана, тя отвори очи, огледа се наоколо и каза:
	— Знаех си, че някой ден ще опра дотук, Момо. Сега вече ще си умра спокойно.
	Дори ми се усмихна.
	— Няма да подобрявам световния рекорд на тиквите.
	— _Иншаллах_.
	— Така е, Момо, _иншаллах_. Ти си момче на място. Винаги ми е било добре с теб.
	— Вярно, мадам Роза, все по-друго е, отколкото сам човек.
	— Кажи сега молитвата. Аз сигурно никога няма да мога вече сама.
	— _Шма исраел аденои…_
	Повтори с мен всичко чак до_ льойлем боет_ и изглеждаше много доволна. Изкара един час като хората, но после още повече се скапа. Цяла нощ си мърмори нещо на полски заради тамошното си детство, непрекъснато повтаряше името на някой си Блументаг — сигурно го е познавала като сводняк, докато е била още жена. Вече зная, че се казва сводник, но не мога изведнъж да се отуча. После вече нищо не каза, зяпаше с празен поглед стената отсреща и пълнеше гащите отдолу.
	Но трябва да ви кажа нещо: не бива да стават такива работи. Честно, с ръка на сърцето. Не мога и не мога да разбера защо на младите им е позволено да абортират, а на старите не. Аз мисля, че с оня тип в Америка, световния рекордьор на тиквите, е било още по-лошо, отколкото с Христос, защото е стоял на кръста седемнайсет години и нещо. Мисля си, че няма нищо по-долно от това с фуния да наливаш живота на хора, които нямат сили да се бранят и не искат вече да бъдат употребявани.
	Свещи имаше бол и аз запалих повечко наведнъж, да не е толкова тъмно. Тя пак промърмори на два пъти Блументаг, Блументаг и на мен започна да ми писва — де го тоя Блументаг, да го видя сега ще си дава ли толкова зор за нея, колкото аз си давам. После си спомних, че _блументаг_ значи по еврейски ден на цветята и това сигурно пак беше някой женски блян. Жена, какво да я правиш. Сигурно е ходила на излет някой път на младини, вероятно с някой пич, когото е обичала, и още й държи влага.
	— _Блументаг_, мадам Роза!
	Оставих я за малко и се качих да си взема моя чадър Артюр, защото съм свикнал с него. После пак се качвах за портрета на Хитлер, единствено той все още й правеше впечатление.
	Мислех си, че мадам Роза няма да остане дълго в еврейската си бърлога, че Господ ще се смили над нея, защото когато си много уморен, какви ли не ти минават през главата. Поглеждах от време на време красивото й лице, после изведнъж се сетих, че съм й забравил гримовете и останалите любими джунджурии, за да се прави на жена, та се качвах и трети път, макар че почваше да ми писва, капризно нещо са това жените.
	Постлах дюшека до нея, за да сме заедно, обаче не можах да мигна заради плъховете, които са прочути из мазетата, но тук нямаше. Не знам кога съм заспал, събудих се по едно време и видях, че почти не са останали запалени свещи. Мадам Роза седеше с отворени очи, аз й показах портрета на господин Хитлер, но той не й направи никакво впечатление. Цяло чудо е, че успяхме да се смъкнем в това състояние.


>
	Излязох, навън беше обед и аз останах малко на улицата, а когато ме питаха как е мадам Роза, казвах, че е заминала за нейното си еврейско общежитие в Израел, семейството й дошло да я прибере и там си има всички модерни удобства, ще умре много по-бързо, отколкото тук, това нашето живот за нея ли е. Може дори да изкара още и да ме извика и мен, понеже и аз имам право, защо и арабите да нямат право. Всички се радваха, че еврейката почива в мир. Отидох в кафенето на господин Дрис и той ме нахрани без пари до прозореца срещу господин Хамил, облечен в хубавия си синьо-бял бурнус. Той вече е пуснал напълно пердето, както имах честта, но веднага си спомни, щом му повторих три пъти поред името си.
	— А, малкия Мохамед, да, да, спомням си… Знам го аз… Какво стана с него?
	— Аз съм, господин Хамил.
	— А, добре, добре, извинявай, нали очите ми вече…
	— Как сте, господин Хамил?
	— Снощи ядох много вкусен кускус, днес на обяд ще има ориз с чорба. Чудя се каква ли ще е вечерята.
	Все така си държеше ръката върху книгата на господин Виктор Юго и гледаше много надалече, много, много надалече и отвъд, явно се мъчеше да разбере каква ще е днес вечерята.
	— Господин Хамил, може ли да се живее, без да обичаш някого?
	— Аз много обичам кускуса, мой малки Виктор, но да не е всеки ден.
	— Не ме чухте, господин Хамил. Когато бях малък, ми казахте, че не може да се живее без любов.
	Лицето му просветна отвътре.
	— Да, да, вярно е, и аз обичах някого на младини. Прав си, мой малки…
	— Мохамед! Не съм Виктор.
	— Да, мой малки Мохамед. На младини обичах някого. Обичах една жена. Тя се казваше…
	Той млъкна зачуден.
	— Не си спомням вече…
	Аз станах и се върнах в мазето. Мадам Роза беше в своето състояние на безличие. Да, да, вярно, на безразличие, благодаря, следващия път няма да забравя. Не е шега работа да ти се тупнат четири години изведнъж. Един ден сигурно и аз ще говоря като всички, няма начин. Беше ми кофти, кажи-речи, навсякъде ме болеше. Пак й тикнах портрета на господин Хитлер под носа, обаче нищо. Само това ми се въртеше в главата, че може години наред да изкара така и не исках от мен да идва, но не ми стигаше смелост да я абортирам. Дори на тъмно не изглеждаше добре и аз запалих всички свещи наоколо, за да не е сама. Взех й гримовете и й начервих устните и бузите, нарисувах веждите, както тя обичаше. Боядисах й клепките в синьо и бяло, посипах и ситни звездици отгоре, нали и тя така правеше. Опитах се да й залепя изкуствените мигли, но не хвана. Виждах, че не диша, но ми беше все тая, и без да диша я обичах. Легнах на дюшека до нея с моя чадър Артюр и се опитах да ми стане още по-зле, съвсем да умра. Когато наоколо угасна, запалих още свещи, и още, и още. На няколко пъти гасна така. После се яви синият клоун, дойде ми на гости въпреки четирите години в повече, прегърна ме през раменете. Навсякъде ме болеше, дойде и жълтият клоун и аз зарязах четирите години придобивка, не ми дремеше. От време на време ставах и отивах да завра портрета на господин Хитлер под носа на мадам Роза, обаче на нея нищо не й ставаше, нея вече никаква я нямаше. Лицето й беше студено. Много беше хубава с това шарено кимоно, с рижата перука и всичкия грим, дето й го бях наплескал по лицето. Сложих й още малко тук-там, защото всеки път, щом се събуждах, сивото и синьото избиваха по малко. Спях на дюшека отстрани, страх ме беше да се покажа навън, там нямаше никой. Все пак се качих до мадам Лола, тя е нещо съвсем различно. Не я заварих, не улучих момента. Страх ме беше да оставям мадам Роза самичка, току-виж, се събудила и помислила, че е умряла с тая тъмница наоколо. Слязох и запалих една свещ, но не повече, нямаше да й хареса да я гледат в такова състояние. Наложи се пак да я мажа с много червило и ясни цветове, за да не си личи много. Отново заспах до нея и после се качих при мадам Лола, тя е като нищо и като никой. Сварих я да се бръсне, беше пуснала музика и печката, яйцата в тигана миришеха чудно. Стоеше гола до кръста и се търкаше настървено, за да заличи следите от своята работа, и така разсъблечена, с бръснача в ръка и пяната по лицето, не приличаше на нищо познато, та ми стана малко по-добре. Занемя, когато ми отвори вратата, изглежда, наистина много се бях изменил за четири години.
	— Боже господи, Момо! Какво е станало, да не си болен?
	— Исках да се сбогувам с вас от името на мадам Роза.
	— Отведоха ли я в болница?
	Седнах, защото нямах вече сили. Не бях ял не знам откога, това е гладна стачка. Плюя аз на природните закони, не искам и да чуя за тях.
	— Не, не е в болница, мадам Роза е в нейната еврейска бърлога.
	Не биваше да го казвам, но веднага видях, че мадам Лола представа няма къде се намира.
	— Какво?
	— Замина за Израел.
	Мадам Лола беше така неочаквана, че остана с отворена уста посред пяната.
	— Но тя никога не ми е казвала, че се кани да заминава!
	— Дойдоха със самолет да я вземат.
	— Кои?
	— Родата. Тя си има голяма рода там. Дойдоха да я вземат със самолет и кола на нейно разположение. „Ягуар“.
	— И те остави самичък?
	— И аз ще замина, тя ще ме отпътува.
	Мадам Лола пак ме изгледа и ми пипна челото.
	— Ама ти имаш температура, Момо!
	— Нямам, ще мине.
	— Чакай, чакай, ела да хапнеш с мен, ще се оправиш.
	— Не, благодаря, аз вече не ям.
	— Как така не ядеш? Какви ги разправяш?
	— Плюя аз на природните закони.
	Тя се разсмя.
	— И аз също.
	— Аз на природните закони мамка им, мадам Лола. Пикая на тях. Природните закони са такава гадория, трябва да ги забранят.
	Станах. Едната й гърда беше по-голяма от другата, нейните нали не са естествени. Много си падах по мадам Лола.
	Тя ми отправи една усмивка.
	— Не искаш ли през това време да дойдеш да живееш при мен?
	— Не, благодаря ви, мадам Лола.
	Дойде и клекна до мен, повдигна ми брадичката. Ръцете й бяха татуирани.
	— Пренеси се тук. Аз ще се грижа за теб.
	— Не, благодаря ви, мадам Лола. Вече не съм сам.
	Тя въздъхна, после стана и взе да тършува из чантичката си.
	— Дръж, вземи това.
	И ми бутна три хилядарки.
	Отидох да пийна вода от чешмата, страхотно бях ожаднял.
	Слязох долу и се затворих с мадам Роза в нейната еврейска бърлога. Но не можах да устискам. Сипах отгоре й всичкия одеколон, който беше останал, но беше невъзможно. Излязох и отидох на улица „Куле“, купих боя за рисуване и шишета одеколон от парфюмерията на оная педеруга господин Жак, нали го знаете, дето все ми се слага. Не исках да ям, ще видят те, обаче изобщо не си струваше да се разправям с тях, затова нагънах наденица в една бирария. Когато се прибрах, мадам Роза още по-силно се беше размирисала заради природните закони и излях цяло шише „Самба“, любимия й одеколон. После й боядисах лицето с всичките бои, които купих, за да не се вижда толкова. Очите й бяха все още отворени, но с червеното, зеленото, жълтото и синьото наоколо не беше толкова страшно, нищо естествено не оставаше. После запалих седем свещи според еврейския обичай и легнах на дюшека до нея. Не е вярно, че съм лежал три седмици до трупа на приемната ми майка, понеже мадам Роза не ми е приемна майка. Не е вярно и нямаше да издържа, свърши ми се одеколонът. Четири пъти излизах да купувам одеколон с парите, които ми даде мадам Лола, и още толкова откраднах. Всичкия го изсипах, отново и отново й боядисвах лицето с боите, които имах, за да скрия природните закони, но тя се разкапваше страшно отвсякъде, защото прошка няма. Когато разбиха вратата, за да разберат откъде смърди, и ме видяха да лежа до нея, се разкрещяха помощ, о, ужас, но преди не им идваше наум да крещят, нали животът не мирише. Пренесоха ме с линейка и тогава са намерили в джоба ми листчето с името и адреса. Позвънили са ви, защото вие имате телефон, помислили са, че сте ми някакви. Така пристигнахте всичките и ме взехте у вас на вилата без всякакво обвързване от моя страна. Мисля, че господин Хамил имаше право, когато главата му беше още наред, не може да се живее без някой, когото да обичаш, но нищо не ви обещавам, ще видим нататък. Аз обичах мадам Роза и ще продължавам да я виждам. Но съм съгласен да остана с вас още малко, щом хлапетата ме молят. От мадам Надин научих как можеш да върнеш света назад, много ми хареса и от сърце го желая. Доктор Рамон дори отиде да прибере моя чадър Артюр, аз се тревожех, че никой няма да го вземе заради прочувствената му стойност, трябва да се обича.
