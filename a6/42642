	За Илинден получих чудесен подарък — малка ръчно избродирана торбичка и в нея — пакетче с житени зрънца. Такъв подарък никой не ми беше правил и останах приятно изненадана.
	В миналото в подобни торбички хората са държали най-ценните неща: жълтици и златни накити. Но дори и когато вместо жълтици сложиш вътре само няколко житени зрънца, торбичката става пълна. Защото, ако посадиш семенцата, от тях може да поникне нов живот.
	Като гледах и се радвах на моя подарък, се сетих за вълшебната торбичка от приказките. Помислих си мога ли да сложа в моята торбичка поне три вълшебства? И кои да бъдат те? Харесах си тези три: първото е красотата, защото е много красива българската шевица, избродирана отпред. Другото вълшебство е да си естествен и истински — като памучното платно, от което е направена торбичката. Третото вълшебство ми подсказа червената връзка за стягане — тя е като връзката и обичта между хората. Без нея кесията на всеки лесно може да се развърже и да остане празна.
	Стига ми само за малко да подържа в ръце моята торбичка и усещам как ставам красива, естествена и обичлива. За мен тя вече не е обикновена, а истинска торбичка за вълшебства.
