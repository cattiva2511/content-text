D>
	На Мадлин с благодарност
D$


>	Първа част
>	Последният ден от годината

E>
	Пълният анализ на едно анонимно писмо може да ограничи значително търсенето на предполагаемия му автор и да доведе до отпадане на някои заподозрени. Употребата на точка и запетайка или правилното използване на апостроф например може да е основание за изключването на цели групи вероятни извършители.
@	Осбърн и Осбърн, „Проблеми при анализа на съмнителни документи“
E$

>>	1.

	_08:55_
	Гробокопача е в града.
	Гробокопача прилича на теб, Гробокопача прилича на мен. Той върви по заснежените улици както всеки друг, свил рамене, за да се предпази от влажния декемврийски вятър.
	Не е нисък, нито висок, нито е пълен, нито слаб. Пръстите му, скрити в тъмните ръкавици, може да са къси и дебели, а може и да не са. Стъпалата му изглеждат широки, но може да е сложил по-големи обувки.
	Ако погледнете очите му, няма да забележите цвета и формата им, а само нетипичния за човешки очи блясък и ако Гробокопача срещне погледа ви, те може би ще бъдат последното, което виждате в живота си.
	Той носи дълго черно или тъмносиньо палто и никой не го забелязва, въпреки че минава пред очите на много хора — в сутрешния час пик вашингтонските улици са претъпкани.
	Гробокопача е в града, денят е последният от старата година.
	С найлонов плик от „Фреш фийлдс“ Гробокопача минава покрай влюбени двойки, самотни пешеходци и семейства. Пред себе си вижда станция на метрото. Казали са му да е там точно в 9:00 и той ще бъде там. Гробокопача никога не закъснява.
	Пликът в може би дебелите му пръсти тежи. Пет килограма, а когато Гробокопача се върне в хотелската си стая, ще е значително по-лек.
	Някакъв човек се блъска в него и се извинява, но Гробокопача дори не го поглежда. Гробокопача никога не поглежда никого и не иска никой да го гледа.
	— Не позволявай на никого… _щрак…_ на никого да вижда лицето ти. Гледай в друга посока. Разбра ли?
	Разбрах.
	_Щрак._
	Гледай лампите, мисли си той, гледай… _щрак…_ новогодишната украса. Дебели бебета с панделки, побелялата Баба Стара година.
	Смешна украса. Смешни светлини. Смешно е колко са красиви.
	Това е Дюпон Съркъл, царство на парите, царство на изкуството, царство на младостта и блясъка. Гробокопача го знае, но само защото човекът, който му казва какво да прави, му с разказал за Дюпон Съркъл.
	Той достига входа на метрото. Облачно е, над града е паднала мъгла.
	В такива дни Гробокопача си спомня за жена си. Памела не обичаше мрака и студа, затова… _щрак…_ затова… Какво всъщност правеше? Точно така. Садеше червени и жълти цветя.
	Той поглежда входа на метрото и си спомня една картина, която бе видял някога. С Памела ходиха в един музей. Спряха пред една стара картина.
	— Страшна е — каза Памела. — Хайде да си ходим.
	Картината изобразяваше входа към ада.
	Тунелът слиза на двайсет метра под земята, едни пътници се спускат, други се качват. Прилича на онази картина.
	На входа към ада.
	Има млади жени с къса коса и куфарчета. Има млади мъже със сакове и мобифони.
	И ето го Гробокопача с найлоновия плик.
	Може би е пълен, може би е слаб. Прилича на теб, прилича на мен. Никой никога не забелязва Гробокопача и това е една от причините да е толкова добър в онова, което върши.
	— Ти си най-добрият — бе го похвалил миналата година човекът, който му казва какво да прави. — Ти си… _щрак, щрак…_ най-добрият.
	В 8:59 Гробокопача достига горната част на ескалатора за слизане; тълпата тече надолу и изчезва като в бездна.
	Той бърка в плика и стиска ръкохватката на оръжието, което може да е „Узи“ или „Мак 10“, или „Интертех“, но със сигурност тежи пет килограма и е заредено с лента със сто 22-калиброви патрона за карабина.
	На Гробокопача му се яде супа, но сега пренебрегва глада си.
	Защото той е… _щрак…_ най-добрият.
	Поглежда тълпата, но никого поотделно; хората, които чакат реда си за ескалатора към ада. Той не гледа влюбените двойки, нито мъжете с мобилните телефони, нито жените със скъпите прически от „Гюпъркътс“, където ходеше и Памела. Не гледа семействата. Той вдига найлоновия плик пред гърдите си, както би направил всеки, ако носи новогодишни подаръци. С една ръка стиска оръжието, с другата хваща през плика някакъв дълъг предмет, който страничният наблюдател би помислил за франзела (която много добре ще върви със супа), но всъщност е тежък шумозаглушител с изолация от стъклена вата и каучук.
	Часовникът му изписква.
	Точно девет.
	Той натиска спусъка.
	Чува се съскаш звук и куршумите политат сред пътниците на ескалатора и те започват да падат един след друг по очи. Съскането на оръжието изведнъж заглъхва сред писъците.
	— О Господи внимавай за бога, какво ранен съм падам…
	Такива неща.
	_Ссс, ссс, ссс._
	Чува се и ужасяващ тропот от рикошетите — куршумите отскачат от металните предмети и стените. Този звук е много силен. Звукът от забиването на куршумите в плътта е много по-нежен.
	Всички се оглеждат тревожно, никой не разбира какво става.
	Гробокопача също се оглежда тревожно. Всички се мръщят в недоумение. Гробокопача също се мръщи в недоумение.
	Никой не съзнава, че някой стреля. Всички си мислят, че някой е припаднал и е съборил возещите се пред него. Мобифоните, куфарчетата и саковете падат от ръцете на жертвите и тропат по стъпалата на ескалатора.
	Стоте патрона свършват за секунди.
	Никой не забелязва Гробокопача и той се оглежда като всички останали.
	Мръщи се.
	— Повикайте линейка полиция, полиция господи това момиче се нуждае от помощ той е мъртъв свети боже крака й вижте крака й детето ми детето ми…
	Гробокопача отпуска найлоновия плик, на чието дъно има само една малка дупка от куршумите. Всичките сто затоплени месингови гилзи са вътре.
	— Спрете, спрете ескалатора Господи гледайте някой да го спре спрете ескалатора ще ги смачка…
	Такива неща се чуват.
	Гробокопача се оглежда, защото всички се оглеждат.
	Трудно се вижда в ада. Долу телата се трупат на купчина, все по-висока и по-висока, гърчат се… Някои са живи, други са мъртви, трети се мъчат да се измъкнат изпод купчината, която се трупа в основата на ескалатора.
	Гробокопача се слива с тълпата. И изчезва.
	Много го бива да става невидим.
	— Като се оттегляш, трябва да бъдеш като хамелеон — говори човекът, който му казва какво да прави. — Знаеш ли какво е това?
	— Гущер.
	— Точно така.
	— Мени си цвета. Гледал съм го по телевизията.
	Гробокопача върви по оживените тротоари. Сред хората, които тичат насам-натам. Смешно.
	Смешно…
	Никой не забелязва Гробокопача.
	Който прилича на теб и прилича на мен. И се слива със сградите. Чието лице е светло като утринното небе. Или тъмно като входа на ада.
	Докато върви — бавно, бавно, — той си мисли за мотела. Там ще презареди оръжието и ще смени изолацията на заглушителя с нова стъклена вата, и ще седне на удобния стол с чаша вода и чиния супа пред себе си. Ще седи и ще си почива до следобед и тогава — ако човекът, който му казва какво да прави, не му се обади да престане, — пак ще сложи дългото черно или тъмносиньо палто и ще излезе.
	Ще повтори всичко отново и отново.
	Днес е последният ден на старата година. И Гробокопача е в града.

	* * *

	Докато към Дюпон Съркъл с пълна скорост хвърчаха линейки, а спасителите ровеха сред купчината тела в станцията на метрото като работници в някаква зловеща мина, Гилбърт Хавъл вървеше към кметството, на три километра от мястото на събитието.
	Спря на ъгъла на Четвърта улица и Улица D, до един гол клен, отвори плика, който носеше, и прочете писмото за последен път:
C>
	Кмет Кенеди…
	Краят е нощ, Гробокопача е на свобода и никой не можи да го спре. Той ще убива отново — в четири, осем и Полунощ, ако не платите.
	Искам $20 милиона долара в брой, които ще ги сложите в найлонов плик и ще го оставите на три километра южно от Шосе 66 на Запад от Околовръстното. Сред Полето. Платете на мен Парите до 12:00. Само аз знам кому да кажа, за да спре да убива. Ако ме {del}арер{/del}арестувате, той ще продължи да убива. Ако ме убиете, той ще продължи да убива. Ако мислите, че съм мошеник, ще ви кажа, че някои от куршумите на Гробокопача са боядисани в черно. Само аз го знам.
C$
	Това според Хавъл бе най-гениалната идея, хрумвала някога на човек. Планираше го с месеци. Беше предвидил всеки ход на полицията и ФБР. Като игра на шах.
	Окрилен от тези мисли, той върна писмото в плика, затвори го, без да го запечатва, и продължи. Вървеше прегърбен, свел очи, за да изглежда малко по-нисък. Трудно му се удаваше, предпочиташе да крачи с вдигната глава и да гледа хората отвисоко.
	Мерките за сигурност в кметството, на Джудишъри Скуеър 1, бяха смехотворни. Никой не го забеляза как минава покрай входа на безличната каменна сграда към автомата за вестници. Пъхна плика под машината, обърна се бавно и тръгна към Улица Е.
	Времето е топло за последния ден на годината, помисли си Хавъл. Въздухът миришеше като през есента — на гнили листа и пушек от мокри дърва. Миризмата предизвика носталгични спомени за родния му дом. Той спря пред един телефонен автомат на ъгъла, пусна няколко монети и набра.
	— Кметство Вашингтон. Служба за сигурност.
	Хавъл доближи касетофона до слушалката и го включи. Създаденият чрез компютърна програма глас заговори:
	— Пред входа на сградата има писмо. Под машината за вестници. Прочетете го веднага. Става дума за убийствата в метрото.
	Той затвори и пресече улицата, пъхна касетофончето в една картонена кутия и я хвърли в близката кофа за боклук.
	Влезе в близкото кафене и седна в едно сепаре с прозорец към улицата и добър изглед към входа на кметството и автомата за вестници. Искаше да се увери, че писмото му ще бъде намерено — и това стана още преди да успее да си свали якето. Искаше да види и кой ще бъде съветник на кмета по въпроса. И дали ще се появят репортери.
	Сервитьорката надникна в сепарето и той си поръча кафе и макар че беше по-скоро време за закуска — сандвич с шницел, най-скъпото от менюто. Защо пък не? Съвсем скоро щеше да бъде много богат.


>>	2.

	_10:00_
	— Татко, разкажи ми за Лодкаря.
	Паркър Кинкейд се сепна. Остави чугунения тиган, който миеше.
	Беше се научил да не се притеснява от въпросите на децата (е, поне не го показваше). Усмихна се на деветгодишния си син и избърса ръце в една кърпа.
	— Лодкарят ли? Разбира се. Какво искаш да ти кажа за него?
	Кухнята в дома на Паркър, във Феърфакс, Вирджиния, ухаеше на празнични гозби. Лук, босилек, розмарин. Момчето се загледа през прозореца и не отговори.
	— Хайде — насърчи го Паркър. — Казвай смело.
	Роби беше рус, със сини очи като майка си. Носеше червена риза „Айзъд“ и тъмни панталони, стегнати с колан „Ралф Лорън“. Тази сутрин перчемът му бе зализан надясно.
	— Такова… Знам, че е мъртъв и така нататък…
	— Точно така — съгласи се Паркър.
	Не добави нищо повече. („Никога не казвай на децата повече от това, за което питат“ бе едно от основните правила в „Ръководство за самотни родители“ — помагало, което съществуваше само в съзнанието на Паркър, макар че той се допитваше до него постоянно.)
	— Просто навън… понякога ми се струва, че е той. Такова… поглеждам навън и сякаш го виждам.
	— Какво правим в такива случаи?
	— Слагам си шита и шлема — изрецитира момчето — и ако е тъмно, запалвам лампата.
	Паркър остана прав. Обикновено, когато обсъждаше нещо с децата, предпочиташе да седне и да ги гледа в очите, но в случая с Лодкаря една психоложка му беше препоръчала да стои прав — за да създаде у детето усещане за безопасност под закрилата на възрастен. А нещо у Паркър Кинкейд наистина внушаваше чувство за сигурност. Бе висок, малко над метър и осемдесет, и макар че беше вече на четирийсет, поддържаше същата добра физическа форма, както в студентските си години. И то не със занимания по аеробика или клубове за фитнес, а благодарение на двете си деца… и футболните и баскетболните им турнири, състезанията по фризби и редовните неделни кросове (е, само Паркър тичаше — обикновено доста изоставаше зад велосипедите им в местния парк).
	— Я да погледнем. Става ли? Покажи къде ти се стори, че го виждаш.
	— Добре.
	— Взел ли си щита и шлема?
	— Ето ги.
	Момчето се потупа по главата, после вдигна лявата си ръка като рицар.
	— Хубав щит. И аз съм взел моя.
	Паркър повтори жестовете на хлапето.
	Двамата излязоха през задния вход.
	— Ей в онези храсти — посочи Роби.
	Паркър огледа двата си декара място, разположено в едно старо градче на трийсетина километра от Вашингтон. В градината му растяха главно трева и цветя, но отзад имаше няколко форзиции и бръшлян, които още преди година искаше да отреже. Разбира се, при здрач някои от храстите наподобяваха човешки силуети.
	— Страшничко изглежда — заключи Паркър. — Наистина. Нали знаеш обаче, че Лодкаря умря преди много, много време.
	Нямаше намерение да успокоява момчето, като му изтъква, че страхът му е предизвикан от няколко тъмни храста. Искаше да накара Роби да осъзнае колко отдавна се е случило нещастието.
	— Знам, но…
	— Преди колко години беше?
	— Преди четири.
	— Това не е ли _много_ дълго време?
	— Доста дълго, предполагам.
	— Покажи. — Паркър протегна ръце. — Толкова ли дълго?
	— Може би.
	— Аз мисля, че е по-дълго. — Паркър разпери максимално ръце. — Толкова дълго, колкото рибата, която уловихме в езерото Брадък, ли?
	— Тя беше_ толкова_ дълга — усмихна се хлапето и разпери ръце.
	— Не, _толкова_ дълга беше — смръщи лице с престорена сериозност Паркър.
	— Не, не, _толкова_ дълга беше.
	Момченцето заподскача от крак на крак с разперени ръце.
	— По-дълга беше! — упорстваше Паркър. — По-дълга.
	Роби изтича до вратата на кухнята и вдигна едната си ръка, после се върна при баща си и вдигна другата:
	— Ето _толкова_ беше дълга!
	— Толкова са дълги акулите. Не, китовете, не, гигантският калмар. Чакай, знам кой с толкова дълъг. Качулатата Мазурка.
	Измисленото същество от „Ако бях директор на зоопарк“. Роби и Стефи обожаваха приказките на Доктор Сюс. Паркър ги беше кръстил „хухалите“ — като животните от „Хортън хваща хухал“, най-любимата им книжка, по-любима дори от „Приключенията на Мечо Пух“.
	Поиграха на гоненица из къщата, след няколко минути Паркър хвана Роби и започна да го гъделичка.
	— Знаеш ли какво? — попита задъхан той.
	— Какво?
	— Мисля си дали утре да не отсечем тези храсти…
	— Може ли аз да ги отрежа? — попита бързо хлапето.
	О, готови бяха да се възползват от всяка възможност за забавление, помисли си весело Паркър.
	— Ще видим — отговори.
	— Страхотно!
	Роби затанцува из кухнята, спомените за Лодкаря бяха заменени с възбудата от обещанието да използва инструментите на баща си. Изтича на горния етаж и скоро Паркър го чу да се препира със сестра си коя видеоигра да пуснат. Явно Стефани надделя, защото след малко в къщата прокънтяха първите акорди от музиката към „Марио Брадърс“.
	Паркър загледа храстите в задния двор.
	Лодкаря…
	Той тръсна глава.
	На вратата се звънна. Той хвърли поглед във всекидневната, но децата явно не бяха чули. Паркър отиде да отвори.
	Навън стоеше привлекателна жена с широка усмивка. Обеците й проблясваха под острата й коса, по-светлоруса от обичайното (Роби се беше метнал на нея, докато косата на Стефани бе по-тъмнокестенява, почти като неговата). Тенът й беше зашеметяващ.
	— Ами… здравей — каза плахо Паркър.
	Погледна зад гърба й и с облекчение установи, че двигателят на бежовия кадилак пред къщата още работи. Ричард седеше зад волана с „Уолстрийт Джърнал“ в ръце.
	— Здравей, Паркър. Идваме направо от летището.
	Тя го прегърна.
	— Къде бяхте?
	— В Сен Кроа. Страхотно беше. О, успокой се. Господи, от километри си личи какво си мислиш… Отбих се само да те видя.
	— Добре изглеждаш, Джоан.
	— И още по-добре се чувствам. Наистина отлично се чувствам. Не мога да кажа същото за теб, Паркър. Изглеждаш блед.
	— Децата са на горния етаж.
	Той се обърна да ги извика.
	— Не, остави — понечи да го спре тя.
	— Роби, Стефи! Мама е тук.
	По стълбите се чу тропот. Скоро хухалите изскочиха иззад ъгъла и се втурнаха към Джоан. Тя се усмихна, но личеше, че му се сърди, задето ги е извикал.
	— Мамо, колко си почерняла! — възкликна Стефи.
	Тръсна глава като певица от „Спайс Гърлс“. Роби беше красив като икона; Стефани имаше издължено, сериозно лице. Паркър се надяваше, когато стане на дванайсет-тринайсет, момчетата на нейната възраст да приемат изражението й като белег на интелигентност.
	— Къде си била, мамо? — намръщи се Роби.
	— На Карибите. Татко не ви ли каза?
	Тя хвърли бърз поглед на Паркър. Да, беше им казал. Джоан не разбираше, че проблемът не е откъде се връща, а че не е била във Вирджиния по Коледа.
	— Как прекарахте празниците? — попита тя.
	— Дядо Коледа ни подари домашен хокей и тази сутрин бих Роби три игри.
	— И аз вкарах четири гола! — възнегодува той. — Носиш ли ни подаръци?
	Джоан погледна към колата:
	— Разбира се. Но, знаете ли, забравила съм ги в куфара си. Отбих се само за малко, да ви кажа „здрасти“ и да поговоря с баща ви. Утре ще дойда за повече време и ще ви донеса и подаръците.
	— О, аз пък получих топка за футбол и новата версия на „Марио Брадърс“. И цял комплект фигурки на Уолъс и Громит от филмчето… — започна Стефи.
	— А аз — „Звездата на смъртта“ и „Хилядолетния сокол“ от „Междузвездни войни“! И много колички „Микро“! И бухалка за бейзбол. И гледахме „Лешникотрошачката“.
	— Получихте ли моите подаръци? — попита Джоан.
	— Ъхъ — отвърна Стефи. — Благодаря.
	Момиченцето се държеше невероятно учтиво, но куклите Барби с натруфени рокли вече не й бяха интересни. Осемгодишните днес не са вече като по времето на Джоан.
	— Татко върна фланелката ми и я смени с по-голяма — съобщи Роби.
	— И аз това му казах да направи, ако не ти става — побърза да се оправдае Джоан. — Просто исках да ти подаря _нещо_.
	— Искахме да те чуем на Коледа — упрекна я Стефи.
	— О, толкова трудно беше да се свържа от онзи край на света. Също като в „Острова на Джилиган“. Телефоните все бяха развалени. — Тя погали сина си. — Пък и _вас_ ви нямаше вкъщи.
	Опитваше се да ги упреква. Така и не разбра, че децата никога не са виновни, не и на тази възраст. Ако сбъркаш, грешката е твоя, ако те сбъркат — пак.
	О, Джоан… Точно такива дребни грешки — като прехвърлянето на вината — са като шамари за тях. Въпреки това Паркър замълча („Децата никога не трябва да виждат, че родителите им се карат“).
	Джоан се изправи.
	— Време е да тръгваме. Трябва да вземем Елмо и Сейнт от приюта за животни. Бедните кученца не са излизали от клетките цяла седмица.
	Роби отново се оживи:
	— Тази вечер ще имаме тържество, ще гледаме зарята по телевизията и ще играем монопол „Междузвездни войни“.
	— О, сигурно много ще се забавлявате. С Ричард отиваме в Кенеди Сентър. На опера. Вие обичате опера, нали?
	Стефи вдигна многозначително рамене, обичаен за нея отговор на въпросите на възрастните.
	— Това е пиеса, в която актьорите пеят — поясни Паркър.
	— Може някой път с Ричард да ви заведем на опера. Искате ли?
	— Предполагам…
	Ентусиазирано отношение на едно деветгодишно момче към големите културни събития.
	— Чакай — извика Стефи, обърна се и се втурна нагоре по стълбите.
	— Слънчице, нямам време. Ние…
	Момиченцето се върна след секунди с новия си футболен екип и го подаде на майка си.
	— Уха, хубав е — направи се на впечатлена Джоан.
	Вдигна дрехите смутено като дете, което е хванало риба и се чуди дали иска да я задържи, или да я хвърли обратно във водата.
	„Първо Лодкаря, сега Джоан… — замисли се Паркър. — Колко ли още призраци от миналото ще видим днес. Всъщност, защо не? Нали е последният ден на старата година? Време да погледнем назад…“
	Окрилени от обещанието за още подаръци, децата се втурнаха към стаята на Стефи. Джоан ги изпрати с очевидно облекчение. Изведнъж усмивката й се стопи. Странно, на тази възраст (беше на трийсет и девет) изглеждаше по-привлекателна със сериозно изражение. Потърка предните си зъби с пръст, за да провери дали не са нацапани с червило. Паркър помнеше този й навик от времето, когато бяха женени.
	— Паркър, можеше и да не го правя…
	Тя бръкна в чантичката си.
	„За Бога, купила ми е коледен подарък. А аз не съм й взел нищо.“
	Трескаво започна да мисли дали в момента има нещо подходящо… Нещо, което да може…
	Тя обаче извади някакъв лист.
	— Можех да го пусна по каналния ред за понеделник.
	„По каналния ред ли?“
	— Но исках да поговорим, преди да се нахвърлиш върху мен.
	В горната част на листа пишеше: „Молба за промяна условията на настойничество“.
	Сърцето му се сви.
	Очевидно Джоан и Ричард не идваха „направо от летището“, преди това се бяха отбили при адвоката й.
	— Джоан — възкликна възмутено той, — нима…
	— Искам ги, Паркър, и ще ги получа. Да не спорим по този въпрос. По-добре да се споразумеем.
	— Не — изсъска той. — Не.
	Почувства, че силите напускат тялото му, че го обзема паника.
	— Четири дни с теб, петък, събота и неделя — при мен. Като се имат предвид плановете ни с Ричард, ще ми се налага много да пътувам. Така че ще имаш възможност за допълнителни дни. Помислих си, че ще прие…
	— За нищо на света!
	— Те са мои деца…
	— Само в биологичния смисъл.
	През последните четири години Паркър се беше грижил съвсем сам за тях.
	— Паркър, животът ми е уреден. Справям се отлично. Пак имам работа. Омъжена съм.
	За държавен чиновник в областната управа, който, според „Вашингтон Пост“, едва се е измъкнал от обвиненията за корупция предната година. Ричард бе дребна риба в Голямата политика. Освен това беше любовник на Джоан през последната година на брака й с Паркър.
	Разтревожен да не го чуят децата, той прошепна:
	— Ти си чужд човек за Роби и Стефи още от деня на раждането им. — Стисна документите в ръка. Едва сдържаше гнева си. — Изобщо помисли ли за тях? За това, което ще им причиниш?
	— Те имат нужда от майка.
	Не, помисли си Паркър, Джоан се нуждаеше от ново хоби. Преди години бяха конете. После антикварните предмети. Къщи в баровски квартали: с Ричард се местиха в Оуктън, сетне в Клифтън, в Маклийн, после в Александрия. „Странстваме“ — бе казала тя, но Паркър знаеше, че просто поредната къща и поредният квартал, в който не е успяла да си създаде приятели, са й писнали. Какво ли щеше да причини на децата това постоянно лутане?
	— Защо? — попита той.
	— Искам да имам семейство.
	— Родете си деца с Ричард. Млада си още.
	Тя обаче не би го направила, Паркър много добре го знаеше. Колкото и да харесваше бременността (никога не е била по-красива), тя ненавиждаше да се грижи за бебета. Човек трудно може да създаде семейство, ако мисли само за себе си.
	— Ти си напълно неспособна да отглеждаш деца.
	— Доста груб си станал. Е, може да съм _била_ неспособна да отглеждам деца. Но това е минало.
	„Не е залегнало в природата ти.“
	— Ще се съпротивлявам, Джоан — каза спокойно той. — Знаеш го.
	— Идвам утре в десет — тросна се тя. — Със социален служител.
	— _Какво?!_
	— Само да поговори с децата.
	— Джоан… В _празничен_ ден?
	Паркър не можеше да си представи кой социален служител ще се съгласи на такова нещо, но си даде сметка, че сигурно Ричард се е обадил тук-там.
	— Ако наистина си толкова добър баща, за какъвто се мислиш, не би трябвало да имаш никакъв проблем.
	— Аз наистина нямам _никакъв_ проблем. Мисля за тях. Защо не изчакаш до следващата седмица? Как, мислиш, ще се почувстват, като ги подложиш на кръстосан разпит с непознат човек? Това е смешно. Те искат да говорят с _теб_.
	— Паркър — въздъхна отчаяно тя, — тя е професионалист. И няма да ги подлага на кръстосан разпит! Виж, трябва да вървя, ще затворят кучкарника. Хайде, Паркър. Няма да се свърши снегът…
	„Напротив — помисли той, — точно това ще стане.“
	Понечи да затръшне вратата, но се въздържа — щеше да разтревожи хухалите.
	Все пак я затвори достатъчно шумно. Дръпна резето и сложи веригата, сякаш да препречи пътя за следващи неканени посетители. Събра документите, без да ги погледне, занесе ги в кабинета и ги остави на бюрото. Разходи се няколко пъти нервно напред-назад из стаята, после се качи на горния етаж и надникна в спалнята на Роби. Децата се кикотеха и се замеряха с колички.
	— Без бомбардировки в навечерието на Нова година — смъмри ги Паркър.
	— А утре може ли да се бомбардира? — попита Роби.
	— Много смешно, млади момко.
	— Той започна! — оплака се Стефи, после се зае пак с книгата си. Четеше „Малка къща в прерията“.
	— Кой иска да ми помогне в кабинета? — извика Паркър.
	— Аз — обади се веднага Роби.
	Баща и син слязоха на долния етаж. След малко отгоре долетя компютърна музика. Стефи отново изпращаше неустрашимия Марио на поредната му мисия.

	* * *

	Кметът Джералд Кенеди — демократ, но не от _онези_ Кенеди — погледна листа на бюрото си:
C>
	Кмет Кенеди…
	Краят е нощ. Гробокопача е на свобода и никой не може да го спре…
C$
	Към писмото бе прикрепена бележка от ФБР със съдържание: „Приложеният документ е копие. Случай СТРЕЛМЕТ, 31.12.“.
	СТРЕЛМЕТ, помисли си Кенеди. Стрелба и метрото. Бюрото си падаше по съкращенията. Седнал на дърворезбованото бюро в кабинета си, обзаведен в колониален стил, в напълно нехарактерната за колониалната епоха сграда на вашингтонското кметство, Кенеди препрочете за пореден път писмото. След това вдигна поглед към двамата, седнали пред него — стройна, привлекателна руса жена и висок среброкос мъж. Оплешивяващият Кенеди често запомняше хората по косата им.
	— Сигурни ли сте, че той е отговорен за стрелбата?
	— Заради това, което казва за куршумите ли? — попита жената. — Че са боядисани? Проверихме. Сигурни сме, че бележката е от извършителя.
	Кенеди, дебелак, който не се стесняваше от шкембето си, вдигна огромните си ръце от писмото.
	Вратата се отвори и на прага се появи млад чернокож с двуреден италиански костюм и кръгли очила. Кенеди му даде знак да се приближи и го представи на двамата посетители:
	— Уендъл Джефрис. Първият ми помощник.
	Жената кимна:
	— Маргарет Лукас.
	Другият агент вдигна едва забележимо рамене:
	— Кейдж.
	Ръкуваха се.
	— От ФБР са — добави Кенеди.
	Джефрис кимна, сякаш се разбираше от само себе си.
	Кенеди му подаде копието от писмото.
	Джефрис намести скъпите си очила и погледна листа.
	— Мамка му. Има намерение да повтори, така ли?
	— Така изглежда — потвърди жената.
	Кенеди огледа изпитателно двамата агенти. Кейдж идваше от Девета улица, главната щабквартира на ФБР, Лукас в момента изпълняваше ролята на началник на регионалното управление на ФБР във Вашингтон. Шефът й отсъстваше от града, така че тя лично ръководеше разследването по масовото убийство в метрото. Кейдж беше по-възрастен и явно имаше добри връзки в Бюрото: Лукас изглеждаше по-пряма и енергична. Джери Кенеди бе кмет на Федералния окръг Колумбия от три години и досега смогваше да управлява града не с опит и добри връзки, а с прямота и енергичност. Радваше се, че Лукас води разследването.
	— Мръсникът дори не се е научил да пише — изсъска Джефрис.
	Сведе отново поглед към листа. Очите му изглеждаха ужасно — някакво наследствено заболяване. Голяма част от заплатата си даваше за майка си, двамата си братя и двете си сестри, живеещи в Югоизточния район на Окръга. Благотворителност, която Джефрис избягваше да споменава, както и факта, че баща му бил убит, докато купувал хероин на Трета улица.
	За Кенеди Уендъл Джефрис бе олицетворение на всичко добро в окръг Колумбия.
	— Има ли улики? — поинтересува се чернокожият.
	— Никакви — отвърна Лукас. — В разследването са включени Отделът за анализ на особено жестоки престъпления, Окръжната полиция, Бихейвиористичният отдел в Куонтико и шерифствата на окръзите Феърфакс, Принц Уилям и Монтгомъри. Засега обаче нямаме нищо, за което да се заловим.
	— Господи — възкликна Джефрис, след като погледна часовника си.
	Кенеди погледна часовника на бюрото си. Тъкмо минаваше 10:00. Заразмишлява на глас:
	— Дванайсет… по обяд. Имаме два часа.
	— Трябва да излезеш с изявление, Джери — заяви Джефрис. — Час по-скоро.
	— Знам.
	Кенеди стана.
	Защо трябваше да се случва точно сега? Защо точно тук?
	Погледна Джефрис — още млад, но с обещаващо политическо бъдеще. Беше съобразителен и с бърз ум. Чернокожият направи кисела физиономия и Кенеди предположи, че си мисли същото като него: Защо точно сега?
	Кметът погледна поканата за тържествената заря по случай Нова година. Двамата с Клер, жена му, трябваше да присъстват заедно с представителя на Окръга и други ключови политически звероукротители от Конгреса.
	Или поне така беше решено преди последните събития.
	Защо точно сега? Защо в _моя_ град?
	— Какво правите, за да го заловите? — попита той агентите.
	— Разпитваме доверените си информатори — започна Лукас — и агентите, които са имали контакти с местни и чуждестранни терористични групировки. Засега без резултат. Моето лично убеждение е, че тези действия не са характерни за терорист. Намирисва ми на учебникарски пример за престъпление за лична изгода. Натоварила съм няколко агенти да сравняват сегашния с предишни случаи на изнудване с надеждата да намерят нещо подобно. Преглеждаме всички заплахи срещу окръжната власт или окръжни служители от последните две години. Засега не откриваме нищо общо.
	— Кметът получи заплахи, знаете ли? — обади се Джефрис. — По случая „Мое“.
	— Какво е това? — наостри уши Кейдж.
	— Информаторът от Отдела по образованието. Оня, когото охранявах — отвърна Лукас.
	— А, той ли? — вдигна рамене Кейдж.
	Агент Лукас се обърна към Джефрис:
	— Знам за заплахите. Прегледах материалите. Не смятам, че има връзка. Това бяха обичайни анонимни заплахи, от телефонен автомат. Не бяха предявени искания нито за пари, нито за каквото и да било друго.
	„Всички заплахи са обичайни за тях“ — помисли си саркастично Кенеди.
	Само дето не звучи никак обичайно жена ти да вдигне телефона в три през нощта, за да чуе: „Оставете ни Мос. Иначе и ние ще го последвате в гроба“.
	— В хода на рутинното разследване — продължи Лукас — започнахме проверка на регистрационните номера на всички превозни средства, които са били паркирани тази сутрин около кметството, и на колите, забелязани около Дюпон Съркъл. Проверяваме и района, определен за доставка на пратката, както и всички хотели, жилищни сгради и фургони наоколо.
	— Не звучите много оптимистично — измърмори Кенеди.
	— Защото не виждам нищо оптимистично. Няма свидетелски показания. Поне достоверни. В такова разследване имаме нужда от свидетели.
	Кенеди отново погледна бележката. Странно му се струваше психопат, убиец, да има такъв изящен почерк. Обърна се към Лукас:
	— Значи, както разбирам, въпросът е дали ще платя, така ли?
	Сега Лукас остави Кейдж да отговори:
	— Смятаме, че ако не платите или някой информатор не ни насочи към Гробокопача, няма друг начин да го спрем прели четири. Просто нямаме достатъчно улики.
	— Не ви съветваме да давате парите — добави тя. — Просто ви казваме какво ще стане, ако не го направите.
	— Двайсет милиона — измърмори той.
	Без да се почука, вратата се отвори и в кабинета нахълта висок мъж около шейсетте, облечен в сив костюм.
	„О, само това ни липсваше!“ — помисли Кенеди.
	Депутатът от Камарата на представителите Пол Лейнър се ръкува с кмета, после сам се представи на агентите. Направи се, че не забелязва Уендъл Джефрис.
	— Пол е председател на Окръжната правителствена комисия — обясни Кенеди на Лукас.
	Въпреки че Федералният окръг Колумбия се ползваше с известна автономия, наскоро Конгресът си присвои правото да се разпорежда с финансите на града и броеше стотинките на кметството като родител — джобните пари на някое лекомислено дете. Особено след скандала с Отдела по образованието Лейнър бдеше над Кенеди като ревизор над счетоводни документи.
	Лейнър не забеляза острата нотка в тона на Кенеди (макар на Лукас да й се стори, че само се преструва) и попита:
	— Бихте ли ми дали кратък отчет?
	Лукас отново обясни за хода на разследването. Лейнър остана прав, без да разкопчее дори едно от трите копчета на костюма си от „Брукс Брадърс“.
	— Защо точно тук? Защо във Вашингтон? — възкликна.
	Кенеди се засмя наум. Този негодник дори четеше мислите му.
	— Не знаем — отвърна Лукас.
	— Наистина ли смятате, че ще повтори? — продължи Кенеди.
	— Да.
	— Джери, нали не мислиш сериозно да дадеш парите? — попита конгресменът.
	— Имам предвид всички възможности.
	Лейнър го изгледа подозрително:
	— Замислил ли си се как ще изглеждаме?
	— Не ме интересува как ще изглеждаме! — тросна се Кенеди.
	Конгресменът обаче продължи словото си с добре отработен тон:
	— Това ще подейства като предизвикателство. Ще насърчим всички терористи.
	— Рискът наистина трябва да се обмисли — каза Лукас. — Ако се поддадете на един изнудвач, други ще го последват.
	— Никой обаче не знае за това, нали? — възрази Кенеди, кимайки към бележката.
	— Разбира се, че знаят — контрира Кейдж. — И още много ще научат. Такова нещо не може да се запази дълго време в тайна. Тези бележки имат крилца. Това е сигурно.
	— Крилца, значи — повтори Кенеди; метафората никак не му харесваше. Добре поне, че разследването се водеше от Лукас. Той се обърна към нея: — Как ще го заловите, ако платим?
	— Нашите техници ще поставят предавател в торбата с парите. Двайсет милиона тежат стотина килограма. Не могат да се скрият толкова лесно. Ще опитаме да проследим престъпника до скривалището му. Ако имаме късмет, ще заловим и него, и убиеца, така наречения Гробокопач.
	— Късмет ли? — попита скептично Кенеди.
	Лукас бе красива жена, прецени кметът (беше женен от трийсет и седем години и нито веднъж не си бе помислил за изневяра), въпреки че красотата е по-скоро въпрос на изражение на очите, извивка на устата и положение на тялото, не даденост от бога. А откакто бе влязла в кабинета му, изражението на Маргарет Лукас нито веднъж не се смекчи. Нито загатване за усмивка, никакъв израз на съчувствие.
	— Не можем да измерим вероятността за успех в проценти — каза тя.
	— Не. Разбира се, че не можете.
	— Двайсет милиона — продължавате да негодува Лейнър, финансовият надзорник.
	Кенеди се изправи, бутна стола си назад и се приближи до прозореца. Загледа се навън. Зимата в Северна Вирджиния бе необикновено топла през последните няколко седмици. Тази вечер, както предвиждаха синоптиците, щял да натрупа първият сериозен сняг за годината, но за момента въздухът беше топъл и влажен и в стаята нахлуваше мирис на гниещи листа. Доста объркващо. От другата страна на улицата имаше градинка с голяма, тъмна модернистична статуя по средата; скулптурата напомняше на Кенеди за черен дроб.
	Той погледна многозначително Уендъл Джефрис и чернокожият се приближи. Вонеше на афтършейв, вероятно използваше смесица от двайсетина различни вида.
	— Е, Уенди, положението става напечено, а? — прошепна кметът.
	Помощникът, който не се отличавате с излишна стеснителност пред по-висшестоящи държавни служители, отговори:
	— Топката е у тебе, шефе. Ако я изпуснеш, и двамата заминаваме. Дори по-лошо.
	„Дори по-лошо…“
	А Кенеди си бе мислил, че след скандала около Отдела по образованието по-лошо не може да стане.
	— И засега — никакви следи. Нищо — промълви той.
	Двайсет и трима убити.
	Засега знаеха само, че някакъв психопат ще опита да убие още хора в четири часа, а след това още, и още.
	Отвън подухна топъл вятър. Кафяви листа се понесоха по земята.
	Кметът се обърна отново към бюрото си. Погледна месинговия часовник. Беше 10:25.
	— Настоявам да не плащаме — повтори Лейнър. — Може би, като научи, че ФБР разследва случая, престъпникът ще се уплаши и ще се скрие в миша дупка.
	— Обзалагам се, че още преди да се заеме с това, е знаел, че ФБР ще се намеси — възрази Лукас.
	Саркастичната нотка в гласа й не убегна на Кенеди. Лейнър отново се направи, че не разбира.
	— Мислех, че не подкрепяте идеята да се дадат парите — продължи той.
	— Не я подкрепям.
	— Но в същото време смятате, че ще продължи да убива, ако не му платим исканата сума.
	— Да.
	— Е… — Лейнър вдигна ръце. — Няма ли малко противоречие? Не искате да се плаша… а в същото време смятате, че ще продължи да убива.
	— Точно така.
	— Това не ми е много ясно.
	— Той е готов да избие огромен брой хора, само и само да получи парите — обясни тя. — С такъв човек не може да се преговаря.
	— Ако му доставим парите, ще ви затрудним ли в разследването? — попита Кенеди. — По-трудно ли ще го заловите?
	— Не — отвърна кратко тя. След малка пауза добави: — Е, ще плащате ли, или не?
	Лампата на бюрото осветяваше писмото на престъпника На Кенеди му се струваше, че листът свети, сякаш обхванат от пламъци.
	— Не, няма да платим — отсече Лейнър. — Ще заемем твърда позиция. Няма да се поддаваме на заплахи. Ще…
	— Аз ще осигуря парите — прекъсна го Кенеди.
	— Сигурен ли сте? — попита Лукас, без да издава кое предпочита повече.
	— Сигурен съм. Постарайте се да го заловите. Кметството обаче ще осигури парите.
	— Чакай малко — възрази конгресменът. — Да не прибързваме.
	— Изобщо не прибързвам — сопна се Кенеди. — Обмислям го, откакто получих тази проклетия. — Махна към писмото.
	— Джери — изсмя се злобно конгресменът, — нямаш право да вземеш сам такова решение.
	— Всъщност има — намеси се Уендъл Джефрис, който с право можеше да си присвои званието „доктор на юридическите науки“.
	— Конгресът решава — натърти раздразнено Лейнър.
	— Не — намеси се и Кейдж. — Това е изключително и само в правомощията на кметството. Питах главния прокурор.
	— _Ние_ обаче се разпореждаме със средствата — тросна се Лейнър. — И аз няма да отпусна нари за такова нещо.
	Уенди Джефрис се замисли само за миг, преди да отговори:
	— Двайсет милиона ли? Можем да изтеглим кредит за непредвидени разходи. — Усмихна се: — Но трябва да се вземе от сметката на Отдела по образованието. Само от нея можем да си набавим средствата толкова бързо.
	— Няма ли друга възможност?
	— Не. Навсякъде другаде или ще потънем до гуша в дългове, или няма да успеем да изтеглим достатъчно пари.
	Кенеди поклати глава. Каква ирония на съдбата — парите за спасението на града да бъдат осигурени благодарение на незаконни финансови афери.
	— Джери, това е смешно — проплака Лейнър. — Дори да хванат тези хора, утре някой друг ще пробва същото. Никога не приемай условията на терористи! Това е закон във Вашингтон. Не четеш ли препоръките на Държавния департамент?
	— Не, не ги чета. Никой не ми ги е изпратил. Уенди, заеми се с парите. А вие, агент Лукас… час по-скоро заловете тези мръсници.

	* * *

	Сандвичът беше сносен.
	Гилбърт Хавъл реши, след като получи парите, да отиде в „Жокей клъб“ и да си поръча истинска пържола. Филе миньон. И бутилка шампанско.
	Допи кафето, без да сваля очи от входа на кметството.
	Началникът на Окръжната полиция бе минал съвсем за кратко. Десетина репортери и телевизионни оператори бяха пренасочени от главния вход към една странична врата. Не изглеждаха особено доволни. След това дойдоха двама души, на които отдалеч им личеше, че са федерални агенти. Мъж и жена. И още не се бяха появили. Определено разследването се водеше от Бюрото. Е, така си и знаеше.
	Нищо изненадващо.
	Хавъл погледна часовника си. Време беше да се връща в тайната квартира и да поръча хеликоптера. Още много приготовления му оставаха Планът за прибиране на парите бе сложен… но не толкова, колкото планът за измъкване след това.
	Хавъл плати сметката (със стари, измачкани еднодоларови банкноти) и си сложи палтото и шапката. Излезе от кафенето и бързо тръгна по една странична уличка, вперил поглед в земята. Метростанция „Джудишъри Скуеър“ се намираше до самото кметство, но той знаеше, че полицията или федералните ще я наблюдават, затова се запъти към булевард „Пенсилвания“, откъдето да вземе автобус за Югоизточния район.
	Бял мъж в квартал на чернокожи.
	Животът понякога ни поставя в комични ситуации.
	Гилбърт Хавъл излезе от уличката и пое по една по-широка пряка към „Пенсилвания“. Светна зелено. Хавъл тръгна да пресича. Изведнъж с периферното си зрение забеляза тъмна сянка отляво. Обърна глава. Помисли си: „По дяволите, не ме вижда! Не ме вижда, не ме…“
	— Хей! — изкрещя.
	Шофьорът на големия камион четеше някаква фактура. Навлезе на кръстовището на червено, с пълна скорост. В последния момент вдигна ужасено очи. С пронизително свирене на спирачки камионът блъсна Хавъл.
	— Господи! Господи, не… — изкрещя шофьорът.
	Камионът блъсна Хавъл в една паркирала кола.
	Шофьорът изскочи и загледа ужасено.
	— Защо не гледате! Не беше моя грешката! — заоправдава се той. После забеляза, че е минал на червено: — О, господи.
	Двама души тичаха към местопроизшествието. Шофьорът се поколеба за миг, но страхът надделя и той скочи отново в камиона. Натисна газта, върна на заден ход, после изчезна с пълна скорост зад близкия ъгъл.
	Случайните минувачи, двама мъже около трийсетте, дотичаха до Хавъл. Единият се наведе, за да провери пулса му. Другият остана като вцепенен, вперил поглед в голямата локва кръв.
	— Този камион — прошепна — просто избяга! Избяга! — Обърна се към приятеля си: — Мъртъв ли е?
	— Да. Мъртъв е.


>>	3.

	_12:45_
	„Къде е?“
	Маргарет Лукас лежеше по корем на едно възвишение край Околовръстното.
	По шосето се точеше безкрайна върволица коли.
	Тя отново погледна часовника си.
	„Къде си?“ — мислено се обърна към престъпника.
	Коремът я болеше, гърбът я болеше, раменете я боляха.
	Нямаше начин да поставят подвижен пост близо до мястото за предаване на парите, без да бъдат забелязани от изнудвача. Затова ето я тук, с дънки, яке и обърната с козирката назад шапка, като снайперист или наемен убиец, легнала на твърдата като камък земя. Киснеха тук вече цял час.
	— Бучи като река — отбеляза Кейдж.
	— Кое?
	— Движението по магистралата.
	Той също лежеше по корем, до нея, бедрата им почти се опираха — както биха лежали двойка влюбени на някой плаж, наблюдавайки залеза. Внимателно оглеждаха полето на сто метра наоколо. Гледаха, разбира се, и мястото, където бяха оставили парите, близо до Галоус Роуд — да, „галоус“ — бесилка, толкова очевидна игра на думи, че никой не сметна за нужно да го отбележи.
	— Знаеш ли как става? — продължи Кейдж. — Нещо ти влиза в главата и ти се опитваш да не мислиш за него. Не можеш обаче да не мислиш. И ето, звучи като река и това си е.
	На Лукас движението по магистралата не й звучеше като бучене на река. Звучеше й като бръмчене на коли и камиони.
	Къде се бави този престъпник? Двайсет милиона го чакат, а него никакъв го няма!
	— Къде е, по дяволите? — промърмори друг глас.
	Беше на мрачен мъж около трийсетте, подстриган по военному, с армейска стойка. Ленърд Харди работеше в Полицейското управление на окръг Колумбия и беше тук, защото макар че разследването се водеше от ФБР, не беше зле в операцията да участва и представител на местната полиция. Лукас обикновено се противопоставяше на включването на чужди елементи в екипа й, но познаваше Харди от регионалното управление и нямаше нищо против присъствието му — стига да се държи както досега, а именно — да кротува и да не досажда на „батковците и каките“.
	— Защо закъснява? — повтори Харди, очевидно, без да очаква отговор.
	Лежеше с химикалка и бележник в невероятно чистите си ръце с безупречно подрязани нокти и не спираше да си води бележки за докладите пред началника си и кмета.
	— Нещо при теб? — прошепна Лукас на Тоби Гедър, къдрокос млад агент, загърнат в подобно на нейното тънко тъмносиньо яке.
	Гелър, също около трийсетте, имаше весело момчешко лице и намираше радостта от живота вън всичко, що съдържа микрочипове. Той се взря в един от трите преносими видеомонитора пред себе си. След това натрака нещо на лаптопа си и погледна екрана.
	— Нищо — отвърна накрая.
	Ако в радиус от сто метра имаше живо същество, по-голямо от енот, апаратурата на Гелър щеше да го засече.
	След като кметът даде разрешението си за плащането, парите минаха по доста заобиколен път, докато стигнат местоназначението си. Лукас и Гелър накараха помощника на Кенеди да ги занесе на един адрес около Девета улица — малък гараж на една пряка от главната щабквартира на ФБР.
	Там Гелър прехвърли банкнотите в две големи раници КЛ 19 на „Бъргъс секюрити системс“, чийто плат изглеждате като обикновен брезент, но имаше втъкани миниатюрни медни жички — високоефективна антена. Предавателите бяха в дръжките, а батериите — в пластмасовите копчета от долната страна. Раниците излъчваха сигнал, по-чист от сигнала на Си Би Ес. Той се улавяше от Глобалната спътникова система и можеше да бъде заглушен само от няколкосантиметров метален слой.
	Гелър смени и бандеролите на няколко пачки стодоларови банкноти със свои собствени — в хартията бяха вкарани ултратънки ламинирани предавателни пластинки. Дори престъпникът да премести парите в други чанти или да ги разпредели между съучастници, Гелър пак можеше да ги проследи в радиус от сто километра.
	Оставиха парите на определеното място, всички агенти се изтеглиха и голямото чакане започна.
	Лукас си знаеше урока по криминална психология. Изнудвачите и похитителите, искащи откуп, често се отказват точно преди да вземат парите. Психопат, който е готов да убие двайсет и трима души, обаче няма да се огъне. Не разбираше защо престъпникът дори не се завъртя около мястото за предаване на откупа.
	Потеше се: времето бе необичайно топло за този сезон и въздухът беше направо мокър. Като през есента. Маргарет Лукас мразеше есента. По-скоро би предпочела да лежи в снега, отколкото в това чистилище.
	— Къде си? — промърмори отново тя. — Къде?
	Тя се намести леко, за да облекчи болката в бедрата си. Беше мускулеста, но слаба. Нервно огледа околността през сложната сензорна система на Гелър, която щеше да открие престъпника много преди сиво-сините му очи да го забележат.
	— Хмм. — Си Пи Ардъл, едър сержант, с когото Лукас бе работила на няколко пъти, притисна слушалката до ухото си и заслуша. Кимна с плешивата си бледа глава и погледна Лукас: — Обаждат се от поста на Чарли, никой не е спирал на шосето и не е влизал в гората.
	Лукас изръмжа. Може би все пак грешеше. Беше си мислила, че престъпникът ще дойде за парите от запад, през една ивица дървета на малко по-малко от километър от магистралата. Предполагаше, че ще се появи с „Хамър“ или „Рейндж ровър“, ще грабне едната раница — жертвайки другата в полза на по-бързото оттегляне — и ще изчезне отново в гората.
	— При Браво как е?
	— Ще проверя — отвърна Си Пи.
	Той работеше много често под прикритие заради нещастието да прилича на наркотрафикант от Манасас или на член на бандата „Ангели на ада“. Изглежда, беше най-търпеливият, защото, откакто лежаха тук, не бе преместил сто и двайсет килограмовото си туловище дори със сантиметър. Свърза се с най-южния пост.
	— Нищо — заяви след това. — Само няколко деца с велосипеди. Никой по-възрастен от дванайсет години.
	— Нашите хора не са ги изгонили, нали? — осведоми се Лукас. — Децата имам предвид.
	— Не.
	— Добре. Обади им се да продължават все така.
	Времето течеше. Харди водеше записки. Гелър тракаше по клавиатурата. Кейдж се суетеше нервно, Си Пи не помръдваше.
	— Жена ти сърди ли се? — попита Лукас. — Като работиш на празник.
	Кейдж вдигна рамене. Това бе любимият му жест. Можеше да издаде цял речник на различните начини за вдигане на рамене. Беше старши агент в главната щабквартира на ФБР и макар че поемаше задачи из цялата страна, работеше най-често в Окръга; често се срещаха с Лукас. Както и с шефа й, разбира се, началника на регионалното управление във Вашингтон. Тази седмица обаче, по стечение на обстоятелствата, главен специален агент Рон Коси се случи насред бразилската джунгла, където прекарваше първия си отпуск от шест години насам. Затова Лукас се зае със случая. За което немалка роля изиграха връзките на Кейдж.
	Тя чувстваше известно неудобство да кара Кейдж, Гелър и Си Пи да работят в празничен ден. Всеки от тях бе планирал да прекара вечерта или с приятелка, или със съпруга. Колкото до Лен Харди, радваше се, че е тук — той имаше особени причини да си търси занимание през празниците. Затова тя не се поколеба да го включи в екипа по разследването СТРЕЛМЕТ.
	Самата Лукас живееше в добре обзаведена къща в Джорджтаун, пълна с антикварни мебели, бродерии и гоблени, лично производство, богата колекция от различни видове вино, почти петстотин книги, повече от хиляда компактдиска и не съвсем чистокръвния лабрадор Жан-Люк. Беше чудесно място за прекарване на почивните дни, но от нанасянето си преди три години Лукас нито веднъж не се възползва от възможностите й. Преди пейджърът й да иззвъни тази сутрин, за да я натоварят със случая СТРЕЛМЕТ, тя планираше да прекара нощта, охранявайки информатора от Отдела по образованието Гари Мос, с чиято помощ ФБР разнищи злоупотребите със средствата за строежи на училища. Мос бе снабден с устройство за подслушване и успя да улови добри разобличаващи разговори. Скоро обаче го разкриха и на следващия ден домът му бе взривен и двете му дъщери едва не загинаха. Мос изпрати семейството си при роднини в Северна Каролина, а сам беше под охрана. Лукас отговаряше за сигурността му и разследваше взрива в къщата му. Когато се появи Гробокопача обаче, Мос се превърна в обикновен досаден наемател в много скъпия жилищен комплекс, известен още като „Девета улица“ — главната щабквартира на ФБР.
	Тя отново огледа полето. Никаква следа от изнудвача.
	— Сигурно _той_ ни следи — предположи един агент, клекнал зад близкото дърво. — Искаш ли да претърсим района?
	— Не.
	— Това е стандартна процедура — настоя агентът. — Можем да използваме пет-шест цивилни коли. Никой няма да забележи.
	— Прекалено е рисковано.
	— Хмм, сигурна ли си?
	— Да.
	Подобни лаконични диалози бяха спечелили на Лукас репутация на най-надменната личност във ФБР. Тя обаче смяташе, че надменността не е непременно лошо качество. Тя създава респект у подчинените и кара шефовете да те забележат.
	Изведнъж някой извика името й в слушалката. Тя потръпна, като позна гласа на заместник-началника на Бюрото.
	— Казвайте — рече в микрофона.
	— Имаме проблем.
	Лукас мразеше прекадения драматизъм.
	— Какъв? — попита рязко.
	— Близо до кметството са блъснали човек, бял мъж, шофьорът е избягал. Пострадалият е загинал. Няма документи за самоличност. Нищо, само един ключ и малко пари. Никакъв адрес. Полицаят, който е поел случая, чул за изнудвача и понеже катастрофата е станала близо до кметството, решил, че може да има връзка.
	Тя веднага разбра:
	— Сравнили са отпечатъците? Неговите и от бележката са се оказали едни и същи, така ли?
	— Да. Загиналият е написал писмото. Той е партньорът на убиеца.
	Лукас си спомни един пасаж от бележката:
	„Ако ме убиете, той ще продължи да убива. Нищо не може да спре Гробокопача…“
	— Трябва да откриете убиеца, Маргарет — каза заместник-началникът. Замълча за момент, явно за да си погледне часовника, и добави: — Имате три часа.

	* * *

	„Оригинален ли е?“ — чудеше се Паркър Кинкейд.
	Наведен над листа, той внимателно го оглеждаше със силната си лупа с десетократно увеличение. От посещението на Джоан бяха минали вече няколко часа, но той още не можеше да преодолее тревогата, която му бе причинила, въпреки че се стараеше да намери утеха в работата си.
	Документът, който изследваше, лист пожълтяла хартия, беше запечатан в прозрачно пластмасово фолио, но въпреки това той го пипаше изключително внимателно. Сякаш милваше бебе. Нагласи лампата и се взря в ченгелчето на буквата _у_.
	„Оригинален ли е?“
	_Изглеждаше_ оригинален. Но в професията си Паркър Кинкейд се беше научил да не се поддава на първи впечатления.
	Страшно му се искаше да докосне документа, да почувства грубата хартия, произведена с толкова малко киселина, че бе издържала така дълго, сякаш бе от стомана. Искаше да усети леката грапавина на буквите, изписани с желязно-галидово мастило, които чувствителните му пръсти щяха да разчетат като слепец — брайловата азбука. Не смееше обаче да извади листа от пластмасовата му обвивка — дори нищожно количество мазнина от кожата му заплашваше да повреди крехкия документ. Което щеше да причини катастрофална загуба на стойност около петдесет хиляди долара.
	_Ако_ беше оригинален.
	На горния етаж Стефи придружаваше Марио из свръхестествения му свят. Роби седеше в краката на Паркър в компанията на Хан Соло и Чубака. Кабинетът в мазето бе уютна стая с ламперия от тиково дърво и тъмнозелени килими. По стените висяха документи в рамки — по-малоценните експонати от колекцията на Паркър. Писма от Удроу Уилсън, Франклин Делано Рузвелт, Боби Кенеди, художника на Дивия Запад Чарлс Ръсел. И много други. Едната стена бе посветена на фалшификатите, попаднали на Паркър по време на професионалната му кариера.
	Любимата стена на Паркър обаче бе точно срещу него. На нея висяха детски рисунки и стихотворения, събирани през последните осем години. От драсканици и разкривени печатни букви до ръкописни образци от почерците на децата. Той често спираше работа, за да ги погледа. Те му бяха дали идеята да напише книга за това как промените в почерка отразяват развитието на детето.
	Сега седеше на удобния си стол пред безупречно чистата си бяла работна маса. Обикновено пускаше радио, слушаше джаз или класическа музика, но тази сутрин в Окръга бе извършено някакво ужасяващо масово убийство и всички станции излъчваха специални репортажи за него. Паркър не искаше Роби да слуша ужасиите за касапницата, особено след спомените за Лодкаря.
	Той се наведе над писмото като бижутер над красив жълт камък, който е готов да обяви за фалшификат, но въпреки това тайно се надява да се окаже рядък топаз.
	Роби се изправи и погледна писмото.
	— Какво е това?
	— Докараха го вчера с камиона — отвърна Паркър.
	Присви очи и заоглежда главното _К_, което може да се напише по десетки различни начини и затова е много полезна буква при анализа на документи.
	— А, бронираната кола ли? Готина е.
	„Готина“, да. Само че това не даваше отговор на въпроса на момчето.
	— Чувал ли си за Томас Джеферсън? — продължи Паркър.
	— Третият президент. Живял е във Вирджиния. Като нас.
	— Точно така. Един човек мисли, че това писмо е писано от него. Искат да проверя дали наистина е така.
	Едно от най-трудните неща в разговорите с Роби и Стефи бе да им обясни с какво се занимава. И не толкова същността на професията на графолога. Депата не можеха да разберат защо им е на хората да фалшифицират писма и документи и след това да твърдят, че са истински.
	— Какво пише? — поинтересува се момчето.
	Паркър не отговори веднага. О, отговорите не го притесняваха. Обичаше загадките — най-голямата страст в живота му бяха главоблъсканиците, ребусите и игрите на думи. Вярваше, че отговорите са нещо много важно, и никога не пренебрегваше въпросите на децата си. Когато родителите кажат. „По-късно“, обикновено искат да се измъкнат от неудобно положение с надеждата детето да забрави за какво е питало. Съдържанието на това писмо обаче беше строго поверително.
	— Това е писмо от Джеферсън до голямата му дъщеря — отговори след кратко замисляне.
	Така беше. Паркър обаче не продължи и не обясни на Роби, че темата на писмото е Мери, втората дъщеря на третия президент, починала от наследствено заболяване, покосило няколко години преди това съпругата на Джеферсън. Писмото гласеше:
	„Тук, във Вашингтон, живея като под мрачен покров. Образът на 1 юли, препускаща с коня си покрай верандата въпреки молбите ми да внимава повече, не ми дава мира…“
	Паркър, безпогрешният специалист по почерците, се стараеше да не позволи мъката, лъхаща от тези думи, да се предаде и на него. Налагаше си да се съсредоточи, въпреки че тъжният образ на баща, лишен от едното си дете, все се натрапваше в съзнанието му.
	„Мрачен покров…“
	„Съсредоточи се!“
	Той се замисли върху начина, по който Джеферсън говореше за момичето. Въпреки че малкото й име бе Мери, той я наричаше Поли, по фамилия, типично в негов стил. Това звучеше автентично. Също и някои събития, за които се говореше в писмото — бяха се случили в живота на президента горе-долу по времето, когато се предполагаше, че е било написано писмото.
	Да, поне що се отнася до текста, документът изглеждаше оригинален.
	Това обаче бе половината от работата. Специалистите по изследване на документи не са само лингвисти и историци, занимават се с много по-сложни научни анализи. Налагаше се Паркър да изследва по-подробно писмото.
	Тъкмо смяташе да го сложи на един от микроскопите си „Баух и Лам“, когато някой позвъни на външната врата.
	„О, не…“
	Паркър затвори очи. Джоан се е върнала. Сигурен беше. Прибрала си е кучетата и пак идва да му сервира поредните изненади, с които да усложни допълнително живота му. Може би дори водеше чиновничката от социалната служба. Изненадващо нападение…
	— Аз ще отворя — предложи Роби.
	— Не — спря го рязко Паркър.
	Прекалено рязко. Момчето се сепна.
	Паркър се усмихна:
	— Аз ще отида.
	Стана и се качи на горния стаж.
	Беше бесен. Бе твърдо решен да осигури подобаващо забавление на хухалите за Нова година въпреки усилията на майка им да развали всичко. Отвори рязко външната врата.
	— Здравей, Паркър.
	Няколко секунди му бяха нужни, за да си спомни името на високия среброкос мъж. Не беше виждал агент Кейдж от години.
	Не познаваше жената, застанала до него.


>>	4.

	_13:15_
	— Как я караш, Паркър? Не си очаквал да видиш точно мен в такъв ден, нали?
	Агентът почти не се беше променил. Може би бе побелял малко повече. И отслабнал. Сега изглеждаше по-висок отпреди. Паркър си спомни, че Кейдж е точно петнайсет години по-възрастен от него. И двамата бяха родени през юни. Зодия Близнаци.
	С периферното си зрение Паркър забеляза как Роби и съконспираторката му, Стефи, надничат от другия край на коридора. В дом с малки деца мълвата за пристигането на гости се разпространява с мълниеносна скорост. Двете хлапета се запромъкваха плахо към вратата, без да свалят поглед от Кейдж и жената.
	Паркър се обърна и приклекна.
	— Вие двамата нямате ли си занимание в стаята? Нещо много важно?
	— Не — отвърна Стефи.
	— Ъъ — потвърди Роби.
	— Е, аз мисля, че имате.
	— Какво?
	— Колко конструктора са разхвърляни по пода? Колко колички?
	— Две.
	— Две или _двеста_?
	— Ами…
	— Веднага горе… Качвайте се горе, ако не искате чудовището да ви хване. Искате ли да се срещнете с чудовището? _Искате_ ли?
	— Не! — изкрещя Стефи.
	— Тръгвайте тогава — усмихна се Паркър. — И оставете татко да поговори с приятелите си.
	— Е, „приятели“ е доста пресилено — отбеляза Кейдж, след като децата се прибраха. — Не мислиш ли, Паркър?
	Паркър не отговори. Затвори вратата зад гърба си и огледа жената. Беше около трийсетте, с издължено, красиво лице. Бледо, не безжалостно изпечено като на Джоан. Тя не гледаше Паркър, а наблюдаваше през един прозорец как Роби се качва по стълбите. После протегна ръка. Пръстите й бяха дълги и яки. Стисна силно ръката му и се представи:
	— Маргарет Лукас. ЗГА на вашингтонското регионално управление на ФБР.
	Паркър си спомни, че в Бюрото съкращението за заместник главен агент, „ЗГА на управление“, често се произнасяше като „сган управление“. Подробност от предишния му начин на живот, за която не се беше сещал от години.
	— Ще може ли да влезем за малко? — добави тя.
	Родителският му инстинкт веднага заработи:
	— Имате ли нещо против да останем навън? Децата…
	Очите й проблеснаха и той се запита дали не се е обидила. Толкова по-зле за нея: единствената представа на децата за Бюрото се изграждаше от образите на Скъли и Мълдър, зърнати в някой кадър от „Досиетата X“, когато ги оставяше да спят у приятели. Нямаше намерение да променя нещата.
	— Няма проблем — отговори Кейдж от името и на двамата. — Хей, последния път, когато те видях… човече, доста време мина оттогава. Бяхме се събрали заради Джими, помниш ли, онази среща на Девета улица.
	— Да.
	Това всъщност бе и последният ден на Паркър Кинкейд в главната щабквартира на ФБР. Стояха в големия вътрешен двор, обградени от мрачните каменни постройки. Все още получаваше по някой имейл за това, колко хубава реч е произнесъл в памет на Джим Хуанг, един от бившите му помощници. Беше загинал при първата си полева задача.
	Паркър замълча.
	Кейдж кимна по посока на детската стая:
	— Растат.
	— Да — съгласи се лаконично Паркър. — Какво има, Кейдж?
	Агентът кимна към Лукас.
	— Нуждаем се от помощта ви, господин Кинкейд — изстреля бързо тя.
	Паркър наклони глава в очакване.
	— Тук е хубаво — отбеляза Кейдж. — Чист въздух. С Линда трябва да се преместим някой ден. Да си купим малко място. Може би в Лаундън. Гледаш ли новините, Паркър?
	— Слушам ги.
	— А?
	— По радиото. Не гледам телевизия.
	— Да, вярно. Никога не си я обичал. — Кейдж се обърна към Лукас и обясни: — Наричаше я „Страната на пропиляното време“. Четеше много. Паркър е по писменото слово. То е неговата стихия. Разправяше, че и дъщеря ти четяла като побъркана. Още ли е тъй?
	— Убиецът от метрото — досети се Паркър. — Заради него сте дошли.
	— СТРЕЛМЕТ — обясни Лукас. — Така го нарекохме. Убитите са двайсет и трима. Трийсет и седем ранени. Шест деца са пострадали лошо. Има…
	— Какво искате? — прекъсна я той, разтревожен, че децата могат да чуят част от тази равносметка.
	— Много е важно. Нужна ни е помощта ви — натърти Лукас.
	— Какво, за бога, може да искате от мен? Аз не работя вече.
	— Да бе. Сигурно — не скри сарказма си Кейдж.
	Лукас се намръщи, погледна с недоумение първо партньора си, после — домакина.
	Бяха ли го репетирали? Тактиката на изненаданото ченге. Не изглеждаше да е така. Все пак едно друго правило от „Ръководство за самотни родители“ гласеше: „Не оставяй да те баламосват“. Той застана нащрек.
	— Още се занимаваш с анализ на документи — продължи Кейдж. — Името ти е в „Жълтите страници“. Имаш сайт в Интернет. Добър е. Харесва ми синият фон.
	— Аз съм _цивилен_ специалист — изтъкна Паркър.
	— Кейдж ми каза, че сте оглавявали Отдела за анализ на документи цели шест години. Твърди, че сте най-добрият специалист по анализ на писмени материали в страната.
	„Какви тревожни очи — помисли си Паркър. — Сигурно е на трийсет и шест или трийсет и седем. Страхотно тяло, стройно, мускулесто, красиво лице. И все пак на какви неща е била свидетел… Виж тези очи. Като сиво-сини камъчета.“
	Паркър и друг път беше виждал такива очи.
	„Татко, разкажи ми за Лодкаря“.
	— Приемам само частни поръчки. Например дали някое писмо от Дж. Ф. Кенеди е оригинално. Не се занимавам с анализ на веществени доказателства.
	— Предложиха го за началник на регионалното управление на Източния район. Да, да, не се шегувам — продължи Кейдж, сякаш не го беше чул. — Жалко, че не прие.
	Лукас вдигна вежди.
	— Това е отдавна минало — изтъкна Паркър.
	— Така е — съгласи се Кейдж, — но теб още те бива. Нали, Паркър?
	— Говори по същество, Кейдж.
	— Опитвам се да омаломощя противника.
	— Няма да успееш.
	— О, много ме бива. Не помниш ли? — похвали се Кейдж. Обърна се към Лукас: — Разбираш ли, Паркър не се занимаваше просто с анализи, той откриваше престъпници по това, което са написали, по мястото, откъдето са купили хартията или химикалката, такива неща. Той е най-добрият.
	— Тя вече спомена, че си й го казал — сряза го Паркър.
	— Да, да, нещата се повтарят.
	Паркър вече трепереше, но не от студ. Трепереше от страх пред неприятностите, които можеха да му донесат тези хора. Помисли си за хухалите. За празненството им тази вечер. За бившата си жена. Отвори уста да каже на хилавия Кейдж и студенооката Лукас да се махат от живота му, но тя го изпревари:
	— Изслушайте ни само. Заподозреният и партньорът му, убиецът, са замислили сложен план за изнудване. Убиецът ще стреля в най-голямата тълпа на всеки четири часа, като се започне от шестнайсет часа днес, ако кметството не осигури парите. Кметът реши да плати и ние занесохме сумата на определеното място. Престъпникът обаче не се появи. И знаете ли защо? Мъртъв е.
	— Представяш ли си какъв шибан късмет? — намеси се Кейдж. — Тръгваш да прибереш двайсет милиона и те блъска камион.
	— Защо убиецът не дойде да вземе парите? — поинтересува се Паркър.
	— Защото убиецът е инструктиран само да убива — обясни Лукас. — Той няма нищо общо с парите. Класическо разделение на ролите. — Тя изглеждаше изненадана, че Паркър не се досети сам. — Изнудвачът нарежда на убиеца да продължава, докато не му се обади да спре. Така ние сме принудени да го оставим жив. А пък ако го арестуваме, може да постигне споразумение за по-малко наказание, в замяна, на което да накара убиеца да престане.
	— Така че — допълни Кейдж — се налага да заловим убиеца. Вратата зад Паркър започна да се отваря. Той тревожно прошепна на Лукас:
	— Закопчейте си якето.
	— Какво?
	Миг преди Роби да се покаже, Паркър протегна ръка и дръпна ципа й, скривайки тежкия пистолет, закачен на колана й. Тя се намръщи, но той обясни шепнешком:
	— Не искам да вижда оръжието.
	После постави ръка на рамото на сина си:
	— Здрасти, хухал. Какво правиш?
	— Стефи скри устройството за управление.
	— Не съм — изкрещя тя. — Не съм, не съм!
	— Аз щях да победя, но тя го скри.
	Паркър се намръщи:
	— Чакай, устройството за управление не беше ли включено във видеото?
	— Тя го изключи.
	— Стефи-ефи. Устройството да се появи до пет секунди. Едно, две, три…
	— Намерих го!
	— Аз съм на ред! — изкрещя Роби и се втурна към горния етаж.
	Паркър пак забеляза, че Лукас гледа през прозореца как момчето тича по стълбата.
	— Как се казва? — попита тя.
	— Роби.
	— А вие как го нарекохте?
	— Хухал. Така им викам.
	— На „Уаху“ ли? Университетския ви отбор?
	— Не. Това са герои от една книжка на Доктор Сюс. — Паркър се зачуди откъде е разбрала, че е завършил Вирджинския университет. — Виж, Кейдж, съжалявам, но наистина не мога да ви помогна.
	— Нали разбираш какъв е проблемът, стари приятелю? — продължи агентът, без да се впечатли от твърдия му отказ. — Единствената улика, единствената следа към престъпника е бележката на изнудвача.
	— Дайте я на Криминоложкия отдел.
	Лукас стисна устни:
	— Ако се наложи, ще го направим. И ще повикаме психо лингвист от Куонтико. И ще накарам агентите си да проверят всяка проклета фирма за хартия и химикалки в страната. Но…
	— Но се надяваме ти да се заемеш — завърши Кейдж. — Само като погледнеш бележката, можеш да видиш неща, които никой друг няма да забележи. Може би къде се крие. Може би къде ще е следващият удар на убиеца.
	— Стан не може ли да се заеме? — попита Паркър.
	Станли Люис оглавяваше Отдела за анализ на документи на Бюрото. Паркър знаеше, че е способен, той лично го беше назначил навремето. Още помнеше как една вечер седяха на бира и се съревноваваха кой най-добре ще фалшифицира подписа на Джон Ханкок. Люис победи.
	— В момента е на Хаваите, за делото „Санчес“. Дори с изтребител няма да успее да пристигне преди следващия удар.
	— В четири часа е — напомни Лукас.
	— Няма да стане като миналия път, Паркър — каза тихо Кейдж. — Това никога няма да се повтори.
	Лукас отново изгледа озадачено двамата мъже, но Паркър не й обясни какво има предвид Кейдж. Не искаше да говори повече за миналото; прекалено много неприятни спомени му се събраха за един ден.
	— Съжалявам. Ако беше друг ден, може би щях да се съглася. Сега точно не мога.
	Не искаше дори да си помисля какво може да стане, ако Джоан разбере, че участва в разследване на масово убийство.
	— По дяволите, Паркър, какво да направя, за да те убедя?
	— Нямаме нищо — добави гневно Лукас. — Никакви улики. Останат ни броени часове, преди онзи психопат да застреля още хора. Пострадаха деца…
	Паркър рязко вдигна ръка:
	— Ще ви помоля да ме оставите. Желая ви успех.
	Кейдж вдигна рамене и погледна Лукас. Тя подаде на Паркър визитката си със златистата емблема на Министерството на правосъдието. Едно време и Паркър бе имал такива картички.
	— Номерът на клетъчния ми телефон е долу… Вижте, може ли поне, ако имаме някакви въпроси, да ви се обадим?
	Паркър се подвоуми:
	— Може.
	— Благодаря.
	— Сбогом.
	Паркър се прибра и затвори вратата.
	Роби стоеше на стълбите:
	— Кои бяха тези, татко?
	— Мъжът е мой бивш колега.
	— Тази жена пистолет ли имаше?
	— _Видя_ ли пистолет?
	— Да.
	— Е, значи има.
	— И тя ли ти е била колежка?
	— Не, само мъжът.
	— Ааа. Тя е хубава.
	На Паркър му идваше да добави: „за полицайка“, но си замълча.

	* * *

	„Тук, във Вашингтон, живея като под мрачен покров. Образът на Поли, препускаща с коня си покрай…“
	Паркър отново седеше в кабинета си в мазето, този път сам. Осъзна, че мисли за писмото пред себе си като за Н1. Според практиката в лабораторията на ФБР, документите с неустановен произход се означават с буквата Н. Автентичните документи и образците от почерци на известни лица (наричани още „познати“) се отбелязват с П. От години не беше приемал някой писмен източник за Н. Намесата на полицията в личния му живот бе обезпокоителна. Разстрои го почти колкото посещението на Джоан.
	„Забрани Кейдж, забрави Лукас. Съсредоточи се…“
	Той отново се взря в писмото през лупата.
	Сега забеляза, че авторът (бил той Джеферсън, или не) е използвал стоманена писалка: мастилото бе попило по характерен начин в разкъсаните от острия връх целулозни нишки. Много фалшификатори си мислят, че едно време се е писало само с пера, и използват главно такива писалки. През деветнайсети век обаче стоманените писалки били много модерни и Джеферсън е водил по-голямата част от кореспонденцията си с такива.
	Още една точка в полза на автентичността.
	„В тези трудни времена си мисля и за майка ти и въпреки че, скъпа, не искам да добавям към и без това многобройните ти грижи, чудя се дали можеш да намериш оня общ портрет на Поли и майка ти заедно, помниш ли го? Онзи, на който г-н Шабру ги нарисува седнали край кладенеца. Бих искал да го взема, за да могат образите им да ме поддържат в моментите на най-дълбока скръб“.
	Той с мъка се абстрахира от съдържанието на писмото и се взря в една черта, пресичаща сгъвката на листа. В браздата не се беше разляло мастило, следователно писмото е било написано, преди да бъде сгънато. Знаеше, че Томас Джеферсън бил страшно взискателен към качеството на хартията, върху която пише, така че никога не би използвал предварително сгънат лист. Още една точка в полза на документа…
	Паркър вдигна глава и се протегна. Пресегна се и включи радиото. Попадна на нов репортаж за стрелбата в метрото: „… съобщиха, че броят на жертвите се е увеличил на двайсет и четири. Петгодишната Лавел Уилямс почина от раните си. Майка й също е ранена при нападението и състоянието й е критично…“
	Той изключи радиото.
	Отново се наведе над писмото и бавно премести лупата към завършека на една дума, където авторът е вдигнал писалката след последната буква. Краят на буквата изглеждаше типичен за Джеферсън.
	Ами размазването на мастилото?
	От начина, по който мастилото попива в хартията, могат да се извадят много заключения за материала, от който е направен листът, и за времето, когато е изработен. С годините мастилото прониква все по-дълбоко и по-дълбоко между целулозните нишки. При този документ размазването на буквите показваше, че е писан много отдавна — нищо чудно да е било и преди сто години. Паркър обаче запази известни резерви в това отношение, имаше начини и това да се фалшифицира.
	По стълбите долетя тропане от детски крака. Спряха, после, едно след друго, се чуха две силни издумквания — двете хлапета скочиха от третото стъпало.
	— Татко, гладни сме — извика Роби от края на стълбите за мазето.
	— Веднага идвам.
	— Може ли да ни панираш кашкавал?
	— Моля те! — допълни Стефи.
	Паркър загаси ярката лампа на бюрото. Заключи писмото в сейфа. Постоя известно време в мрачната стая, осветена само от една слаба лампа в ъгъла зад стария диван.
	„Бих искал да го взема, за да могат образите им да ме поддържат в моментите на най-дълбока скръб“.
	Тръгна по стълбите за горния етаж.


>>	5.

	_13:45_
	— Оръжието — извика неочаквано Маргарет Лукас. — Искам поддок за оръжието.
	— Какво искаш? — попита Кейдж.
	— Поддок. Подробен доклад — обясни тя. Подчинените й вече бяха свикнали с тези нейни съкращения.
	— След минутка идва — обади се Си Пи Ардъл.
	Намираха се в стая без прозорци в новия Стратегически информационно оперативен център на ФБР на петия етаж в щабквартирата на Девета улица. Помещението бе голямо почти колкото футболно игрище, наскоро дори го разширяваха, за да могат агентите да работят едновременно по пет сериозни случая.
	Кейдж се приближи до Лукас и прошепна:
	— Чудесно се справяш.
	Тя не отговори. Погледна отражението си в един от огромните видеоекрани на отсрещната стена, върху който се виждаше бележката на изнудвача.
	„Наистина ли? — помисли си тя. — Наистина ли се справям добре?“
	Надяваше се да е така. Горещо се надяваше. В Бюрото съществуваше поверие, че на всеки агент му се предоставя само един златен шанс в кариерата. Само един шанс да го забележат, само един шанс да израсте изведнъж в йерархията.
	Е, дяволски сигурно бе, че това е нейният. ЗГА да ръководи толкова важно разследване. Такива неща почти не се случваха.
	Тя премести поглед от отражението си към разкривените букви на бележката.
	„За какво не съм се сетила още?“
	Отново премисли всичко, за което се _беше_ сетила. Беше изпратила отпечатъците на мъртвия изнудвач във всички основни картотеки за пръстови отпечатъци по света. Бе натоварила трийсетина полицаи с издирването на шофьора на камиона, в случай че престъпникът е промълвил някакви предсмъртни слова (и бе накарала чудотвореца Кейдж да осигури имунитет срещу съдебно преследване на шофьора, ако случайно го открият). Други две дузини агенти търсеха очевидци. Проверяваха стотици регистрационни номера. Проверяваха телефонните разговори на кметството за последните две седмици. Беше предвидила…
	Телефонът прекъсна мислите й. Лен Харди понечи да вдигне, но Кейдж го изпревари. Харди бе свалил шлифера и сега стоеше по бяла полиестерна риза на тънки кафяви ивици, панталони с остър като бръснач ръб и кафява вратовръзка. Въпреки едночасовото лежане в полето късо подстриганата му коса беше изрядна и по дрехите му нямаше и една песъчинка. Приличаше повече на проповедник от „Свидетели на Йехова“, който всеки момент ще започне да раздава листовки за спасението на душите. Лукас, въоръжена с новия си „Глок 10“, гледаше на .38-калибровия „Смит и Уесън“ на хълбока на Харди като на красива, но безполезна играчка.
	— Вървят ли нещата, детектив? — попита Лукас, след като Кейдж измъкна слушалката изпод носа му и той направи кисела физиономия.
	— Вървят, всичко е тип-топ — промърмори иронично Харди.
	Тя се засмя на израза — знаеше, че е типичен за Средния Запад. Попита го дали е оттам.
	— Израсъл съм в околностите на Чикаго, „под Чикаго“, както казват там, въпреки че родният ми град е в северозападната част на щата.
	Той седна. Усмивката на Лукас се стопи. „Всичко е тип-топ…“
	Кейдж затвори телефона.
	— Поддокът ти е готов. Обадиха се от „Огнестрелни оръжия“. Използвал е картечен пистолет „Узи“. На около година, цевта е сериозно износена. Това оръжие доста е поработило. Заглушител със стъклена вата. Саморъчна изработка. Не е купен. Убиецът знае какво върши.
	— Добре! — извика Лукас към Си Пи Ардъл в другия край на стаята. — Накарай някого да прегледа Интернет страниците за изработка на самоделни заглушители и за пригаждане на автомати „Узи“ за работа с картечна лента. Искам адресите на последните посетители.
	— Разрешено ли е да се дава такава информация? — поинтересува се Си Пи.
	— Само със съдебна заповед, но вие ги накарайте да си помислят, че са задължени да съдействат. Бъдете _убедителни_.
	Агентът поговори по телефона няколко минути, после докладва:
	— Комтех ще се заеме.
	Имаше предвид Компютърно техническия отдел на ФБР със седалище в Мериленд.
	— Ей, хрумна ми нещо — възкликна Лукас.
	Кейдж вдигна въпросително вежди.
	— Защо не вземем онзи пич от „Личен състав“? — продължи тя.
	— Кого?
	— Той изследва почерците на кандидатите за работа и по това определя характера им.
	— Това се прави и в Окръжното управление — отбеляза Харди. — Така създават работа на психолозите.
	— Накъде биеш? — попита Си Пи. — Нали вече го изпратихме в Куонтико?
	Копие от бележката бяха изпратили в Бихейвиористичния отдел на Бюрото в Куонтико за психолингвистичен профил. Тоби Гелър вече чакаше резултатите пред един компютър.
	— Не, не — отвърна Лукас, — там ще го сравнят с предишни случаи и ще определят степента на образование и коефициента му на интелигентност. Говоря за профил на характера. Графоанализ.
	— Няма смисъл — чу се глас зад гърба й.
	Лукас се обърна. Някакъв мъж с дънки и кожено яке тъкмо влизаше в лабораторията. Носеше пропуск за посетител на врата си и голямо куфарче в ръка. Бяха й нужни няколко секунди, за да го познае.
	Кейдж понечи да каже нещо, но си замълча. Може би се опасяваше да не уплаши новодошлия.
	— Арти ме пусна — обясни Паркър Кинкейд. Арти беше пазачът на служебния вход. — Още ме помни. След толкова години.
	Кинкейд се стори съвсем променен на Лукас. У дома си имаше вид на свадлив стар ерген. Развлеченият пуловер и широките панталони засилваха това впечатление. В сегашното си облекло приличаше повече на „себе си“.
	— Здравейте, господин Кинкейд — поздрави го с кимване тя. — Кое няма смисъл?
	— Да си губите времето с графоанализ. Не можете да познаете характера на човека по почерка му.
	Поучителният му тон я стъписа.
	— Мислех, че много хора го правят.
	— Също така много хора гледат на карти и говорят с починалите си роднини в отвъдното. Това е шарлатанство.
	— Чувала съм, че върши работа — настоя тя.
	— Пълна загуба на време — заяви делово той. — Ще се съсредоточим върху други неща.
	— Ами… добре — склони Лукас; надяваше се да успее да го изтърпи.
	— Здравей, Паркър — заговори Кейдж. — Познаваш ли Тоби Гелър? Тази вечер ще ни помага с компютрите и комуникационните системи. Хванахме го на път за един ски курорт във Върмонт.
	— В Ню Хемпшир — поправи го агентът; обърна вечно усмихнатото си лице към Паркър. — За извънредно заплащане съм готов на всичко. Дори да вържа тенекия на жена. Здравей, Паркър, слушал съм много за теб.
	Двамата мъже си стиснаха ръцете.
	Кейдж кимна към друго бюро:
	— Това е Си Пи Ардъл, от регионалното управление. Никой не знае какво означава съкращението Си Пи, но на всички е известен така. Подозирам, че и самият той не знае.
	— По едно време знаех — отвърна лаконично Си Пи.
	— А това е Лен Харди. Той е офицерът ни за свръзка с полицията.
	— Радвам се да се запознаем, сър — поздрави Харди.
	Кинкейд му стисна ръката:
	— Няма нужда от това „сър“.
	— Дадено.
	— Криминология ли работиш, или си детектив?
	— Всъщност работя в Статистическия отдел — отвърна смутено Харди. — Всички други бяха по задачи, затова избраха мен.
	— Къде е бележката? — обърна се Паркър към Лукас. — Оригиналната.
	— В Криминоложкия отдел. Исках да потърсим още някой и друг отпечатък.
	Кинкейд се намръщи, но преди да отвори уста, Лукас побърза да допълни:
	— Казах им да използват само лазера, без нинхидрин.
	Той вдигна вежди:
	— Добре… работили ли сте криминология?
	Стори й се, че макар да одобрява решението й за химическия анализ, той се опитва да я предизвика.
	— Спомних си какво сме учили в Академията — отвърна хладно тя и се зае с телефона.
	— Какво е това? — попита Харди. — Мин…
	— Нинхидринът се използва обикновено за снемане на пръстови отпечатъци от хартия — обясни Лукас, докато набираше.
	— Но — довърши мисълта й Кинкейд — унищожава грапавините по листа. Никога не трябва да се използва, ако ще анализирате почерка на документа.
	Лукас се обади в Криминоложкия отдел. Лаборантът й докладва, че не е открил други отпечатъци и че веднага ще изпратят някого да донесе документа в оперативния център. Тя предаде думите му на другите от екипа.
	Кинкейд кимна.
	— Защо си промени решението? — поинтересува се Кейдж. — Как реши да дойдеш?
	Кинкейд помълча няколко секунди, после отговори:
	— Знаеш ли, за тези деца, които спомена? Ранените в метрото. Едно от тях починало в болницата.
	— Лавел Уилямс — каза също толкова сериозно Лукас. — Научих за това.
	Кинкейд се обърна към Кейдж:
	— Ще ви помогна само при едно условие. Никой, освен членовете на екипа да не знае за участието ми. Ако нещо се разчуе, независимо на кой етап на разследването, напускам. Не искам дори да се разбере, че ви познавам.
	— Ако това искате, господин Кинкейд… — започна Лукас.
	— Паркър.
	— Дадено — съгласи се Кейдж. — Може ли да попитам за причините?
	— Заради децата.
	— Ако се тревожиш за сигурността им, ще поставим охрана пред дома ти. Толкова агенти, колкото сметнеш…
	— Страх ме е от бившата ми жена.
	Лукас го изгледа с недоумение.
	— От развода ни преди четири години аз се грижа за тях — обясни Кинкейд. — Една от причините да останат при мен е това, че работя вкъщи и професията ми не носи никакви рискове нито за тях, нито за мен. Затова се занимавам само с цивилни поръчки. Сега жена ми е решила да преразгледа въпроса за настойничеството. Не мога да позволя да научи за участието ми в това разследване.
	— Няма никакъв проблем, Паркър — увери го Кейдж. — Ще работиш инкогнито. Как искаш да те наричаме?
	— Наричайте ме, ако щете Филанкишията или Томас Джеферсън, само не и с истинското ми име. Утре в десет Джоан ще се появи вкъщи с някакви подаръци за децата. Ако научи, че в навечерието на Нова година съм ги оставил сами, за да работя по разследване… ще стане лошо.
	— Какво обяснение им даде? — поинтересува се Лукас.
	— Че някакъв приятел е заболял и трябва да го навестя в болницата. — Той размаха пръст към Кейдж: — Мразя да ги лъжа. _Мразя._
	Лукас си спомни хубавото му момченце.
	— Ще направим всичко, което зависи от нас — увери го тя.
	Той я погледна в очите (което се удаваше на много малко мъже) и каза:
	— Не искам каквото зависи от вас. Или ще запазите участието ми в тайна, или се махам.
	— Така ще бъде — отсече тя.
	Погледна останалите. Си Пи, Гелър и Харди кимнаха.
	Кинкейд свали якето си и го остави на един стол:
	— Добре. И така, какъв е планът?
	Лукас започна да му разказва за хода на разследването. Кинкейд само кимаше, без да пророни дума. Тя опита да прочете по лицето му дали одобрява действията й. Накрая завърши:
	— Кметът скоро ще излезе с обръщение към убиеца. Предложи да дадем парите на него. Няма да го каже направо, само ще намекне. Надяваме се убиецът да се свърже с нас. Парите са в няколко торби с предаватели в сейфа на хранилището. Можем да му ги доставим, когато поиска.
	— После Тоби ще го проследи до бърлогата му — продължи Кейдж. — Тактическият отряд на Джери Бейкър е в бойна готовност. Ще го пипнем, когато се прибере в скривалището си. Или ще му устроим засада по пътя.
	— Каква е вероятността да го подмамите с парите?
	— Не знаем — отвърна Лукас. — От бележката се вижда, че изнудвачът, онзи, който загина при катастрофата, е доста тъпичък. Ако и партньорът му, Гробокопача, е същият малоумник, може да не се подлъже.
	От лекциите по психология на престъпността в Академията Лукас помнеше, че по-слабо интелигентните престъпници са по-подозрителни от по-умните. Никога не импровизират, дори при промяна на обстоятелствата.
	— Което означава — обясни тя, — че може да продължи да избива хора по начина, по който са го инструктирали.
	— Дори не знаем дали убиецът ще чуе изявлението на Кенеди — добави Кейдж. — Може да не постигнем нищо, но просто нямаме никаква улика.
	Лукас забеляза, че Кинкейд гледа Бюлетина за особено тежки престъпления, оставен на една маса. В този брой се описваше взривът в къщата на Гари Мос. Тези бюлетини съдържат подробно описание на престъплението и служат за информация на полицаите, които може да поемат разследването, след като е стигнало до някакъв етап. Тук се описваше как децата на Мос едва оцелели от пожара.
	Паркър Кинкейд гледа бюлетина по-дълго, отколкото му се искаше. Очевидно докладът за покушението срещу близките на информатора го разтревожи.
	„Двете деца успели да се измъкнат от горящата сграда само с леки обгаряния“.
	Най-сетне той отмести очи. Огледа оперативния център, телефоните, компютрите, бюрата. Погледът му спря върху монитора, показващ бележката на изнудвача.
	— Не можем ли да работим другаде?
	— Това е оперативният център. Какво му е? — учуди се Лукас.
	— Не ни е необходимо толкова много пространство, освен това повечето от апаратурата не ни върши никаква работа.
	Лукас се замисли:
	— Имаш ли друго предложение?
	— Да се качим горе — отвърна разсеяно Кинкейд, без да сваля поглед от бележката. — На горния етаж.

	* * *

	Паркър влезе в лабораторията за анализ на документи и огледа познатата му апаратура.
	Два бинокулярни стереомикроскопа „Лайц“ с източник на светлина „Волпи интралукс“, стар апарат за спектрален анализ на „Фостър и Фриман“ VSC4 и най-новия му компютризиран събрат — VSC200, с източник на поляризирана светлина „Рофин“ и пригоден за работа под DOS и Windows. Освен това един жестоко експлоатиран апарат за електростатичен анализ „Фостър и Фриман“ и апарат за тънкослойна и газова хроматография за анализ на мастило и следови улики.
	Погледна и големите витрини, покрай които всеки ден между девет и четири минаваше безкрайна върволица посетители, участници в туристическата обиколка на главната щабквартира на ФБР. Сега коридорът бе мрачен и зловещ.
	Останалите членове на екипа си намериха места по бюрата и работните маси. Стаята бе претрупана с апарати, миризлива и неудобна като всяка истинска работеща лаборатория. Паркър я предпочиташе пред лъскавия оперативен център, защото вярваше в нещо, научено от баща си — историк, специалист по Войната за независимост. „Воювай винаги на позната територия“ — бе казал професорът на сина си. Не го беше обяснил на Лукас, защото Уилям Кинкейд обичаше да казва и друго: „Не е необходимо да споделяш всички тайни със съюзниците си“.
	Паркър хвърли поглед в кабинета на Стан Луис. Видя книгите, които сам бе използвал, когато работеше в този отдел: „Документи със съмнителен произход“ от Харисън, „Въведение в анализа на почерци“ от Хаузли и Фармър и „Изследване на документи с неизяснен произход“ от Хилтън. Тук беше и библията на хората от тази професия: „Съмнителни документи“ от Албърт А. Осбърн. Четирите дръвчета бонзай, които бе отгледал и оставил на наследника си, още стояха на местата си.
	— Къде се губи бележката? — попита той нетърпеливо.
	— Идва.
	Паркър включи някои от апаратите. Едни забръмчаха, други защракаха. Грети не издадоха звук, само сигналните им лампички заблестяха като любопитни очи.
	Чакане, чакане…
	Стараеше се да не мисли за разговора си с децата преди един час — когато им каза, че плановете за празника се променят.
	Хухалите играеха в стаята на Роби, подът все още бе покрит с части от конструктори и колички.
	— Здрасти, хухали.
	— Стигнах трето ниво — похвали се Стефи и кимна към видеоиграта. — После ме изхвърлиха.
	Роби провеждаше масирана атака върху леглото си — с хеликоптери и всякаква друга десантна техника.
	Паркър седна до него:
	— Сещате ли се за тези хора, дето идваха преди малко?
	— Хубавата жена, която гледаше през цялото време — обади се закачливо синът му.
	(„Те са по-хитри, отколкото можеш да си представиш — твърдеше «Ръководство за самотни родители».“)
	— Та те ми казаха, че един приятел е в болница и трябва да ида да постоя при него за известно време. Кой искате да ви гледа?
	Освен с нормалния брой ученички и студентки детегледачки Паркър разполагаше и с доста приятели от квартала, които с удоволствие щяха да вземат децата за през нощта. Освен това можеше да се обади на приятелката си Лин, която живееше в друго градче в Окръга. Тя би отишла накрай света, за да му помогне, но днес със сигурност имаше среща (не можеше да си представи Лин без мъж на Нова година), пък и отношенията им не бяха вече толкова близки, че да иска от нея такава саможертва.
	— Наистина ли _трябва_ да отидеш? — попита Роби. — Точно тази вечер ли?
	Когато се чувстваше разочаровано, момчето ставаше много кротко и никога не изразяваше бурно чувствата си. Не се оплакваше и не хленчеше (което Паркър би предпочел). Просто мълчеше и тъгата сякаш преливаше от душата му. Сега, когато Роби го гледаше така, застанал неподвижно, с малък хеликоптер в ръка. Паркър се почувства, сякаш разочарованието на сина му разяжда и собственото му сърце.
	Стефи бе по-малко емоционална и даваше още по-слаб израз на чувствата си. Само тръсна глава и се намръщи:
	— Твоят приятел ще се оправи ли?
	— Не се съмнявам. Но ще се почувства много по-добре, ако има близък човек до себе си. Така че… на Дженифър ли да се обадя, или на госпожа Кавано?
	— На госпожа Кавано — извикаха почти в един глас и двамата. Разочарованието на Роби се стопи в миг.
	Госпожа Кавано, добродушна стара дама от квартала, гледаше децата във вторник, когато Паркър ходеше да играе покер в един местен клуб.
	Той се изправи сред морето от играчки.
	— Нали ще се върнеш преди полунощ? — попита Роби.
	(„Никога не обещавай нищо, ако не се налага.“)
	— Ще направя всичко възможно.
	Паркър прегърна децата и тръгна да излиза.
	— Татко? — попита Стефи с присъщата за възрастта си невинност. — Твоят приятел ще се зарадва ли, ако му изпратим картичка с пожелания за бързо оздравяване?
	Паркър чувстваше предателството си като непосилно бреме.
	— Няма нужда, сладурче. Мисля, че ще му стане по-добре, ако знае, че ще изкарате весело вечерта.
	Сега, докато Паркър се измъчваше с тези тежки мисли, вратата се отвори и в лабораторията влезе слаб агент с хубаво лице и руса коса.
	— Аз съм Джери Бейкър — обяви той и подаде ръка. — Вие сигурно сте Паркър Кинкейд.
	Ръкуваха се. Новодошлият се огледа.
	— Здравей, Маргарет.
	Тя кимна в отговор.
	— Вие ли сте специалистът по полевите операции? — попита Паркър.
	— Да.
	— Джери е осигурил няколко души от „И и С“ — обясни Лукас.
	Отдел „Издирване и следене“, спомни си Паркър.
	— Също и неколцина добри снайперисти — добави Бейкър. — Умират да пострелят.
	Паркър се настани на един стол и запита Лукас:
	— Огледахте ли трупа на изнудвача?
	— Да.
	— Докладът готов ли е?
	— Още не.
	— Още не?
	Паркър започваше да се тревожи. Имаше съвсем ясни планове за хода на разследването и виждаше, че Лукас също има толкова ясни идеи. Чудеше се доколко ще успеят да се разберат. Дали да подходи по-деликатно към нея, или по-грубо? Като гледаше лицето й, бяло и хладно като мраморен блок, реши, че няма време за любезности. В случай с толкова малко улики имаше нужда, отколкото може повече П-та (познати персонални параметри на престъпника).
	— Тогава по-добре да побързате — заяви той.
	— Наредих да го придвижат незабавно — отвърна хладно Лукас.
	На нейно място Паркър щеше да изпрати някого, Харди например, но реши да не започва с караниците отсега. Щеше да им даде още няколко минути. Обърна се към Бейкър:
	— С колко души разполагаме?
	— Трийсет и шестима от нашите и петдесетина от градската полиция.
	Паркър се намръщи:
	— Ще ни трябват още.
	— Точно това е проблемът — намеси се Кейдж. — Повечето от свободните са в повишена готовност заради празниците. В града има към двеста хиляди посетители. Освен това много агенти изпълняват охранителни задачи в обществени сгради, да не говорим за дипломатическите и правителствените приеми.
	— Извадихме лош късмет, че се случи точно днес — отбеляза тъжно Харди.
	Паркър се изсмя сухо:
	— Не би могло да се случи в друг ден.
	Младият детектив го изгледа с недоумение:
	— Какво имаш предвид?
	Паркър се канеше да отговори, но Лукас го изпревари:
	— Престъпниците са избрали точно тази вечер, защото са знаели, че няма да разполагаме с достатъчно хора.
	— И заради многото гости от други градове — добави Паркър. — Убиецът си е уредил цяло шибано стрелбище. Той…
	Спря, ужасен от собствените си думи. От живота с децата и усамотението беше омекнал. Никога не ругаеше и съобразяваше всичко, което казва, с хухалите. Сега почувства, че се е завърнал в предишния си начин на живот, живот, изпълнен с грубости и насилие. Като лингвист Паркър знаеше, че първото, което човек, попаднал в някаква компания, възприема, е нейният начин на изразяване.
	Той отвори куфарчето си — преносим комплект за изследване на документи. Вътре имаше различни инструменти. Също и една пластмасова фигурка на Дарт Вейдър. Подарък от Роби.
	— „Използвай Силата“ — каза Кейдж. — Това ще е талисманът ни за тази вечер. Внуците ми обожават тези филми.
	Паркър постави фигурката върху работната маса:
	— Иска ми се да беше Оби Уан Кеноби — каза.
	— Кой? — намръщи се Лукас.
	— Ама не знаеш ли? — заекна удивено Харди.
	Тя го изгледа на кръв и той се изчерви. Паркър също се изненада. Как е възможно някой да не знае за „Междузвездни войни“!
	— Герой от елин филм — обясни кратко Си Пи.
	Лукас замълча и сведе очи към записката, която четеше.
	Паркър извади лупата си, увита в черно кадифено парцалче. Беше „Лайц“, с дванайсет пъти увеличение, незаменим инструмент в работата му по документите. Джоан му я беше подарила за втората годишнина от сватбата им.
	Харди загледа една книга в куфарчето. Паркър проследи погледа му и му я подаде. „Гъдел за мозъка“, том 5. Харди я разлисти и я подаде на Лукас.
	— Хоби — обясни Паркър, докато тя преглеждаше книгата.
	— О, този човек обожава главоблъсканиците — обясни Кейдж. — Така му викаха тук. Любителят на главоблъсканици.
	— Това са упражнения за раздвижване на мозъка — оправда се Паркър. Погледна през рамото на Лукас и зачете на глас: „Един човек има три монети на обща сума седемдесет и шест цента. Монетите са сечени в САЩ през последните двайсет години, използват се като пълноценно платежно средство и една не е пени. Каква е стойността на всяка от монетите?“.
	— Чакай, едната _трябва_ да е едно пени — възрази Кейдж.
	Харди погледна тавана. Паркър се запита дали и умът му е толкова изряден, колкото външността му. Полицаят се замисли за момент, после попита:
	— Да не са юбилейни монети?
	— Не, в условието е казано — пълноценно платежно средство.
	— Добре.
	Лукас също загледа тавана. Умът й явно блуждаеше другаде. Паркър нямаше представа къде.
	Гелър се замисли за минута, после заяви:
	— Няма да си хабя мозъчните клетки за глупости.
	И отново се зае с компютъра.
	— Предавате ли се? — попита Паркър.
	— Какъв е отговорът? — полюбопитства Кейдж.
	— Има монета от петдесет цента, четвърт долар и едно пени.
	— Чакай — запротестира Харди, — нали каза, че няма пени?
	— Не, не съм казал. В условието се казва, че _една_ от монетите не е пени. Половин и четвъртдоларовата не са. Третата обаче е.
	— Това е подвеждане — изръмжа Кейдж.
	— Толкова просто звучи — отбеляза Харди.
	— Главоблъсканиците винаги изглеждат лесни, когато знаеш отговора. Също както в живота, не смятате ли?
	Лукас отвори на друга страница и зачете:
	— „Три сокола ядат пилетата на един фермер. Един ден той вижда и трите кацнали ни покрива на кокошарника, фермерът има само един патрон в пушката си, а соколите са толкова далеч, че може да улучи само един от тях. Прицелва се в най-левия и го убива. Куршумът не рикошира. Колко сокола остават на покрива?“
	— Два, разбира се — избърза Си Пи.
	— Чакай — намеси се Кейдж. — Може би точно това е уловката. Мислиш си, че решението трябва да е сложно, а той излиза най-очевидното. Той убива единия, остават два. Край на загадката.
	— Това ли е и твоят отговор? — попита Паркър.
	— Ами, не съм сигурен — призна колебливо Кейдж.
	Лукас прелисти към края на книгата.
	— Ето _това_ е уловка — каза Паркър.
	Тя продължи да прелиства. После спря и се намръщи:
	— Къде са отговорите?
	— Няма.
	— Ама че шибана книга!
	— Отговор, до който не си стигнал сам, не е отговор.
	Паркър погледна часовника си. Къде, по дяволите, се бавеше тази бележка?
	Лукас отвори пак на задачата, прочете я отново. Лицето й бе красиво. Джоан беше страхотна, с високите си скули, пълните си бедра и закръглените си гърди. Маргарет Лукас, облечена в плътно прилепнал до тялото пуловер, бе с по-малък бюст и по-слаба. Имаше стройни, мускулести бедра, чиито форми добре личаха през тесните дънки. При глезена Паркър забеляза фини бели чорапи, вероятно като онези, които носеше и Джоан.
	„Хубава е, татко.“
	„За полицайка…“
	В лабораторията влезе строен младеж със сив костюм. Някой от младите сътрудници в куриерската служба, предположи Паркър.
	— Здравейте, агент Кейдж.
	— Тимъти, какво има?
	— Търся агент Джеферсън.
	Паркър тъкмо се канеше да попита „Кого?“, но Кейдж му спести това.
	— Агент Том Джеферсън ли? — каза.
	— Да.
	Кейдж посочи Паркър:
	— Той е.
	Паркър се поколеба само за миг, после взе плика от младежа и се подписа внимателно: „Т. Джеферсън“, също като великия държавник, но малко по-небрежно.
	Тимъти излезе и Паркър погледна въпросително Кейдж.
	— Искаш никой да не те познава и никой да не знае името ти.
	— Ама как…
	— Аз съм чудотворец. Не съм ли ти казал?

	* * *

	Гробокопача стои в мрака пред мотела си „по 39.99$ на вечер кухничка и безплатна кабелна телевизия имаме свободни места“.
	Това е един от скапаните квартали на града. Напомня на Гробокопача за… _щрак…_ за какво, какво?
	Бостън, не, Уайтплейнс… _щрак…_ което е до Ню… Ню Йорк. _Щрак._
	Той стои до вонящия контейнер и гледа вратата на стаята си.
	Гледа кой идва и кой си отива, както му беше заръчал човекът, който му казва какво да прави. Гледа предната си врата. Гледа в стаята си.
	Идват и си отиват.
	По мръсната улица с бясна скорост минават коли, по мръсния тротоар вървят пешеходци. Гробокопача прилича на всички тях, Гробокопача прилича на господин Никой. Никой не забелязва Гробокопача.
	— Извинете — казва някой. — Гладен съм. Не съм ял…
	Гробокопача се обръща. Просякът поглежда очите на Гробокопача и не може да завърши изречението. Гробокопача го застрелва с два куршума. Просякът пада, Гробокопача вдига трупа и го хвърля в синия контейнер. Заглушителят се нуждае от смяна на стъклената вата — вече не… _щрак…_ не заглушава толкова добре.
	Все пак никой не го е чул. Движението е твърде натоварено.
	Той вдига гилзите и ги прибира в джоба си.
	Контейнерът е в красив син цвят.
	Гробокопача обича цветовете. Жена му отглеждаше червени цветя. Отглеждаше и жълти цветя. Но не и сини цветя, доколкото си спомня.
	Той се оглежда. Наоколо няма никой.
	— Ако някой види лицето ти, убий го — бе заръчал човекът, който му казва какво да прави. — Никой не може да гледа лицето ти. Запомни го.
	— Ще го запомня — бе отговорил Гробокопача.
	Той се заслушва в контейнера. Тишина.
	Смешно, когато си мъртъв… _щрак…_ когато си мъртъв, не издаваш никакъв шум.
	Смешно…
	Той продължава да наблюдава вратата си, да наблюдава прозореца си, да наблюдава минувачите.
	Поглежда часовника си. Стоял е така петнайсет минути.
	Сега може да си влезе.
	Да хапне малко супа, да презареди оръжието, да смени изолацията на заглушителя. Което бе научил в един хубав есенен ден миналата година… миналата година ли беше? Седяха върху гредите и човекът, който му казва какво да прави, му показа как да презарежда оръжието и как да сменя изолацията на заглушителя, и всичко наоколо бе в красиви разноцветни листа. След това той тренира как да стреля, как да се върти като пумпал, да се върти с автомата, докато листата и клонките се сипят наоколо. Помнеше миризмата на топлите мъртви листа.
	В гората му харесваше повече, отколкото тук.
	Той отваря вратата и влиза.
	Набира гласовата си поща и внимателно въвежда кола си. Едно-две-две-пет. Няма съобщение от човека, който му казва какво да прави. Той мисли, че му е малко тъжно, че още не се е чул с този човек. Не го е чувал от сутринта. Той _мисли_, че му е тъжно. Но не знае много добре какво е да ти е тъжно.
	Няма съобщение, няма съобщение.
	Което означава, че трябва да смени изолацията на заглушителя и да презареди и да се приготви отново да излиза.
	Но преди това ще хапне малко супа и ще погледа телевизия.
	Да хапне вкусна топла супа.


>>	6.

	_14:05_
C>
	Кмет Кенеди…
	Краят е нощ. Гробокопача е на свобода и никой не можи да го спре. Той ще убива отново — в четири, осем и Полунощ, ако не платите.
	Искам $20 милиона долара в брой, които ще ги сложите в найлонов плик и ще го оставите на три километра южно от Шосе 66 на Запад от Околовръстното. Сред Полето. Платете на мен Парите до 12:00. Само аз знам кому да кажа, за да спре да убива. Ако ме {del}арер{/del}арестувате, той ще продължи да убива. Ако ме убиете, той ще продължи да убива. Ако мислите, че съм мошеник, ще ви кажа, че някои от куршумите на Гробокопача са боядисани в черно. Само аз го знам.
C$
	Всеки документ си има излъчване. Писмото на Джеферсън в сейфа на Паркър (фалшиво или не) беше царствено. С изящен почерк и бляскаво като скъпоценен камък. Бележката на изнудвача върху работната маса в лабораторията на ФБР бе нервна и груба.
	Въпреки това Паркър подхождаше към нея както към някоя нова загадка: без предубеждение, без предварителна нагласа. Когато опитва да разреши някаква задача, умът е като бързо втвърдяваш се гипс: първите впечатления са най-трайни. Той се постара да не си вади никакви заключения, преди да изследва цялостно бележката. Борбата с прибързаните изводи бе най-трудното в работата му.
	„Три сокола ядат пилетата на един фермер…“
	— Куршумите в метрото — извика той, — имаше ли оцветени?
	— Да — отвърна Джери Бейкър. — Десетина. Черни.
	Паркър кимна:
	— Доколкото чух, поръчали сте психолингвистичен анализ, вярно ли е?
	— Да. — Гелър кимна към компютъра си. — Още чакам резултатите от Куонтико.
	Паркър погледна плика от писмото. Беше поставен в прозрачен найлонов калъф с картонче за съхраняване на веществени доказателства, надписано като СТРЕЛМЕТ. Отпред със същия почерк като на бележката пишеше: „За кмета — въпрос на живот и смърт“.
	Той си сложи гумени ръкавици, за да не замърси листа и така да заличи следи от различни вещества. Извади лупата си. Беше петнайсет сантиметра в диаметър, с дръжка от палисандрово дърво и блестящ стоманен пръстен около перфектната стъклена леща. Огледа една капка лепило върху плика.
	— Я да видим какво има тук. Какво има тук? Има ли нещо?
	Докато оглеждаше някой документ, често си мърмореше сам. Когато хухалите бяха в стаята, мислеха, че говори на тях и умираха от възбуда, че участват в работата на баща си.
	Едва забележимите грапавини, оставени от машината във фабриката за пощенски пликове, бяха непокътнати.
	— Никаква слюнка върху лепилото — отбеляза той.
	Цъкна сърдито с език. От засъхналата слюнка по лепилото може да се извлече ДНК и информация за кръвната група.
	— Не го е залепил.
	Лукас поклати глава, сякаш Паркър пропуска нещо очевидно.
	— Това не ни е нужно, забрави ли? Взехме проба за ДНК от трупа. Проверихме във всички бази данни. Нищо.
	— Знам, че сте взели проба от изнудвача. Надявах се _Гробокопача_ да е облизал плика и да вземем проба от _неговата_ слюнка.
	След известно време тя призна:
	— Добро хрумване. Не се бях сетила.
	Не й е в стила да се извинява, забеляза Паркър. Дори когато го правеше, личеше, че не е искрена. Той остави плика и загледа самата бележка.
	— И каква точно е тази история с „Гробокопача“? — попита.
	— Да — включи се Си Пи Ардъл. — С някакъв ненормалник ли си имаме работа?
	— Може би с някой като Сина на Сам — предположи Кейдж. — Като онзи, Линърд Бърнстейн?
	— Дейвид Бърковиц — поправи го Лукас, преди да си даде сметка, че това е шега.
	Си Пи и Харди се засмяха. Никога не знаеш кога Кейдж се шегува, спомни си Паркър. Агентът често измисляше разни смехории в най-напрегнатите моменти. Това бе някакъв невидим щит, както при Роби, който да предпази човека, скрит зад външността на агента. Паркър се зачуди дали и Лукас си има такива защитни механизми. Може би, като него, понякога показваше бронята си на всички, а понякога я криеше дълбоко в себе си.
	— Да се обадим в Бихейвиористичния отдел — предложи Паркър. — Да видим дали нямат нещо под името „Гробокопача“.
	Лукас се съгласи и Кейдж се обади в Куонтико.
	— Имате ли описание на убиеца? — попита Паркър след това.
	— Не — отвърна Кейдж. — Изчезнал е като призрак. Никой не е видял оръжие, нито проблясването на цевта, никой не е чул друго, освен звъна на куршумите по стените. Е, и звука от забиването им в телата на жертвите.
	Паркър не можеше да повярва.
	— В пиковия час? Никой не е видял нищо?
	— Просто е изчезнал — обади се Си Пи.
	— Като призрак — добави Харди.
	Паркър го погледна. Гладко избръснат, строен, с красиво лице. Носеше венчална халка. Всички предпоставки за щастлив живот. От него обаче лъхаше някаква тъга. Паркър си спомни как, когато напускаше, съветникът по лични въпроси към Бюрото му беше обяснил (без нужда) за депресията, която много често измъчва служителите на реда.
	Той се наведе над писмото и заоглежда внимателно хладната хартия и черните букви. Прочете го няколко пъти.
	„Краят е нощ…“
	Паркър отбеляза, че няма подпис. Това може да е безсмислено заключение, но той се беше срещал със случаи, в които престъпниците се бяха подписали на исканията си за откуп. Единият подпис се бе оказал фалшив, с цел да ги заблуди (въпреки че драсканицата им предостави образец от почерка на извършителя, благодарение на което в крайна сметка го заловиха). В друг случай похитителят беше оставил истинския си подпис, вероятно го бе надраскал механично в объркването около отвличането. Арестуваха го седемнайсет минути след като семейството на жертвата получи искането за откуп.
	Паркър приближи мощната лупа до бележката. Наведе се. Един прешлен на врата му изпука.
	„Говори ми — помоли мълчаливо той. — Разкрий ми тайните си…“
	„Фермерът имал само един патрон, а соколите били толкова далече, че можел да улучи само един…“
	Зачуди се дали изнудвачът не е опитал да преиначи почерка си. Много престъпници (преди всичко похитители, които искат откуп) опитват да пишат с различен почерк, за да затруднят разследването. Използват странни ченгелчета и различни начини на изписване на буквите, но обикновено не го правят достатъчно гладко. Трудно е да накараш ръката да изпише нещо по начин, по който не е свикнала, затова, когато изследват такъв документ, графолозите често откриват „треперене“ (разкривяване на буквите). Тук обаче нямаше треперене. Това бе истинският почерк на престъпника.
	Обикновено следващата стъпка в изследването на анонимен текст е да се сравни с образци от познати източници — да се изпрати някой агент с копие от бележката в Окръжния архив и там да се потърси съответствие. За съжаление обаче в този случай изнудвачът бе писал ръкописно, а във всички официални молби и заявления се използват главни печатни букви.
	Имаше обаче едно нещо, което можеха да проверят в Окръжния архив. Почеркът на един човек притежава общи и лични характеристики. Общите произхождат от краснописа, който се изучава в училище. Преди години са съществували многобройни и доста различни методи за обучение по писане — специалистът може да стесни кръга на търсенето до определен район на страната. Всички тези системи обаче (изящният „благороден женски почерк“ например) са забравени и сега се използват само няколко основни способа. Най-често срещани са системата „Цанер-Блозер“ и Методът на Палмър. Те са прекалено широко разпространени, за да наведат на някоя следа.
	Личните характеристики са нещо друго. Това са онези малки подробности, които правят почерка на всеки уникален — различни заврънкулки, смесване на ръкописни и печатни букви, допълнителни чертички в някои букви или цифри. Точно благодарение на личните характеристики специалистите установиха, че дневниците на Хитлер, „открити“ преди няколко години, са фалшификат. Фюрерът изписвал много ефектно първата буква на името си, когато се подписвал, но не и когато пишел. Фалшификаторът използвал този помпозен знак в целия дневник, което Хитлер никога не би направил.
	Паркър продължи да разглежда с лупата си бележката, търсейки по-забележителните лични характеристики на почерка на изнудвача.
	„Татко, много си смешен. Приличаш на Шерлок Холмс…“
	Най-сетне забеляза нещо.
	Точката над малкото _i_.
	Повечето хора или поставят точка с химикалката, или, ако пишат бързо, драсват чертичка, удебелена в лявата и изтъняваща в дясната си част.
	Изнудвачът от случая СТРЕЛМЕТ обаче поставяше необичайна точка върху буквите _i_ и _j_. Изтъняващата част на чертичката сочеше право нагоре, така че точката имаше формата на капка. Паркър беше виждал подобно нещо преди години, в серия заплашителни писма до една жена, която най-накрая бе убита. Убиецът ги беше писал със собствената си кръв. Паркър кръсти тази необичайна точка „Сълзата на дявола“ и включи описанието в един от учебниците си по криминологична лингвистика.
	— Тук има нещо интересно — обяви той.
	— Какво? — наостри уши Кейдж.
	Паркър обясни за точката и как я е нарекъл.
	— „Сълзата на дявола“ ли? — повтори Лукас.
	Наименованието явно не й се нравеше. Паркър предположи, че се чувства по-уверена с твърдите улики, отколкото с отвлечените понятия. Спомни си, че беше реагирала по подобен начин, когато Харди спомена, че Гробокопача бил като призрак.
	Тя се наведе до него. Късата й руса коса закри част от лицето й.
	— Има ли връзка с твоя случай? — попита. — С онова убийство?
	— Не, не. Екзекутираха го отдавна. Но това… — Паркър посочи листа — може да ни покаже къде е живял.
	— Как? — поинтересува се Джери Бейкър.
	— Ако успеем да стесним кръга на търсенето до някой окръг или, още по-добре, до някое градче, ще прегледаме обществения архив.
	Харди се изсмя кратко:
	— Може ли да се открие човек по този начин?
	— И още как. Чували ли сте за Микеле Синдона?
	Си Пи поклати глава.
	— Кой? — попита Харди.
	Лукас се замисли, после каза:
	— Не беше ли финансист? Човекът, който се разпореждаше с финансите на Ватикана.
	— Точно така. Арестуваха го за банкова измама, но точно преди делото изчезна. Появи се след няколко месеца с твърдението, че бил отвлечен, набутан в някаква кола и закаран на неизвестно място. Носеха се обаче слухове, че това е лъжа и че всъщност е бил в Италия, после се върнал в Ню Йорк. Доколкото си спомням, един специалист по изследването на документи от Южния район откри една особеност в почерка му — Синдона винаги поставял точка в кръгчето на цифрата _9_. Агентите прегледаха хиляди формуляри за закупуване на билети от Ню Йорк до Италия. Откриха точка в една деветка на бланка, попълнена от пътник, който после се оказа, че пътувал под фалшиво име. Успяха да свалят латентен отпечатък на Синдона от формуляра.
	— Човече — промърмори Си Пи, — да отидеш в затвора заради някаква си точка! За такава дреболия…
	— О, обикновено разкриваме престъпниците точно благодарение на такива дреболии. Невинаги. Но най-често става така.
	Паркър постави бележката под сканиращото устройство на апарата за спектрален анализ. Уредът използва различни източници на светлина, от ултравиолетови до инфрачервени, и с негова помощ специалистите успяват да видят задраскани и изтрити букви. На Паркър му беше любопитно да разбере какво е задрасканото пред думата „арестувате“. Огледа цялата бележка, не откри изтрити думи. Провери плика, тук също нямаше трито.
	— Какво откри?
	— След малко ще ти кажа. Не ми давай зор, Кейдж.
	— Два и двайсет е — напомни агентът.
	— Няма нужда да ми казваш, познавам часовника. Децата са ме научили.
	Паркър отиде при апарата за електростатичен анализ. Интересуваше го има ли следи от други бележки, писани върху страници, намирали се над изследвания лист. Няма специалист по анализ на документи, който да не използва АЕСА. Веднъж, след смъртта на един богат банкер, Паркър бе натоварен със задачата да изследва завещанието, в което той лишаваше от наследство всичките си деца в полза на една млада прислужница. Паркър почти бе готов да обяви документа за оригинален. Подписите бяха изрядни, датите и допълнителните разпореждания — логични. Апаратът за електростатичен анализ обаче разкри невидим с просто око надпис: „Това ще заблуди нещастниците.“ Прислужницата призна, че е наела човек да фалшифицира завещанието.
	Паркър постави бележката на апарата. След това вдигна един пластмасов лист от машината и го огледа.
	Нищо.
	Сложи плика. Пак вдигна тънкия найлонов лист и го погледна на светлината. Сърцето му подскочи от възбуда — върху листа се виждаха фини сиви черти.
	— Да! — възкликна той. — Открихме нещо.
	Лукас се наведе над него и той усети лек аромат на цветя. Парфюм? Не. Познаваше я едва от час, но реши, че не е от жените, които използват парфюми. Ароматът вероятно идваше от сапуна й.
	— Има няколко грапавини — обяви той. — Престъпникът е писал нещо друго и е използвал плика за подложка.
	Той хвана електростатичния лист с две ръце и го завъртя, за да види по-ясно следите от буквите.
	— Добре, някой да записва. Първа дума:_к, ъ, л_, малки букви. После главно _М_ и малко _е_. После не се чете.
	Кейдж записа буквите в един бележник и ги загледа в недоумение. Вдигна рамене:
	— Какво означава това?
	Си Пи подръпна пробитото си за обеци ухо.
	— Нямам представа — измърмори.
	— Ако не е в битове и байтове, аз съм безсилен — призна Гелър.
	Лукас също поклати глава.
	Паркър обаче разбра какво означават буквите още от пръв поглед. Изненада се, че никой друг не се досеща.
	— Това е мястото на първото убийство — заяви.
	— Какво искаш да кажеш? — полюбопитства Бейкър.
	— Ами да — досети се Лукас. — Дюпон С-ъ-р-к-ъ-л, главното _М_ е за „Метро“.
	— Разбира се — прошепна Харди.
	„Главоблъсканиците винаги изглеждат лесни, когато знаеш отговора“.
	— Това е мястото на първото убийство — заразмишлява на глас Паркър. — Отдолу обаче има нещо друго. Виждате ли го? Можете ли да го прочетете? — Той отново завъртя листа пред очите на Лукас. — Господи, много трудно се разчита.
	Тя се наведе напред:
	— Виждам само три букви. Само тях мога да различа. Малки _т, е_ и _л_.
	— Друго? — попита Харди.
	Паркър присви очи:
	— Не, нищо.
	— Т-е-л — замисли се Лукас.
	— Телефон, телеграма, телекомуникации? — опита да отгатне Кейдж. — Телевизия?
	— Може би е решил да нападне някоя телевизионна станция — предположи Си Пи — по време на предаване на живо.
	— Не, не — не се съгласи Паркър. — Вижте позицията на буквите спрямо предишния ред: „… къл Ме…“. Ако е писал приблизително еднакви по дължина редове, „тел“ трябва да е в края на думата. — Изведнъж се досети: — Това е…
	— Хотел — изпревари го Лукас. — Следващата му цел е някой хотел.
	— Точно така.
	— Или мотел — добави Харди.
	— Не — възрази Паркър, — не мисля. Той избира оживени места. В мотелите няма големи заведения. Всички празненства тази вечер се уреждат в хотелски салони.
	— Освен това — добави Лукас — той се придвижва пеша или с обществения транспорт. Мотелите обикновено са в отдалечени райони. Тази вечер движението е прекалено натоварено, за да разчита на кола.
	— Страхотно! — възкликна Кейдж, после посърна: — Но в града сигурно има повече от двеста хотела.
	— Как ще стесним търсенето? — попита Бейкър.
	— Бих заложил на големите хотели… — Паркър кимна на Лукас: — Права си, вероятно близо до някой голям транспортен център, в някой гъстонаселен район.
	Бейкър тръсна шумно телефонния указател върху масата.
	— Само в Окръга ли? — попита.
	Заразлиства го. Си Пи Ардъл се приближи и надникна над рамото на тактическия агент.
	— Нали изнудва управата на Вашингтон, не на Мериленд или Вирджиния. Предлагам да се ограничим с Федералния окръг — каза Паркър.
	— Съгласна — обади се Лукас. — Освен това можем да елиминираме всички имена, в които „хотел“ е първата дума в наименованието — заради положението на буквите в надписа. И никакви пансиони и общежития!
	Кейдж и Харди се присъединиха към Си Пи и Бейкър. И четиримата се скупчиха над указателя. Започнаха да отбелязват вероятните места и да обсъждат дали един или друг избор с логичен.
	След десетина минути изготвиха списък от двайсет и два хотела. Кейдж написа имената с четливия си почерк на един лист и го подаде на Джери Бейкър.
	— Преди да пратите някого, обадете се и проверете дали някои от приемите не са за дипломати или политици. Можем и тях да изключим.
	— Защо? — поинтересува се Бейкър.
	— Защото там ще бъка от въоръжени телохранители, нали така? — обади се Лукас.
	Паркър кимна:
	— И хора от тайните служби. Престъпникът не би избрал такава компания.
	— Добре — каза Бейкър и излезе, изваждайки телефона си в движение.
	„Да, но като се изключат тези, колко хотела ще останат?“ — запита се Паркър.
	Много. Прекалено много.
	Прекалено много възможни отговори.
	„Три сокола ядат пилетата на един фермер…“


>>	7.

	_14:25_
	„Драги съграждани…“
	Напудриха челото му, мушнаха слушалка в ухото му, включиха ослепителните прожектори.
	В ярката светлина кметът Джери Кенеди успяваше да различи само едно-две лица в полутъмното студио на ВЛПТ, разположено съвсем близо до Дюпон Съркъл.
	Тук бе жена му. Тук беше прессекретарката му. Тук бе Уендъл Джефрис.
	„Драги съграждани — репетираше наум Кенеди, — искам да ви уверя, че градската полиция и ФБР… — не… — федералните власти правят всичко, което е по силите им, за да открият виновниците… — не… — лицата, отговорни за това ужасяващо убийство.“
	Режисьорът се приближи и прошепна:
	— Започвам обратно броене от седем. Като стигна „четири“, млъквам и започвам да използвам пръстите си. На „едно“ поглеждате в камерата. И преди сте го правили.
	— Да, правил съм го и преди.
	Режисьорът погледна бюрото и като не видя лист пред Кенеди, попита:
	— Нямате ли подготвен текст?
	— Научил съм всичко наизуст.
	Режисьорът се подсмихва:
	— В днешно време никой не постъпва така.
	Кенеди изръмжа.
	„… отговорни за това ужасно престъпление. Обръщам се към този човек: моля ви, моля… — не, само едно «моля»… — моля ви да подновите контактите с нас, за да продължим диалога. Нека в този последен ден на годината да загърбим насилието и да заработим заедно, за да няма повече жертви. Моля ви, свържете се с мен лично… — не… — обадете ми се лично или ми оставете съобщение…“
	— Пет минути — извика режисьорът.
	Кенеди освободи гримьорната и махна на Джефрис:
	— Има ли нещо ново от ФБР? _Нещичко?_
	— Не. Нищо.
	Кенеди не можеше да повярва. От началото на операцията бяха минали часове, срокът, даден им от изнудваните, изтичаше, а единствената вест от федералните получи, когато някакъв си Лен Харди, детектив от полицията, му се обади от името на онази агентка, Маргарет Лукас, за да го помоли да даде изявление в ефир. Тази Лукас, размишляваше сърдито Кенеди, дори не си даде труда да го потърси лично. Харди, обикновено ченге, към което федералните явно се отнасяха с пренебрежение, не знаеше нищо за разследването (или по-скоро му бяха забранили да съобщава подробности). Кенеди се беше опитал да намери Лукас, но тя, изглежда, бе прекалено заета, за да му обърне внимание. След това говори с началника на градската полиция, но той, освен че беше предоставил свои хора на подчинение на федералните, нямаше нищо общо със случая.
	Кенеди беше бесен.
	— Изобщо не ни приемат на сериозно. Господи! Искам да помогна с нещо. Имам предвид нещо друго, освен това. — Махна към камерата. — Ще прозвуча, сякаш се моля.
	— Това е проблем — призна Джефрис. — Обявих пресконференция, но половината станции и вестници не са изпратили никого. Обсадили са Девета улица и дебнат някой от Бюрото да пропее.
	— Сякаш градската управа изобщо не съществува. Сякаш аз съм безгласна буква.
	— Така изглежда.
	Режисьорът ги погледна, но кметът се усмихна учтиво:
	— Една минутка още.
	Режисьорът изчезна отново в мрака в другия край на студиото.
	— И какво? — обърна се Кенеди към помощника си.
	Забеляза дяволит поглед в очите на чернокожия младеж.
	— Време е да позвъним тук-там — прошепна Джефрис. — Аз ще го направя. Съвсем дискретно. Знам как.
	— Не искам…
	— И аз не искам — прекъсна го безцеремонно Джефрис, — но нямаме избор. Нали чу коментарите по ВТГН.
	Как да не ги чуе? Радиостанцията с около половин милион слушатели в централната част на града току-що бе излъчила редакторски коментар как по време на предизборната си кампания Кенеди обещавал да се справи с уличната престъпност, а сега бил готов да даде многомилионен откуп на терористите. Коментаторът, стар циник, стигна дотам, че цитира едно от предизборните обещания на Кенеди, че ще се справи с корупцията, след което заяви, че кметът не правел нищо в тази насока и дори било възможно сам да участва във финансови афери, в скандала около Отдела по образованието например.
	— Наистина нямаме друг избор, Джери — повтори Джефрис.
	Кметът се замисли за минута над думите му. Както винаги, помощникът му бе прав. Кенеди го беше назначил, защото като бял кмет _трябваше_ да назначи чернокож за старши помощник. Беше се примирил с това, но остана приятно изненадан от политическата интуиция и добрите връзки на младия мъж.
	— Време е за твърда игра, Джери — настоя помощникът. — Прекалено много сме заложили.
	— Добре, щом се налага.
	Не си даде труда да добави: „И внимавай“, защото знаеше, че няма нужда.
	— Две минути — извика режисьорът.
	Кенеди се обърна мислено към Гробокопача: „Къде си? Къде?“. Втренчи се в тъмнеещата камера, сякаш искаше погледът му да мине през обектива, по кабелите, до някой телевизор — да види през екрана самия Гробокопач. „Кой си ти? И защо с партньора си избрахте да посетите точно _моя_ град като ангели на смъртта?“
	„… да загърбим насилието в този последен ден на годината, обадете ми се, за да постигнем някакво съгласие… Моля ви…“
	Джефрис се наведе още по-ниско до ухото му.
	— Запомни — ако той слуша, убиеца имам предвид, това може да е краят. Може би ще се поблазни от парите и ще го заловят.
	Преди Кенеди да отговори, гласът на режисьора обяви:
	— Една минута до ефир.

	* * *

	Гробокопача си има нов плик.
	Яркочервен, съвсем като за Коледа, с картинки на кученца с панделки на врата. Гробокопача си купи плика в Холмарк. Може да се гордее с този плик, въпреки че не е сигурен точно какво е да се гордееш. За много неща не е сигурен, след като куршумът мина през черепа му, убивайки някои от сивите му мозъчни клетки и оставяйки други.
	Смешно е устроен човек… Смешно е…
	Гробокопача седи в едно удобно кресло в скапания си мотел с чаша вода и празна купичка за супа пред себе си.
	Гледа телевизия.
	На екрана показват нещо. Някаква реклама. Като рекламата, която си спомня, че е гледал, след като куршумът проби дупка над окото му и се поразходи из черепа му. (Някой му беше представил събитията по този начин. Не помнеше вече кой. Може би някой приятел. Може би човекът, който му казва какво да прави. Може би.)
	Нещо проблясва на екрана. Извиква някакъв странен спомен отпреди много, много време. Той гледаше една реклама — кучета ядат храна за кучета, кученца ядат храна за кученца, като кученцата върху новия му плик. Гледате рекламата и тогава човекът, който му казва какво да прави, го хвана за ръката и го изведе на дълга разходка. Каза му да го направи, когато Рут остане сама…
	— Познаваш ли Рут?
	— Аз, ъ… познавам Рут.
	Когато Рут остане сама, Гробокопача трябваше да счупи едно огледало, да вземе парче и да го забие във врата й.
	— Искаш да кажеш… — заекна Гробокопача.
	— Искам да кажа, че трябва да счупиш огледалото, да намериш дълго парче и да го забиеш във врата й.
	Гробокопача помни някои неща толкова ясно, сякаш самият господ ги е запечатал в ума му.
	— Добре — завърши човекът, който му казва какво да прави.
	— Добре — повтори Гробокопача.
	И направи каквото му беше казано. Което много зарадва човека, който му казва какво да прави. Каквато и да беше причината.
	Сега Гробокопача седи с плика с кученцата в скута в стаята си в мотела — с гараж, кухничка и безплатна кабелна телевизия на разумни цени. Гледа купичката за супа. Купичката е празна, затова той не би трябвало да е гладен. Струва му се, че е жаден, затова отпива от водата.
	По телевизията пускат друга програма. Той чете на глас надписа:
	— Извънредно включване. Мммм. Мммм. Говори…
	_Щрак._ Говори…
	_Щрак._
	Извънредно предаване на ВЛПТ.
	Значи е важно. Трябва да слушам.
	Един човек, когото Гробокопача познава, се показва на екрана. Виждал е негови снимки. Това е…
	„Кметът на Вашингтон, Джералд Д. Кенеди“. Така пише на екрана.
	Кметът говори и Гробокопача слуша:
	— Драги съграждани, добър вечер. Както знаете, тази сутрин в станцията на метрото на Дюпон Съркъл бе извършено ужасяващо престъпление. Много хора загинаха при трагични обстоятелства. В този момент убиецът, или убийците, е още на свобода. Искам обаче да ви уверя, че полицията и федералните власти правят всичко, което е по силите им, за да не допуснат второ такова нещастие. Обръщам се към лицата, отговорни за това кръвопролитие: умолявам ви с цялото си сърце, моля ви, свържете се с мен. Трябва да възстановим контактите помежду си и продължим диалога. Нека през този последен ден от годината да загърбим насилието и да заработим заедно, за да предотвратим кръвопролитията. Можем…
	Досадно…
	Гробокопача изключва телевизора. Рекламите за кучешка храна с хубави кученца му харесват много повече. Също и рекламите за коли: „Оооо, обикновени люде…“ Гробокопача набира гласовата си поща и въвежда кода си: едно-две-две-пет. Цифрите, отбелязващи коледния ден.
	Някаква жена, която не звучи като Памела, съпругата му, но не звучи и като Рут (преди стъклото да се забие в гърлото й, разбира се), казва, че няма нови съобщения.
	Което означава, че е време да направи както му е заръчал човекът, който му казва какво да прави.
	Хубаво е да правиш каквото ти казват хората. Така ще те харесат. И никога няма да те изоставят.
	Ще те обичат.
	Каквото и да означава „обичам“.
	Весела Коледа, Памела, донесох ти това… И ти ли си ми взела нещо! О, каква изненада, каква изненада… Подарък.
	_Щрак, щрак._
	Какво хубаво жълто цвете имаш, Памела. Благодаря за палтото. Гробокопача си облича палтото, може би е черно, може би е синьо.
	Занася купичката за супа в кухнята и я оставя в умивалника.
	Чуди се защо човекът, който му казва какво да прави, не му се обажда още. Казал му е, че може да не се обади, но Гробокопача чувства, че съжалява, задето не може да чуе гласа му. Тъжен ли съм? Мммм. Мммм.
	Той намира кожените си ръкавици. Това са много хубави ръкавици, с удебеления откъм горната страна на пръстите. Миризмата им му напомня за нещо от миналото, въпреки че не знае точно какво. Той използва гумени ръкавици, докато зарежда автомата. Но гумата не мирише добре. Носи кожените ръкавици, когато отваря врати или докосва предмети близо до мястото, където стреля и гледа как хората падат като есенни листа.
	Гробокопача закопчава тъмното си палто, може би е синьо, може би е черно.
	Помирисва отново ръкавиците.
	Странно.
	Слага автомата в плика с кученцата, слага и още патрони.
	Излиза от стаята и затваря вратата. Заключва внимателно, както трябва. Гробокопача много добре знае какво трябва да прави.
	Да забие парче огледало във врата на някоя жена например. Да купи на жена си подарък. Да си изяде супата. Да си намери нов ярък и блестящ найлонов плик. С кученца.
	— Защо кученца? — бе попитал Гробокопача.
	— Ей така — отвърна човекът, който му казва какво да прави.
	О.
	И точно такъв си купи.


>>	8.

	_15:00_
	Паркър Кинкейд, седнал на сивия въртящ се стол, който сам си бе поръчал преди много години, пристъпи към един тест, който се прави от много малко графолози.
	Прочете бележката.
	После още веднъж. И още половин дузина пъти.
	Той вярваше, че съдържанието на документа разкрива много неща за автора. Веднъж например го помолиха да се произнесе по автентичността на едно писмо, за което се предполагаше, че е изпратено от Ейбрахам Линкълн до Джеферсън Дейвис. В него великият държавник и военачалник обещаваше да позволи на някои щати да се отделят, ако войските на Конфедерацията капитулират.
	Директорът на Американската асоциация на историците беше направо шокиран от това разкритие, което би преобърнало надолу с главата цялата история на Съединените щати. Други учени вече бяха установили, че хартията е произведена през шейсетте години на деветнайсети век. Мастилото бе проникнало между целулозните нишки в степен, съответстваща на предполагаемото време на престой, а почеркът очевидно беше на Линкълн.
	Въпреки това на Паркър не му се наложи дори да разопакова лупата си. Просто прочете документа и заяви, че произходът му е съмнителен. Което, чуто от устата на специалист по анализ на документи, означава, че писмото със сигурност е фалшификат.
	Каква беше причината? Писмото бе подписано: „Ейб Линкълн“. Шестнайсетият президент ненавиждал умалителното „Ейб“ и никога не би подписал документ с него. Фалшификаторът бе заловен и осъден — както много често се случва при дела за документна измама — условно.
	Сега, докато четеше бележката, Паркър внимателно следеше словореда и граматическите особености на текста.
	Пред очите му изникна образът на съчинителя на тази бележка — човекът, който лежеше шест етажа под тях, в моргата на ФБР.
	— Готово — провикна се Тоби Гелър. — Получих психолингвистичния профил от Куонтико.
	Паркър погледна монитора. Често беше използвал този вид компютърен анализ преди. Целият текст на писмото, точно както е написан, се вкарва в компютъра и той го анализира и сравнява с данни от големия „речник на заплахите“, съдържащ повече от 250 хиляди думи, а после със стандартен речник с милиони думи. След това писмото се сравнява с други заплашителни бележки от картотеката. По този начин могат да се определят и някои качества на автора.
	— „Психолингвистичен профил на неизвестен извършител 12-31А (починал), СТРЕЛМЕТ — зачете Гелър. — Данните сочат, че гореспоменатият неизвестен извършител е чужденец и е в страната от две-три години. Бил е слабообразован и е посещавал не повече от две години училище, отговарящо на американската гимназия. Коефициентът на интелигентност вероятно е около 100, плюс-минус 11 точки. Заплахите в изследваната бележка не отговарят на нищо в картотеките. Начинът на изразяване е характерен както за политически, така и за търсещи лична облага терористи“.
	Той отпечата доклада и го подаде на Паркър.
	— Чужденец — изсумтя Лукас, — знаех си. Вдигна снимката на премазания от камиона труп: — Изглежда средноевропейски тип. Сърбин, чех или словак.
	— Обадил се е в охранителната служба на кметството — намеси се Лен Харди. — Те не записват ли всички обаждания? Можем да проверим дали има акцент.
	— Мога да се обзаложа, че е използвал гласов синтезатор — каза Паркър. — Прав ли съм?
	— Да — потвърди Лукас. — Типичен електронен глас.
	— Да се обадим в Международния — предложи Гелър.
	Имаше предвид Отдела за международни убийства и тероризъм на ФБР.
	Паркър смачка психолингвистичния профил и го запрати в кошчето.
	— Какво…? — започна Лукас.
	От гърлото на Си Пи Ардъл се изтръгна звук, който можеше да се оприличи само на груб кикот.
	— Единственото вярно нещо в този доклад е, че заплахата е реална. А това вече ни е известно, нали така? — продължи, без да вдига очи от бележката, Кинкейд. — Не знам дали трябва да включваме „Международна престъпност“, или не, мога само да кажа, че този човек не е чужденец и със сигурност е много умен. Коефициентът му на интелигентност вероятно е около сто и шейсет, може и повече.
	— Това пък как ти дойде наум? — попита Кейдж; махна към бележката: — Внукът ми пише по-правилно.
	— И на мен ми се иска да беше глупав. Така нямаше да се тревожа толкова. — Паркър потропа с пръст по снимката на изнудвача: — Да, европейски произход, но вероятно преди четири поколения. Бил е изключително интелигентен, с много добро образование, вероятно в частно училище, и мисля, че е прекарвал голяма част от времето си пред компютъра. Дошъл е от друг град и вероятно е живял под наем тук. А, и е класически пример за социопат.
	Маргарет Лукас се изсмя скептично:
	— Откъде разбра всичко това?
	— Оттук — посочи бележката Паркър.
	Като специалист по съдебна лингвистика Паркър от години анализираше документи без помощта на психолингвистичните компютърни програми — изследваше словосъчетанията и изреченията, които съставят различните хора. Някое престъпление може да бъде разкрито благодарение на една-единствена дума. Преди години свидетелстваше като вещо лице в процеса срещу едно момче, арестувано за убийство. Подсъдимият и приятелят му крадели бира от един магазин, когато продавачът ги усетил и ги нападнал с бухалка за бейзбол. Приятелят на момчето изтръгнал бухалката от ръцете му и го заплашил с нея. Подсъдимият изкрещял: „Дай му я!“. Другият младеж замахнал и убил продавача.
	Обвинението твърдеше, че изразът „Дай му я“ означавал „Удари го“. Защитата настояваше, че младежът имал предвид приятелят му да върне бухалката на продавача. Пред съда Паркър потвърди, че в един етап на развитие на американския жаргон „Дай му“ наистина означавало да нараниш, да удариш или да застреляш някого. Сега обаче това значение е отпаднало. Той смяташе, че момчето наистина е искало приятелят му да остави бухалката. Съдът прие показанията на Паркър и осъди момчето само за грабеж, но не и за убийство.
	— Ама точно така говорят чужденците — изтъкна Кейдж. — „Кому да кажа“, „Платете на мен“. Помниш ли отвличането на Линдбърг? От Академията.
	Всички агенти на ФБР бяха слушали тази лекция в Куонтико. Преди Бруно Хауптман да бъде арестуван за отвличането на бебето на семейство Линдбърг, специалистите от Бюрото бяха стигнали до извода, че похитителят е немски емигрант, живял в САЩ не повече от три години, и това само по бележките с исканията за откуп. Това помогна за стесняване кръга на заподозрените и накрая престъпникът беше заловен и осъден. Като основно доказателство бе използвано съвпадението на почерка му с този в исканията за откуп.
	— Добре, да го погледнем тогава — предложи Паркър и постави бележката върху един старомоден шрайбпроектор.
	— Не искаш ли да го прожектираме на видеостената? — попита Тоби Гелър.
	— Не. Не обичам електрониката. Трябва да сме колкото може по-близо до оригинала.
	Бележката се появи на големия екран на отсрещната стена на лабораторията. Сивкавият документ стоеше пред тях като заподозрян на кръстосан разпит. Паркър се приближи и се взря в големите букви.
C>
	Кмет Кенеди…
	Краят е нощ. Гробокопача е на свобода и никой не можи да го спре. Той ще убива отново — в четири, осем и Полунощ, ако не платите.
	Искам $20 милиона долара в брой, които ще ги сложите в найлонов плик и ще го оставите на три километра южно от Шосе 66 на Запад от Околовръстното. Сред Полето. Платете на мен Парите до 12:00. Само аз знам кому да кажа, за да спре да убива. Ако ме {del}арер{/del}арестувате, той ще продължи да убива. Ако ме убиете, той ще продължи да убива. Ако мислите, че съм мошеник, ще ви кажа, че някои от куршумите на Гробокопача са боядисани в черно. Само аз го знам.
C$
	Паркър заговори:
	— „Кому да кажа“ и „платете на мен“ наистина звучат като изрази на чужденец. Тази падежна форма на местоимението „кой“ е характерна за някои славянски и германски езици. Немски, чешки или полски например. Конструкция от типа „Платете на мен“ обаче не съществува в тях. Мисля, че е включил граматически неправилни изрази, за да го помислим за чужденец. Да ни подведе.
	— Не знам — продължи да се колебае Кейдж.
	— Почакай. Виж как се е опитал да го направи — написал ги е един след друг, сякаш в един момент му е хрумнало да ги включи, после е продължил да пише гладко. Ако родният му език не беше английски, щеше да има много повече такива грешки. Вижте например последното изречение на писмото. Книжовното: „Само аз го знам“, не „Само аз знам него“ или нещо подобно. Между другото, точно затова реших, че е прекарвал голяма част от времето си пред компютъра. Аз постоянно се ровя в Интернет, търся информация за редки документи. Много от хората, които посещават Мрежата, са чужденци, но пишат на английски. Пълно е с такива неправилни изрази.
	— Съгласна съм за компютъра — подкрепи го Лукас. — Не сме сигурни, но смятаме, че точно от Интернет е научил как да си направи заглушител и как да модифицира автомата за работа с картечна лента. Сега всеки може да намери такава информация.
	— Е — отбеляза Си Пи, — ако наистина не е чужденец, _сигурно_ е глупак. Гледайте какви грешки. — Обърна се към Лукас: — Звучи като селяците, дето ги заловихме в Манасас Парк.
	— Всичко е за заблуда — заяви Паркър.
	— Ама — възрази Лукас — виж още първото изречение: „Краят е нощ“. Очевидно е искал да каже „Краят е близо“*. Той…
	[* _Night_ — нощ; _nigh_ — близо (англ.). — Б.пр.]
	— О — продължи Паркър, — това е механична грешка, не е показателна за образованието му.
	— Ами правописните грешки? — попита Харди. — Грешните главни букви?
	Детективът внимателно оглеждаше писмото.
	— О, виждал съм текстове, пълни с много повече грешки — не се предаваше Паркър. — Използвал е едновременно и знака за долар, и думата „долари“. Често се допуска по невнимание. Освен това, като говори за парите, е включил и едно непотребно допълнение в подчиненото изречение. — Той посочи на екрана: „Искам S20 милиона долара в брой, които ще ги сложите в найлонов плик…“ — Обърнете внимание — „които ще _ги_ сложите“. Обикновено грешки от този тип отразяват говорни грешки, а при писане човек е по-взискателен към речта си.
	Той мина бавно пред шрайбпроектора и буквите се отразиха по лицето и раменете му.
	— Колкото до грешките — продължи, — например „никой не _можи_ да го спре“ — някои хора произнасят неудареното _е_ като _и_, диалектна особеност, и отразяват това при писане. Когато човек пише бързо, не се замисля и допуска такива грешки.
	Обърна се към Харди:
	— Що се отнася до главните букви, това не са грешки. По стилистични съображения се допуска понятия, натоварени с емоционално съдържание, да се изписват с главна буква, например Любов, Родина… Убеден съм, че се опитва да ни накара да го мислим за нискообразован, но не е.
	— И по какво в бележката съдиш за това? — поинтересува се Лукас.
	Погледна писмото така, сякаш виждаше съвсем различен текст от този, за който говореше Паркър. Експертът се усмихна:
	— Основната му грешка е, че не е направил някои грешки, които би трябвало да направи. Например използва запетаите в сложните изречения съвсем правилно. — Посочи на екрана: „Ако ме убиете, той ще продължи да убива“. — Съвсем на място са и запетаите пред „че“ и „който“…
	— Трябвало да се пише запетайка пред „който“, така ли? — изръмжа Си Пи. — Кой го е грижа?
	„Мен — отговори му наум Паркър. — Защото точно такива дреболии ни помагат да разберем истината.“
	— Изглежда, че е срещнал трудности с думата „арестувам“ — отбеляза Харди. — Какво ще кажеш за това?
	— Така изглежда — съгласи се Паркър. — Само че знаеш ли какво е задраскал? Погледнах го на инфрачервена светлина.
	— Какво?
	— Поредната уловка!
	— Уловка ли?
	— Да. Не е написал нищо. Само е искал да си помислим, че думата е сложна за него.
	— Защо му с да си дава толкова зор само за да ни накара да си мислим, че е глупак?
	— За да ни подлъже да търсим нискообразован американец или пък имигрант. Да ни хвърли прах в очите! И да не можем да предвидим действията му. _Разбира_ се, че е умен. Само погледнете какво място е избрал за прибиране на откупа.
	— Мястото за откупа ли? — изненада се Лукас.
	— Галоус Роуд ли имаш предвид? — попита Си Пи. — Какво му е умното?
	— Ами… — Паркър погледна единия, после другия агент. — Хеликоптерите.
	— Какви хеликоптери? — учуди се Харди.
	Паркър се намръщи:
	— Не сте ли проверили фирмите за хеликоптери под наем?
	— Не — призна Лукас. — Защо?
	Паркър си спомни едно правило от времето, когато работеше в Бюрото. Никога не приемай нищо за даденост.
	— Полето, където искаше да оставите парите, се намира до някаква болница, нали?
	Гелър кимна:
	— Болница „Феърфакс“.
	— По дяволите! — възкликна Лукас. — Там има площадка за вертолети.
	— Е, и? — не разбра Харди.
	Лукас поклати гневно глава:
	— Изнудвачът е избрал място, където прелитащите хеликоптери няма да правят впечатление на ударния отряд. Имал е намерение сам да наеме вертолет и по всяка вероятност да прелети над гората към някоя спряла наблизо кола.
	— Не се бях замислил за това — призна мрачно Харди.
	— На никого не му хрумна тази възможност — успокои го Си Пи.
	— Имам един приятел във федералното авиационно управление. Ще го помоля да провери — добави Кейдж.
	Паркър погледна часовника си.
	— Някакви новини от пресконференцията на Кенеди?
	Лукас вдигна телефона и набра. Поговори известно време и затвори. Обърна се към останалите:
	— Шест обаждания. Всичките лъжливи. Никой не е знаел за оцветените куршуми. Засекли са телефоните и адресите им. По-късно ще ги арестуваме за възпрепятстване на разследването.
	Харди се обърна към Паркър:
	— Значи мислиш, че изнудвачът не е оттук, така ли?
	— Да. Ако подозираше, че ще сравним бележката с документите в Окръжния архив, щеше да промени почерка си или да използва изрязани букви. Не го е направил, значи не е нито от Федералния окръг, нито от Вирджиния, нито от Мериленд.
	Вратата се отвори. Беше Тимъти, служителят, който бе донесъл бележката.
	— Агент Лукас? Нося ви доклада на съдебния лекар.
	„Крайно време беше“ — помисли си Паркър.
	Лукас взе доклада и зачете.
	— Паркър, каза, че бил социопат. Откъде съдиш за това? — попита Кейдж.
	— Защото — отвърна разсеяно Паркър, без да сваля очи от Лукас — кой ще направи такова нещо, освен социопат?
	Лукас свърши с четенето и подаде доклада на Харди.
	— Да го прочета ли? — попита той.
	— Давай.
	Паркър забеляза, че младият мъж вече не е толкова унил. Може би се е почувствал част от екипа…
	Детективът се изкашля и зачете на глас:
	— „Бял мъж, около четирийсетгодишен. Метър и осемдесет и пет. Седемдесет и осем килограма. Без особени белези. Никакви украшения, освен часовник «Касио», нагласен да звъни многократно…“ — Вдигна глава: — Я чуйте това: в четири, осем и дванайсет часа. — Зачете отново доклада: — „Лични вещи: Силно износени дънки с неустановена марка. Полиестерен шлифер. Работна риза «Дж. С. Пени», също избеляла. Бельо «Жокей». Памучни чорапи и маратонки «Уол Март». Сто и дванайсет долара в брой и малко монети“.
	Паркър погледна писмото на екрана пред тях, сякаш докладът, който четеше Харди, описваше не престъпника, а самата бележка.
	— „Малко следови улики. Прах от тухли в косата, глина под ноктите. Стомашно съдържание: кафе, мляко, хляб и телешко, вероятно евтина пържола, консумирани в рамките на последните осем часа“. Това е — завърши Харди. После погледна друга записка по случая, прикачена към доклада, и добави: — Никакви следи от камиона, който го е блъснал. — Обърна се към Паркър: — Странно, престъпникът е на долния етаж, а не може да ни каже нищо.
	Паркър погледна другия брой на Бюлетина за особено тежки престъпления, онзи, в който пишеше за бомбата в дома на Гари Мос. Лаконичното описание на обстоятелствата, при които двете момичета едва не са се простили с живота, го бе изкарало от равновесие. Като видя за пръв път бюлетина, замалко не се беше отказал.
	Изгаси шрайбпроектора и върна бележката върху работната маса.
	Кейдж погледна часовника си.
	— И така, имаме четирийсет и пет минути. По-добре да вървим — заяви, обличайки палтото си.
	— Какво искаш да кажеш? — попита Лукас.
	Старшият агент й подаде шлифера, а на Паркър — коженото му яке. Той го пое, без да се замисля.
	Кейдж кимна към вратата:
	— Да тръгваме. Да помогнем на Джери Бейкър и хората му в проверката на хотелите.
	Паркър поклати глава:
	— Не. Трябва да продължим тук. — Погледна Харди: — Прав си, Лен. Престъпникът няма да ни каже нищо, но бележката му все още може. Много неща.
	— Имат нужда от хора — настоя Кейдж.
	За момент в стаята настана тишина.
	Паркър стоеше с наведена глава срещу Лукас, от другата страна на ярко осветената работна маса. Бялата бележка блестеше помежду им. Той бавно вдигна глава:
	— Не вярвам да го открием навреме. Поне не за четирийсет и пет минути. Мисля, че ще бъдем най-пълноценни, ако останем тук и продължим да изследваме бележката.
	— Нима ще ги отпишеш? — изуми се Си Пи. — Всички тези хора?
	Паркър се замисли. После отговори тихо:
	— Май точно това имах предвид. Да.
	Кейдж се обърна към Лукас:
	— Ти какво мислиш?
	Тя погледна Паркър. Очите им се срещнаха.
	— Съгласна съм с Паркър — отвърна тя. — Оставаме тук. Ще продължим с бележката.


>>	9.

	_15:15_
	С периферното си зрение Лукас наблюдаваше Лен Харди. Той постоя неподвижно известно време, после приглади косата си, взе шлифера си и се приближи към нея.
	„Всичко е тип-топ…“
	— Нека поне аз да отида — помоли я той. — Да помогна с проверката на хотелите.
	Тя погледна честното му младо лице. Шлиферът в голямата му ръка с безупречно изрязани и изпилени нокти. Този човек, помисли си тя, отделяше изключително внимание на дребните подробности.
	— Не може. Съжалявам.
	— Агент Кейдж е прав. Имат нужда от хора.
	Лукас погледна Паркър Кинкейд, но той отново се беше вглъбил в писмото, внимателно го измъкваше от финия найлонов калъф.
	Лукас махна към един отдалечен ъгъл на лабораторията.
	— Ела за малко, Лен.
	Само Кейдж забеляза жеста й, но не се намеси. По време на дългата си служба в Бюрото старшият агент бе провел достатъчно разговори с подчинените си, за да знае, че тази работа е толкова деликатна, колкото да разпитваш заподозрян. Дори по-деликатна, защото с тези хора ще продължаваш да работиш. И може да се наложи да им повериш живота си. Кейдж се радваше, че Лукас подхожда толкова тактично към Харди.
	— Кажи, Лен. Какво те мъчи?
	— Искам да _направя_ нещо. Знам, че тук съм безгласна буква. Нали съм обикновен полицай. От Статистическия… Но искам да помогна.
	— Ти си тук само като офицер за свръзка. Само за тази дейност си упълномощен. Това е акция на ФБР. Не е съвместно разследване.
	Той се усмихна кисело:
	— Свръзка ли? Тук съм като _стенографка_! Много добре го знаеш!
	Разбира се, че го знаеше. Това обаче нямаше да спре Лукас да му даде по-важна задача в разследването, стига само да сметне, че ще бъде полезен. Тя не се придържаше сляпо към правилниците и ако Харди беше способен снайперист, щеше да го изрита моментално при ударния отряд на Джери Бейкър, без да й мигне окото. След кратко замисляне тя продължи:
	— Добре, отговори ми на един въпрос.
	— Казвай.
	— Защо си тук?
	Той се намръщи:
	— Защо ли?
	— Дойде доброволно, нали?
	— Да.
	— Заради жена ти, нали?
	— Ема ли?
	Той се престори на изненадан, но не успя да я заблуди. Сведе очи към пода.
	— Разбирам, Лен. Няма нужда да се самонаказваш. Седни си на задника, участвай в обсъжданията ни и не си търси белята. После, когато заловим този мръсник, си вземи нещата и се прибирай вкъщи.
	— Само че… много е трудно — отвърна той, стараейки се да избегне погледа й.
	— Кое, да стоиш вкъщи ли?
	Той кимна.
	— Знам — отвърна искрено тя.
	Той стисна шлифера като дете — спасителен пояс.
	Всъщност, ако като офицер за свръзка се беше появил друг доброволец, Лукас веднага щеше да го изрита обратно в полицейското управление. Нямаше нерви за междуведомствени интриги и боричкания, нито време да глези чиновниците на този корумпиран, разпадащ се град. Знаеше обаче тайната на Харди — жена му бе в кома, след като джипът й се подхлъзнал в една буря някъде около Мидълбърг, Вирджиния, и се блъснал в крайпътно дърво.
	Харди бе ходил на няколко пъти в регионалното управление на ФБР за някакви статистически данни по престъпността в централната част на града и там се беше запознал с Бети, секретарката на Лукас. Отначало Лукас си помисли, че младият мъж просто флиртува с хубавото момиче, но един път го чу да говори много развълнувано за жена си и травмата й.
	Явно той нямаше много приятели, също като самата Лукас. Тя го опозна по-добре и научи повече за Ема. На няколко пъти бяха пили заедно кафе в Полис Мемориал Парк, разположен до регионалното управление. Той постепенно й разкри част от болката си, но също като Лукас пазеше повечето си чувства дълбоко в себе си.
	Затова, понеже знаеше за трагедията му и колко тежко ще му бъде да седи сам вкъщи в празничната вечер, тя го прие с отворени обятия в екипа. Маргарет Лукас обаче не би поставила под заплаха успеха на което и да било разследване заради нечие психично здраве.
	„Всичко е тип-топ…“
	— Не мога да стоя на едно място — настоя той. — Искам да участвам в залавянето му.
	Не, помисли си Лукас. Иска да отмъсти на господ или на съдбата, или на природната сила, разбила на пух и прах живота му и живота на Ема.
	— Лен, не мога да включа в акция човек, който е…
	Тя затърси подходящата дума. „Разсеян“. Или „разстроен“. Може би по-скоро искаше да каже „склонен към самоубийство“.
	Харди кимна. Беше ядосан. Устните му трепереха. Остави обаче шлифера и седна на едно бюро.
	Горкият, помисли си тя. Сигурна бе обаче, че благодарение на интелекта и перфекционизма си той ще се справи. Щеше да преживее този мъчителен период. О, щеше да се промени, разбира се. Както желязото става на стомана върху нажежените до бяло въглени.
	Да се промени…
	Както самата Лукас се беше променила.
	Ако се съди по кръщелното свидетелство на Жаклин-Маргарет Лукас, рождената й дата бе последният ден на ноември 1963 г. Дълбоко в себе си обаче тя знаеше, че е на малко повече от пет години, че е родена в деня, в който завърши Академията на ФБР.
	Спомняше си една детска книжка, която бе чела преди много време: „Детето елф от Уикам“. Усмихнатото същество на корицата изобщо не намекваше за страховития сюжет на приказката. Разказваше се за един елф, който се промъквал в домовете на хората в полунощ и подменял бебетата — човешките с елфи. Двама родители разбрали, че дъщеричката им е сменена, и тръгнали да я търсят.
	Лукас помнеше как чете книжката свита на дивана в уютната си стая в Стафорд, близо до Куонтико, след като ходенето й на пазар в „Сейфуей“ се беше отложило заради неочаквана буря. Дочете я насила — да, родителите открили момиченцето и отново го сменили за елфчето. Приказката завършваше щастливо, но въпреки това й се стори прекалено жестока и тя изхвърли книжката.
	Сети се за нея едва след като завърши академията и я назначиха във вашингтонското регионално управление на Бюрото. Една сутрин, когато отиваше на работа с големия си „Колт Питон“ на кръста и полицейски доклад под мишница, тя си даде сметка: „Такава съм аз — едно подменено дете“. Навремето Джаки Лукас работеше на половин работен ден като библиотекар в архива на Бюрото в Куонтико, бе шивач любител и в почивните дни кроеше дрехи за приятелите си и семействата им. Шиеше гоблени, бродираше, колекционираше (и пиеше) вина, участваше и побеждаваше в местните маратони. Тази жена обаче отдавна я нямаше. Беше заменена със специален агент Маргарет Лукас, водещ криминалист, специалист по експлозиви и по работа стайни информатори и охраняването им.
	— Агент във ФБР ли? — бе попитал объркано баща й при едно посещение при родителите й в Пасифик Хайтс край Сан Франциско. Беше отишла само да им съобщи новината. — Специален агент ли искаш да ставаш? Нали не като ония, които се разхождат с пистолети? Имаш предвид, че ще работиш на бюро или нещо подобно, нали?
	— С пистолет. Но съм сигурна, че ще ми дадат и бюро.
	— Не те разбирам — призна едрият мъж, пенсиониран банков чиновник. — Толкова добре се учеше.
	Тя се изсмя на тази привидна безсмислица, но много добре го разбираше. Бе завършила с отличие и гимназията „Сейнт Томас“ в Ръшън Хил, и Станфорд. Слабичкото момиче, което твърде рядко излизаше с момчета и твърде често вдигаше ръка в клас, имаше определено място или във висшите научни среди, или на Уолстрийт. Не, не, той нямаше нищо против Джаки да размахва оръжие и да гони престъпници. Просто се беше надявал да използва _ума_ си.
	— Ама това е ФБР, татко. Това са _интелигентните_ ченгета.
	— Да, предполагам. Но… наистина ли искаш да се занимаваш с това?
	Не, тя _трябваше_ да го направи. Има огромна разлика между „искам“ и „трябва“. Съмняваше се обаче, че той ще я разбере. Затова отговори само:
	— Да.
	— Е, нямам нищо против тогава — примири се той. После се обърна към жена си: — Нашето момиче станало лудетина. Знаеш ли какво е „лудетина“? Лу-де-ти-на.
	— Знам, разбира се — провикна се майка й от кухнята. — Нали решавам кръстословици. Ще внимаваш все пак, нали, Джаки? Обещай ми да внимаваш.
	Сякаш се канеше да пресече натоварено кръстовище.
	— Обещавам, мамо.
	— Добре, направила съм пиле с винен сос за вечеря. Това ти е любимо ядене, нали?
	Джаки прегърна баща си и майка си и след два дни полетя обратно за Вашингтон, за да смени името си на Маргарет.
	След като завърши академията, я назначиха в регионалното управление. Наложи се да опознае живота във Федералния окръг, да работи с Кейдж, който й беше като втори баща, и сигурно се справяше добре, защото предната година я повишиха в заместник главен агент, а сега, докато шефът й снимаше маймуни в амазонската джунгла, тя оглавяваше най-голямото разследване, водено през последните няколко години във Вашингтон.
	Сега наблюдаваше как Харди си води бележки в другия край на залата и си мислеше: „Той ще се справи, ще се справи.“
	Маргарет Лукас бе сигурна в това.
	Тя, подмененото бебе елф, знаеше най-добре…
	— Лукас — прекъсна мислите й нетърпелив мъжки глас.
	Тя погледна по посока на гласа и си даде сметка, че Паркър Кинкейд й говори нещо:
	— Свършихме с лингвистичния анализ. Сега искам да направя физически. Освен ако нямаш друга идея.
	— Ти командваш, Паркър.
	Тя се приближи и седна до него.

	* * *

	Отначало той огледа хартията, на която бе написана бележката.
	Листът беше с размери 15 на 22.5 см, като за водене на ежедневни записки. В хода на историята стандартните размери на листовете са се променяли, но в Америка от около двеста години се използваха 21.25 на 27.5 см. Петнайсет на 22.5 бе вторият по разпространение стандарт. Прекалено обичайно. Размерът сам по себе си не говореше нищо на Паркър.
	Колкото до материала, писмото бе на груба, евтина хартия, произведена чрез механично пресоване, не по химически методи, по които се изработват по-фини и качествени хартии.
	— Хартията няма да ни помогне с нищо — обяви накрая той. — Най-обикновена е. Нерециклирана, с голямо киселинно съдържание, от груба суровина с минимална добавка на избелващи вещества и с ниска луминесценция. Разпространява се масово в големи опаковки. Няма воден знак или друго, по което да се определи производителят или дистрибуторът на едро, камо ли магазинът, от който е закупена. — Въздъхна. — Да погледнем сега мастилото.
	Постави внимателно бележката под един микроскоп. Огледа я първо на десет-, после на петдесеткратно увеличение. По следите от средството за писане върху листа и честите неравномерности в цвета личеше, че престъпникът е използвал много евтина химикалка.
	— Вероятно от „Американ Райтинг Инстрюмънтс“. По трийсет и девет цента бройката.
	Замълча и погледна колегите си. Никой не проявяваше признаци на разбиране.
	— И? — попита Лукас.
	— Това е лошо за нас — обясни отегчено той. — Невъзможно е да се проследи до източника. Продават ги просто във всяка будка из цяла Америка. Също като хартията. Пък и АРИ не използва химически етикети.
	— Химически етикети ли? — не разбра Харди.
	Паркър обясни, че някои производители включват специални химически вещества в мастилата си, като отличителен белег за продуктите си и за по-лесно определяне мястото и датата на производство. „Американ Райтинг Инстрюмънтс“ обаче не го практикуваха.
	Паркър понечи да свали бележката от микроскопа, но спря. Забеляза нещо интересно. В единия край хартията бе избеляла. Не изглеждаше да е производствен дефект. В производството на хартия избелващи вещества се използват от петдесетина години и неравномерностите в цвета не са нещо обичайно, дори за такъв евтин продукт.
	— Би ли ми подал апарата „Полилайт“? — обърна се Кинкейд към Си Пи Ардъл.
	— Кое?
	— Ей онова.
	Едрият мъж взе един от апаратите — алтернативни източници на светлина. При облъчване с него много вещества, невидими за човешкото око, започват да излъчват луминесцентна светлина.
	Паркър си сложи предпазни очила и включи уреда, който засвети с жълто-зелена светлина.
	— Да не ме облъчи с нещо? — попита не особено шеговито едрият агент.
	Паркър освети плика с апарата. Да, дясната третина бе по-светла от останалата част. Огледа и бележката — в дясната половина на листа имаше петно с Г-образна форма.
	Това бе нещо интересно. Той отново го огледа.
	— Виждате ли как е избеляло ъгълчето? Предполагам, че единият край на листа, а също и на плика, са стояли известно време на слънце.
	— Къде, у дома му или в магазина? — попита Харди.
	— И едното, и другото е възможно. Като съдя по степента на похабяване на хартията обаче, смятам, че листът е бил изваден от голямата опаковка съвсем наскоро. Затова предполагам, че е било в магазина.
	— Значи трябва да е с южно изложение — вметна Лукас.
	„Да — помисли Паркър. — Добро хрумване. Не се бях сетил.“
	— Защо? — недоумяваше Харди.
	— Защото е зима — изтъкна Паркър. — Слънцето не е достатъчно силно, за да избели хартията, ако я огрява от друга посока.
	Паркър отново закрачи из стаята. Беше му навик. След смъртта на Томас Джеферсън голямата му дъщеря, Марта, написала в мемоарите си, че баща й крачел „почти непрекъснато ден и нощ и лягал съвсем рядко, когато вече не можел да се държи на крака“. Когато Паркър работеше върху някой документ или решаваше някоя особено трудна задача, хухалите често се шегуваха, че „пак обикаля в кръг“.
	Вече започваше да си припомня разположението на всичко в лабораторията. Отиде до един шкаф и извади работна дъска и няколко листа за събиране на следови улики. Хвана бележката за ъгълчето и прокара по нея четка от камилски косми, за да смъкне дребните частици, полепнали по хартията. Не успя да изчетка нищо. Това не го изненада. Хартията е едно от най-силно абсорбиращите вещества — задържа много частички, но те обикновено остават здраво свързани с целулозните влакна.
	Паркър извади голяма игла от куфарчето си и изчегърта няколко малки частици мастило и хартия от бележката и от плика.
	— Знаеш ли как се работи с това? — попита той Гелър, като посочи хроматографския апарат в ъгъла на лабораторията.
	— О, разбира се. Дори веднъж разглобих един. Просто от любопитство.
	Паркър му подаде изчегъртаните частички:
	— Пусни отделни проби от бележката и от плика.
	— Дадено.
	— Какво прави това чудо? — полюбопитства Си Пи.
	Агентите под прикритие и членовете на тактическите отряди обикновено нямат особено търпение за лабораторна работа и познанията им по криминология са съвсем оскъдни.
	Паркър му обясни: хроматографският апарат разлага химическите вещества, открити на местопрестъплението, на съставните им части и ги анализира. Машината забръмча заплашително — всъщност тя изгаря пробите и анализира получените в резултат на това газове.
	Паркър отново прокара четката по бележката и по плика и този път успя да свали някакви частици. Сложи двете проби на два различни микроскопа „Лайц“. Погледна през окуляра на единия, после на другия. Завъртя копчетата за фокусиране и добре смазаните механизми се задвижиха плавно.
	Взря се в единия препарат, после се обърна към Гелър:
	— Ще се наложи да вкараш профилите на тези следови улики в компютъра. — Кимна към микроскопа. — Как ще стане?
	— Няма да повярваш колко е лесно.
	Младият агент включи оптични кабели в микроскопите. Двете жици минаваха през някаква безлична сива кутия. Гелър я свърза чрез друг кабел с един от компютрите в лабораторията. Включи го и на монитора се появи образът на частичките, които Паркър наблюдаваше на микроскопа. Извика едно меню на екрана.
	Обърна се към Паркър:
	— Само натискаш това копче и ще ти ги запомни в JPEG формат.
	— Ще може ли да ги изпратя по електронната поща?
	— Само кажи на кого.
	— Една секунда да намеря адреса. Преди това обаче искам да ги погледнем при различно увеличение.
	Паркър и Гелър записаха образи с по три увеличения от всеки микроскоп.
	Едва свършиха и хроматографският апарат изпиука и резултатите заизлизаха на монитора.
	— Имаме на разположение двама специалисти от „Следови улики“ и „Елементарен анализ“.
	Това са двата отдела на Бюрото, които се занимават с анализ на веществени доказателства, открити в много малки количества.
	— Остави ги да си ходят вкъщи. Ще използваме услугите на друг човек.
	— На кого? — намръщи се Лукас.
	— В Ню Йорк е.
	— В Нюйоркското полицейско управление? — попита Кейдж.
	— Вече не. Напусна.
	— Защо не някой тукашен? — поинтересува се Лукас.
	— Защото този мой приятел е най-добрият криминолог в страната. Той е основателят на ЕИВД.
	— На _нашия_ Екип за изследване на веществени доказателства? — изненада се Си Пи.
	— Именно.
	Паркър погледна бележника си и набра някакъв номер.
	— Ама — отбеляза Харди — сега е Нова година. Сигурно не си е вкъщи.
	— Напротив — отвърна Паркър, — той почти не излиза.
	— Дори в празнични дни?
	— Дори в празнични дни.

	* * *

	— Паркър Кинкейд — прозвуча гласът от слушалката. — Чудех се дали няма да ми се обадите от вашия край.
	— Значи си научил за проблемите ни, а?
	— О, аз научавам всичко — отвърна Линкълн Райм. Паркър не беше забравил навика му да прави гръмки изказвания. — Нали, Том? Не научавам ли всичко? Паркър, помниш Том, нали? Многострадалният Том.
	— Здравей, Паркър.
	— Здравей, Том. Още ли те мъчи този глезльо?
	— А как иначе — отвърна самодоволно Линкълн. — Мислех, че си вече пенсионер, Паркър.
	— Бях. Допреди два часа.
	Паркър бе срещал Райм само веднъж. Криминологът беше хубав мъж, горе-долу на неговата възраст, с тъмна коса. Бе парализиран от врата надолу, но понякога работеше като консултант експерт по някои разследвания, седейки в апартамента си в Западен Сентръл Парк.
	— Много ми харесаха лекциите ти, Паркър. Миналата година.
	Паркър си спомни Райм, седнал на яркочервена луксозна инвалидна количка до първия ред в залата на полицейския колеж „Джон Джей“ в Ню Йорк. Темата на лекциите бе „Криминологична лингвистика“.
	— Знаеш ли, че благодарение на теб осъдихме един престъпник? — продължи Райм.
	— Не.
	— Имахме свидетел на убийството. Не видял извършителя, защото се криел, но чул убиеца да казва нещо на жертвата, преди да я застреля. Казал: „Да бях на твое място, мръсник такъв, щях да си кажа молитвата“. И после… това е най-интересното, Паркър, слушаш ли?
	— С най-голям интерес.
	Когато Линкълн Райм говори, останалите могат само да слушат.
	— После, по време на разпит в полицията, казал на един детектив: „И да призная, няма да е пред вас“. Знаеш ли как го пипнахме?
	— Как, Линкълн?
	Райм се засмя радостно като дете:
	— Заради „да“-то! „_Да_ бях на твое място“. Не „Ако бях на твое място“. „И да призная…“ Статистически само седем процента от хората използват условна конструкция с „да“ — изречение. Знаеше ли го?
	— Всъщност да. Това достатъчно ли беше, за да го осъдите?
	— Не. Но беше достатъчно да му изтръгнем самопризнания срещу споразумение за по-лека присъда. Дай сега да позная. Имате престъпник, който застрелва хора из метрото, и единствената ви улика е… какво? Заплашително писмо? Искане за откуп?
	— Откъде се сети? — възкликна Лукас.
	— Едно птиченце ми каза! — изсмя се Райм. — А за да отговоря на въпроса: Много е ясно, че има бележка, защото това е единствената логична причина Паркър _Кинкейд_ да се обажда на _мен_… На кой… извинявай, Паркър… на _кого_ отговорих току-що?
	— На специален агент Маргарет Лукас — отвърна тя.
	— Тя е ЗГА на регионалното управление на ФБР и оглавява разследването.
	— А, Бюрото, както винаги, Фред Делрей тъкмо си тръгна. Беше ми на гости. Познавате ли Фред? От Манхатънското управление.
	— Познавам го — отвърна Лукас. — Той работеше с неколцина от агентите ни под прикритие миналата година. По разследването на един канал за незаконна търговия с оръжие.
	— Значи престъпник, бележка — продължи Райм. — Хайде само един от вас да говори.
	— Прав сте — започна Лукас. — Става дума за изнудване. Искахме да платим, но главният престъпник загина. Сега сме почти сигурни, че партньорът му, онзи с автомата, ще продължи да убива.
	— О, много заплетена история. Голям проблем. Огледахте ли трупа?
	— Нищо не открихме. Никакви документи, никакви улики.
	— Значи ми предлагате като позакъснял коледен подарък да участвам в случая, така ли?
	— Направих хроматография на частички от илика и листа…
	— Добре си се сетил, Паркър. Изгори доказателствата. Ще са нужни за процеса, но ти трябва да ги изгориш.
	— Искам да ти изпратя данните. И някои снимки от следовите улики. Мога ли да ти ги пусна по електронната поща?
	— Да, да, разбира се. Какво е увеличението?
	— Десет, двайсет и петдесет.
	— Добре, кога изтича срокът?
	— На всеки четири часа, от четири до полунощ.
	— Четири следобед? Днес?
	— Точно така.
	— Боже господи.
	— Знаем къде ще е ударът в четири часа — продължи Лукас. — Мислим, че ще е в някой хотел. Но не знаем нищо по-точно.
	— Четири, осем и дванайсет. Имате си убиец с вкус към драматичното.
	— Това да го включим ли към психологическия профил? — попита Харди.
	Отново започна да пише. Паркър се замисли, че този млад човек вероятно ще прекара цялата празнична нощ в писане на доклади за началника си, за кмета и за градския съвет — доклади, на които вероятно с месеци никой няма да обърне внимание. Дори може би ще останат завинаги непрочетени.
	— Кой си ти? — излая Райм.
	— Лен Харди, сър. Окръжна полиция.
	— Правил ли си психологически профили досега?
	— Всъщност работя към Статистическия отдел. Но съм учил психологическо профилиране в Академията и съм карал курсове по психология в Американския университет.
	— Слушай. Аз _нямам_ доверие на психологическите профили. Вярвам само на _уликите_. Психологията е като лигава риба, която лесно се изплъзва от ръцете. Виж мен. Аз съм като музей на невротичните състояния. Нали, Амелия?… Приятелката ми не отговаря, но е съгласна с мен. Добре. Да действаме _бързо_. Дайте подаръците. Ще ви изпратя мнението си колкото мога по-скоро.
	Паркър записа имейла на Райм и го даде на Гелър. След секунди агентът вече изпращаше снимките и резултатите от хроматографията.
	— _Това_ ли е най-добрият криминолог в страната? — попита скептично Кейдж.
	Паркър не отговори. Гледаше часовника. Някъде във Федералния окръг Колумбия на хората, които Маргарет Лукас бе решила да жертва, им оставаха трийсет минути живот.


>>	10.

	_15:30_
	Този хотел е красив, този хотел е хубав.
	Гробокопача влиза, с кученцата върху плика си, и никой не го забелязва.
	Отива на бара и си купува искряща газирана вода от бармана. Пръските от мехурчетата гъделичкат носа му. Смешно… Той изпива водата и оставя пари за бакшиш, както му е заръчал човекът, който му казва какво да прави.
	Тълпата във фоайето заплашва да го смаже. Ще има някакво празненство. Официален прием. Има много украса. Още от тези дебели бебета с новогодишни панделки. Уха, не са ли… не са ли… не са ли сладки?
	Сбръчканата Баба Стара Година също е тук, прилича на Смъртта.
	Двамата с Памела… _щрак…_ ходеха на такива места.
	Гробокопача купува последния брой на „Ю Ес Ей тудей“. Сяда вън фоайето и започва да чете. Оставя плика с кученцата до себе си.
	Поглежда часовника си.
	Чете статиите.
	„Ю Ес Ей тудей“ е хубав вестник. От него се научават много интересни неща. Гробокопача гледа времето из цялата страна. Гледа ярко оцветените области на високо атмосферно налягане. Чете спортните новини. Струва му се, че преди много време и той се е занимавал с някакъв спорт. Не, това беше приятелят му, Уилям. Приятелят му обичаше да спортува. Някои други приятели също. Също и Памела.
	Във вестника има много снимки на хубави баскетболисти. Изглеждат много едри и силни и когато хвърлят топките, се въртят във въздуха като вихри. Гробокопача решава, че сигурно никога не е спортувал. Не разбира какво Памела или Уилям, или който и да е друг може да харесват в спорта, по-интересно е да ядеш супа и да гледаш как други спортуват.
	Едно момченце минава покрай него и спира.
	Поглежда плика. Гробокопача затиска отвора на плика, та момченцето да не види автомата, който съвсем скоро ще убие петдесет-шейсет души.
	Момченцето е може би на девет години. Тъмната му коса е сресана грижливо. Носи костюм, който не му е много по мярка. Ръкавите са прекалено дълги. А ярката новогодишна червена вратовръзка стърчи странно над яката му. То гледа плика.
	Кученцата.
	Гробокопача отмества поглед.
	— Ако някой види лицето ти, убий го. Никога не го забравяй.
	Няма да забравя.
	Той обаче не може да се сдържи да не погледне момченцето. Момченцето се усмихва. Гробокопача не се усмихва. (Познава кога човек се усмихва, но не знае какво точно е усмивка.)
	Момченцето с кафявите очи и усмихнатото лице много харесва плика и кученцата. И панделките им. Които са същите като панделките на новогодишните бебета. Върху плика са нарисувани златни и зелени панделки. Гробокопача също поглежда плика.
	— Хайде, слънчице — извиква една жена.
	Стои до една саксия с поинсетии, толкова червени, колкото розата, която Памела носеше на роклята си миналата година на Коледа.
	Момченцето отново поглежда лицето на Гробокопача. Гробокопача знае, че трябва да се извърне, но продължава да го гледа. После момченцето тръгва между хората и масите, покрити с малки чинийки с храна. Много бисквити и сирене, и скариди, и моркови.
	Няма супа, отбелязва Гробокопача.
	Момченцето отива при едно момиченце, вероятно сестра му. Тя е около тринайсетгодишна.
	Гробокопача поглежда часовника си. До четири остават двайсет минути. Той изважда мобилния телефон от джоба си и внимателно набира номера на гласовата си поща. Заслушва се. „Нямате нови съобщения.“ Той изключва телефона.
	Вдига плика в скута си и оглежда тълпата. Момченцето носи синьо сако, а сестричката му — розова рокля и шал.
	Гробокопача стиска плика с кученцата.
	Още осемнайсет минути.
	Момченцето стои до масата с храната. Момиченцето говори с някаква възрастна жена.
	В хотела влизат още хора. Минават покрай Гробокопача, покрай плика му и покрай вестника, който показва какво ще е времето из цялата страна.
	Никой обаче не го забелязва.

	* * *

	Телефонът в лабораторията зазвъня.
	Както винаги, когато някой телефон зазвъни и хухалите не са наблизо, Паркър изпита панически страх, че нещо е станало с децата. Разбира се, г-жа Кавано щеше да се обади на мобилния му телефон, не във федералното бюро за разследване.
	На дисплея бе изписан номер от Ню Йорк. Паркър се хвърли към слушалката:
	— Линкълн, Паркър е. Имаме петнайсет минути. Някакви следи?
	Криминологът звучеше разтревожен:
	— О, не са много, Паркър. Говорителствай ми… Вие, лингвистите, май не обичате много, когато се вербализират съществителни, а?
	Паркър включи високоговорителя на телефона.
	— Някой да вземе химикалка — извика Райм. — Ще ви кажа до какво стигнах. Готови ли сте? _Готови_ ли сте?
	— Готови сме, Линкълн.
	— Най-обилното вещество, полепнало по хартията, е гранитен прах.
	— Гранит — повтори като ехо Кейдж.
	— По гранита има следи от дялане, рязане и полиране.
	— От какво са според теб? — попита Паркър.
	— Не знам. Откъде да знам? Познавам Ню Йорк, не Вашингтон.
	— А ако бяхме в Ню Йорк? — подкани го Лукас.
	Райм заговори бързо:
	— Нов строеж, ремонт или разрушаване на стара сграда, производители на оборудване за бани, кухни и килери, работилници за надгробни плочи, ателиета на скулптори, фирми за външна украса… Възможностите са неизброими. Трябва ви някой, който да познава района. Разбрахте ли? Ти няма да свършиш работа, нали, Паркър?
	— Не, аз…
	— … разбираш от документи. Също от престъпници. Но не и от география.
	— Така е.
	Паркър погледна Лукас. Тя наблюдаваше часовника. Обърна безизразното си лице към него. Кейдж имаше навик да вдига рамене; Лукас си придаваше каменно изражение в напрегнатите ситуации.
	— Има също следи от червена глина и прах от стари тухли — продължи Райм. — Също и сяра. И много въглерод: пепел и сажди от печено месо или от изгаряне на отпадъци, съдържащи месо. Продължавам с плика. Тук има почти същите вещества като по писмото, но и нещо ново: значителни количества солена вода, керосин, нефтопродукти, суров нефт, масло…
	— Масло ли? — изненада се Лукас.
	— Добре ме чухте. Не знам марката. Има и органична материя, произхождаща от някакви мекотели, така че уликите сочат към Балтимор.
	— Балтимор ли? — удиви се Харди.
	— Откъде разбрахте? — попита с недоумение Лукас.
	— Морската вода, нефтопродуктите и суровия нефт идват от някое пристанище. Откъде другаде? Е, най-близкото пристанище до Вашингтон, през което преминават големи количества суров нефт, е Балтимор. А Том ми каза (този човек наистина разбира от кухня!), че там с пълно с ресторанти за морска храна. „Берта“. Не спира да ми хвали „Мидите на Берта“.
	— Балтимор — промърмори Лукас. — Значи е написал бележката вкъщи, а предния ден е вечерял миди. Дошъл е във Вашингтон, за да пусне писмото пред кметството. После…
	— Не, не, не.
	— Какво не?
	— Уликите са лъжливи — обади се Паркър. — Това е сценарии, нали, Линкълн?
	— Също като пиеса на Бродуей — потвърди Райм, доволен от досетливостта на Паркър.
	— Как разбрахте? — поинтересува се Кейдж.
	— Имам един познат детектив, Роланд Бел. В Нюйоркското управление. Роден е в Северна Каролина. Той използва следния израз: „Прекалено бързо и прекалено лесно“. Е, всички тези следови улики… Прекалено изобилни са. Извършителят си е натопил ръцете в някоя помия и е опипал хубаво плика. За да ни заблуди.
	— А уликите по писмото? — попита Харди.
	— О, не, те са истински. Количеството им между нишките съответства на нормално очакваното. Не, не, от уликите по писмото можем да разберем къде живее. Но и пликът… и той може да ни помогне с нещо.
	— Че от него може да се очаква всичко — предположи Паркър.
	— Точно така — потвърди криминологът.
	Паркър обобщи:
	— Значи, където живее, има гранит, глина, тухли, сяра, сажди и пепел от печено или изгорено месо.
	— Всичката тази прах — замисли се Кейдж — може да е от някоя разрушена постройка.
	— Това звучи най-вероятно — съгласи се Харди.
	— Най-вероятно ли? Как може да звучи _най_-вероятно? — попита Райм. — Това е само _една_ възможност. Но не е ли _всичко_ вероятно, докато една от възможностите не се докаже? Помислете по това… — Гласът му заглъхна леко и той заговори на някого другиго в стаята: — Не, Амелия, не се надувам. Казвам само кое е правилно… Том! Том! Сипи още малко. Ако обичаш.
	— Господин Райм — заговори Лукас, — всичко това е много хубаво и сме ви благодарни за помощта. Но до следващото нападение на убиеца остават само десет минути. Имате ли идея кой хотел може да е избрал?
	— Съжалявам, не — отвърна сериозно Райм; гласът му смрази Паркър. — Сами трябва да се досетите.
	— Добре.
	— Благодаря, Линкълн — каза Паркър.
	— Късмет на всички. Късмет.
	Връзката прекъсна.
	Паркър погледна бележките си. Гранитен прах… сяра… О, страхотни улики, твърди доказателства. Екипът обаче нямаше почти никакво време да ги обмисли. Поне не до четири часа. Може би и до осем.
	Той си представи убиеца сред тълпата, с оръжие, готово за стрелба. Как се готви да натисне спусъка. Колко ли щяха да загинат този път?
	Колко семейства?
	Колко деца като Лавел Уилямс?
	Деца като Роби и Стефи.
	Всички в полутъмната лаборатория мълчаха, сякаш парализирани от неспособността да надникнат зад воала, забулваш истината.
	Паркър погледна бележката; стори му се, че тя му се подиграва.
	Телефонът на Лукас иззвъня. Тя го допря до ухото си, послуша известно време, после на устните й разцъфтя весела усмивка, каквато Паркър не беше виждал досега на лицето й.
	— Хванахме го! — обяви тя.
	— Какво?
	— Двама от хората на Джери току-що са открили оцветени в черно патрони под едно кресло на хотел „Фор Сийзънс“ в Джорджтаун. Всички свободни агенти и полицаи са насочени натам.


>>	11.

	_15:50_
	— Има ли много хора?
	— В хотела ли? — отвърна с въпрос Кейдж. — И още как. Според нашия човек фоайето и барът са претъпкани, там ще се състои нещо като официално откриване. Освен това в залите на горния стаж ще има няколко новогодишни тържества. Много фирми завършват рано работния ден. В хотела ще се съберат сигурно около хиляда души.
	Паркър опита да си представи какво може да причини автомат в затворено пространство като зала за приеми.
	Тоби Гелър бе включил радиостанцията на честотата на ударния отряд. Гласът на Джери Бейкър ехтеше от високоговорителя:
	— Новогодишен водач две до всички отряди. Код дванайсет във „Фор Сийзънс“ на Улица М. Код дванайсет. Престъпник в района на хотела, описание неизвестно. Въоръжен с напълно автоматизиран „Узи“ и заглушител. Имате зелена улица. Повтарям, зелена улица.
	Това означаваше, че могат да застрелят заподозрения без предупреждение.
	След броени минути в хотела щяха да нахлуят десетки полицаи. Щяха ли да го хванат? Дори да не успеят, може би щяха да го изплашат, така че да избяга, без никой да пострада.
	Все пак можеше да го хванат. Да го арестуват или ако се съпротивлява, да го застрелят. Тогава ужасът щеше да свърши; Паркър щеше да се върне при децата си.
	Какво ли правеха сега? Притеснен ли е Роби?
	„О, Роби, как да те накарам да не се тревожиш? Лодкарят отдавна е мъртъв. Но виж, тази нощ вилнее друг Лодкар, дори по-страшен. Така действа злото, синко. Изпълзява от гроба си отново и отново и няма начин да го спрем…“
	Гласът от радиостанцията заглъхна.
	Чакането е най-трудното нещо. След пенсионирането си Паркър почти го бе забравил. Човек никога не свиква с чакането.
	— Първите коли вече пристигат — извика Кейдж, без да спира нито за миг да приема информация по клетъчния си телефон.
	Паркър отново се наведе над бележката.
C>
	Кмет Кенеди…
	Краят е нощ. Гробокопача е на свобода и никой не можи да го спре.
C$
	Думите на Райм прозвучаха в съзнанието му:
	„Но и пликът… и той може да ни помогне с нещо“.
	„Че от него може да се очаква всичко…“
	Спомни си също собствените си думи, когато казваше на Лукас, че психолингвистичният профил от Куонтико е грешен, че престъпникът всъщност с гениален.
	Изведнъж вдигна глава и погледна Лукас.
	— Какво има? — попита тя, разтревожена от изражението му.
	— Грешим — заяви с монотонен глас той. — Всичко сме объркали. Той няма да е във „Фор Сийзънс“.
	Останалите в лабораторията прекратиха заниманията си и се втренчиха в него.
	— Спрете акцията. Полицията, агентите, където и да са, върнете ги.
	— Какво те прихваща?
	— Тя лъже!
	Кейдж и Лукас се спогледаха.
	— „Тя“? — недоумяваше Си Пи Ардъл. Обърна се към Лукас: — Какво иска да каже?
	Паркър не му обърна внимание и продължи да крещи:
	— Спрете ги!
	Кейдж вдигна телефона към ухото си. Лукас протегна ръка да го спре.
	— Веднага! — заповяда Паркър. — Ударният отряд трябва да остане по колите. Не можем да ги заврем в хотела.
	— Ама, Паркър, той е _там_ — възрази Харди. — Намерили са патрони. Не може да е съвпадение.
	— Разбира се, че не е съвпадение. Гробокопача ги е оставил. После е отишъл другаде, при истинската си цел. Някъде _извън_ хотела. — Обърна се към Кейдж: — Спри колите!
	— Не — противопостави се Лукас; изящното й лице гореше от гняв.
	Паркър обаче продължи, без да отмества поглед от бележката:
	— Прекалено е умна, за да остави следата, която ни води към хотела, неволно. Опитала се е да ни подведе със следовите улики по плика. Същото е направила с уж случайно отбелязалите се букви. С това „т-е-л“.
	— Ние едва ги разчетохме — възрази Лукас. — Нямаше да го направим, ако не ни беше помогнал.
	— Тя знае… — Говореше за бележката като за живо същество и това объркваше останалите. Поправи се: — Престъпникът е знаел с кого си има работа. Спомнете си лингвистичния профил, който направих. — Почука по снимката на мъртвия престъпник. — Той е бил блестящ ум. Стратег. _Трябвало_ е да остави улики. Иначе нямаше да ни подведе. Не, не, спрете ударния отряд. Където и да се намира. И изчакайте да отгатна къде е истинската цел.
	Харди вдигна отчаяно ръце:
	— Да чакаме ли?
	— Четири без пет е! — прошепна Си Пи.
	Кейдж вдигна рамене. Погледна Лукас.
	— Трябва — настоя Паркър.
	Лукас вдигна студените си като камък очи към часовника. Минутната стрелка се бе преместила още малко.

	* * *

	Хотелът беше по-хубав от това място.
	Гробокопача се оглежда; нещо в театъра не му харесва.
	Пликът с кученцата изглеждаше… изглеждаше съвсем в реда на нещата, когато беше в хотела.
	А тук изглежда не на място.
	Това е… това е… _щрак…_ театър „Мейсън“, източно от Джорджтаун. Гробокопача стои във фоайето и гледа дърворезбите. Вижда цветя, които не са нито жълти, нито червени, а дървени, тъмнокафяви като засъхнала кръв. Я, какво е това? Змии. Змии, издълбани в дървото. И жени с големи гърди като на Памела.
	Мммм.
	Няма само животни.
	Няма кученца. Не, не.
	Никой не го спря, когато влизаше в театъра. Представлението почти свършваше. В повечето театри човек спокойно може да влезе към края на представлението, така му беше обяснил човекът, който му казва какво да прави, никой няма да те забележи. Мислят си, че идваш да вземеш някого.
	Никой от разпоредителите не му обръща внимание. Говорят си за спорт, за ресторанти, за новогодишни тържества.
	За такива неща.
	Вече е почти четири.
	Гробокопача не е ходил на концерт или на театър от години. С Памела ходеха… _щрак…_ ходеха да слушат музика. Не да гледат представления. Нито балет. Това пък какво беше? А, когото хората танцуват. Да слушаш музика… Хора със смешни шапки като каубои. Свирят на китара и пеят. Гробокопача си спомня една песен. Започва да си я тананика:
P>
	Опитвам се да те забравя,
	а още, още те обичам.
P$
	Днес обаче никой не пее. Това представление е балет. Матине.
	Гробокопача гледа към стената — един плакат. Страшна картинка, която не му харесва. По-страшна от картината с входа на ада. Това е рисунка на войник с издадена челюст и висока синя шапка. Зловещо. Не… _щрак…_ не, не, никак не ми харесва.
	Той прекосява фоайето; мисли си, че Памела би предпочела да гледа хора с каубойски шапки, а не такива зъбати войници. Тя би облякла рокля, ярка като цвете, и би отишла да гледа как хората с каубойски шапки пеят. Приятелят на Гробокопача, Уилям, също от време на време слагаше такава шапка. Ходеха заедно. Струва му се, че са се забавлявали, но не е сигурен.
	Гробокопача отива към бюфета и намира служебния вход. Влиза и тръгва нагоре по стълбището, където мирише на разлята сода. Покрай кашони с пластмасови чаши и салфетки, с желирани бонбони и шоколадови бонбони.
P>
	А още, още те обичам…
P$
	На горния етаж, пред вратата с надпис „Балкон“, Гробокопача излиза в коридора и тръгва бавно по мекия килим.
	— Влез в ложа петдесет и осем — бе заръчал човекът, който му казва какво да прави. — Резервирал съм всички места, така че вътре ще е празно. Намира се на нивото на балкона. На дясната страна на подковата.
	— Подкова ли? — попита Гробокопача. Какво иска да каже с това „подкова“?
	— Балконът е извит под формата на конска подкова. Ти ще отидеш в ложата.
	— Ще отида… _щрак…_ ще отида в ложата. Какво е ложа?
	— Закрита е със завеси. Това е малка стаичка срещу сцената.
	— А?
	Сега, почти в четири часа, Гробокопача върви бавно към ложата и никой не го забелязва.
	Едно семейство минава покрай бюфета; бащата поглежда часовника си. Рано си тръгват. Майката помага на дъщеря си да си облече палтото в движение; и двете изглеждат разстроени. В косата на момичето има цвете, но не е нито жълто, нито червено, а бяло. Другото дете, малко момченце, поглежда бюфета и спира. Гробокопача си спомня момченцето в хубавия хотел.
	— Не, затворено е — казва бащата. — Хайде. Ще си изпуснем вечерята.
	Момченцето изглежда, сякаш всеки момент ще заплаче; баща му го повежда, без да му купи нито желирани, нито шоколадови бонбони.
	Гробокопача е сам в коридора. Струва му се, че му е жал за момченцето, но не е сигурен. Отива в единия край на подковата. Една млада жена с бяла блуза върви към него. Държи фенерче.
	— Здравейте. Изгубили ли сте се?
	Поглежда лицето му.
	Гробокопача допира единия край на плика с кученцата в гърдите й.
	— Какво… — понечва да попита тя.
	_Пат, пат…_
	Застрелва я с два куршума и тя се свлича на килима. Той я хваща за косата и я издърпва в празната ложа.
	Спира от другата страна зад завесата.
	Уха, това е… _щрак…_ това е хубаво. Мммм.
	Оглежда театъра. Гробокопача никога не се усмихва, но решава, че това място много му харесва. Тъмно дърво, цветя, гипсови орнаменти, злато и полилей. Мммм. Я гледай, по-красиво от красивия хотел. Въпреки това не мисли, че това е най-доброто място за стреляне. С бетонни стени щеше да е по-добре — куршумите щяха да рикошират много повече и острите парчета олово да причинят по-големи поражения.
	Той гледа как хората танцуват на сцената. Слуша музиката на оркестъра. Но всъщност не я чува. Той още си тананика. Не може да изгони мелодията от черепа си:
P>
	За бъдещето аз си мисля,
	опитвам се да го предричам.
	За нашия живот си мисля
	и още, още те обичам.
P$
	Гробокопача блъска тялото на жената до тежката кадифена завеса. Топло му е и той разкопчава палтото си, въпреки че човекът, който му казва какво да прави, му е заръчал да не постъпва така. Обаче се чувства по-добре.
	Вдига плика с кученцата и поставя пръст на спусъка. Хваща заглушителя с лявата си ръка.
	Поглежда тълпата долу. Момичетата в розов сатен, момчетата със сини сака, жените, чиято кожа се вижда над деколтета с формата на буква V, плешиви мъже и мъже с гъста коса. Някои насочват малки бинокли към хората на сцената. От средата на тавана на театъра виси голям полилей, с милион лампички. На самия таван са изрисувани дебели ангели, които летят сред жълти облаци. Като бебето Нова година…
	Залата няма много врати и това е добре. Дори да убие само трийсет-четирийсет души, много други ще бъдат смачкани при вратите. Това е добре.
	Това е добре…
	Четири часа. Часовникът изпиука. Той се показва напред, стиска заглушителя през смачкания плик и поглежда едно от кученцата. Едно кученце е с розова панделка, друго — със синя. Не с жълта или с червена, мисли си Гробокопача и поставя пръст на спусъка.
	Тогава чува гласа.
	Зад него, от коридора, иззад хубавата кадифена завеса.
	— За Бога — прошепва някакъв мъж. — Хванахме го! Той е тук.
	И мъжът дърпа завесата и в същия момент изважда черния си пистолет.
	Гробокопача обаче го е чул навреме и се хвърля встрани, агентът стреля, но не уцелва. Гробокопача почти го прерязва надве с автомата си. Друг агент, зад първия, е ранен. Поглежда Гробокопача в лицето и той си спомня какво трябва да направи. Убива и този агент.
	Гробокопача не изпада в паника. Той никога не изпитва страх. У него няма дори частичка страх. Той обаче знае, че едни неща са добри, а други — лоши, а да не направиш, каквото са ти казали, е лошо. Той иска да стреля по тълпата, но не може. На етажа на балкона се втурват още агенти. Агентите носят якета с емблемата на ФБР, бронирани жилетки, някои имат каски, някои имат автомати, които вероятно стрелят също толкова добре, колкото неговият „Узи“.
	Дузина агенти, две дузини. Някои завиват иззад ъгъла и се втурват към телата на другарите си. Гробокопача показва края на плика през завесата и натиска спусъка. Разхвърчават се стъкла, огледала се разбиват с трясък, наоколо политат шоколадови и желирани бонбони.
	Той трябва… _щрак…_ трябва да стреля по публиката. Това трябва да направи…
	Трябва да направи… Трябва…
	За момент в съзнанието му настъпва мрак.
	Трябва… _щрак._
	Още агенти, още полицаи. Крещят.
	Настъпва голяма суматоха… Скоро в коридора зад ложата ще има десетки агенти. Ще хвърлят ръчна граната по него и ще го зашеметят, а може би ще го застрелят и куршумите няма да хвърчат наоколо — ще попаднат право в сърцето му и то ще спре да бие.
	Или ще го върнат в Кънектикът и ще го хвърлят през входа на ада. И той ще остане там завинаги. Никога вече няма да види човека, който му казва какво да прави.
	Вижда как хора скачат от балкона върху тълпата отдолу. Не е високо.
	Агентите и полицаите крещят.
	Навсякъде са.
	Гробокопача сваля заглушителя и го насочва към полилея. Натиска спусъка. Чува се рев като от автоматична резачка. Куршумите прерязват веригата и огромната маса стъкло и метал се стоварва долу и премазва много хора. Чува се писък от сто гърла. Всички са изпаднали в паника.
	Гробокопача скача от ложата и се стоварва върху раменете на едър мъж на пет метра по-долу. Двамата падат и Гробокопача веднага се изправя. Тълпата го повлича към аварийния изход. Той все още стиска найлоновия плик.
	Излиза вън, на студа.
	Прожекторите и мигащите сигнални светлини на петдесет или шейсет полицейски коли и микробуси го заслепяват. Навън обаче няма много полицаи и агенти. Повечето са в театъра, предполага той.
	Затичва се заедно с двойка на средна възраст по една странична уличка. Тича зад тях. Те не го забелязват. Той се чуди дали да не ги убие, но това означава отново да завива заглушителя или да рискува да го чуят. Освен това те не виждат лицето му и затова няма нужда да ги убива. Той завива по друга уличка и след пет минути вече върви спокойно по широк булевард.
	Стиска плика под мишница, под синьото си (или черно) палто.
	Нахлупил е тъмната си шапка над очите.
P>
	Обичам те и в пек, и в студ.
	И бедна да си, ти се вричам.
P$
	Гробокопача си тананика.
P>
	Дори да си далеч оттук,
	аз още, още те обичам…
P$

	* * *

	— Паркър, човече — възкликна Лен Харди с присъщия му младежки ентусиазъм. — Добра работа. Направо го разби.
	— Няма майтап, ей — обади се Си Пи Ардъл.
	Маргарет Лукас мълчеше. Лицето й оставаше все така безизразно, но тя погледна Паркър и кимна. Нейният начин да каже „благодаря“.
	Паркър Кинкейд обаче не чакаше благодарности. Искаше факти. Искаше да знае колко жертви е имало при сблъсъка.
	И дали Гробокопача е сред тях.
	Сред пращенето на радиостанцията звучаха гласовете на Джери Бейкър и другите от отряда му. Говореха бързо, един през друг, и Паркър разбираше съвсем малко от това, което казваха.
	Лукас приемаше съобщения по мобилния си телефон.
	— От агентите — двама загинали и двама ранени. Една разпоредителка е убита, а един възрастен мъж е премазан от полилея, има десетина ранени, някои — тежко. Няколко деца са пострадали лошо в суматохата. Стъпкали са ги, но няма опасност за живота им.
	Няма опасност за живота им, помисли си Паркър. Но животът им вече никога няма да е същият.
	„Татко, разкажи ми за Лодкаря…“
	— Измъкнал се е, нали? — попита Паркър.
	— Да — отвърна с въздишка Лукас.
	— Има ли описание?
	Тя поклати глава и погледна Кейдж, който също говореше по телефона си.
	— Не, никой не го е забелязал — измърмори той. — Е, двама са го видели, но той ги е застрелял.
	Паркър затвори очи и отпусна глава върху меката сива облегалка на стола. Беше го поръчал преди години; леката му миризма на мухъл и изкуствена кожа му навяваше спомени — само малка част от всичко, което си бе припомнил този следобед.
	Спомени за случки, които не искаше да преживява втори път.
	— Как върви огледът на местопрестъплението?
	— Криминоложкия екип претърсва театъра с микроскоп — отговори Кейдж. — Има едно нещо обаче, което не разбирам: той стреля с автоматично оръжие, а никъде не са открили гилзи.
	— О, сигурно носи автомата в чанта или нещо подобно — досети се бързо Паркър. — Гилзите остават вътре.
	— Откъде знаеш? — изненада се Харди.
	— Не знам. Просто на негово място щях да постъпя така. Някой в хотела забелязал ли го е, когато е подхвърлил куршумите?
	— Не — промърмори Кейдж. — Разпитали всички посетители. Едно момченце твърди, че видяло Невидимия. Но не си спомня нищо по-подробно.
	Невидимият, помисли си Паркър. И таз добра.
	Всичко бе станало за секунди.
	Лукас най-сетне се беше съгласила с Паркър.
	— Добре, добре — бе казала хладно, — ще спра отряда. Но господ да ти е на помощ, ако грешиш, Кинкейд.
	След това нареди на хората от отряда да останат по местата си. През следващите няколко минути отчаяно се опитваха да отгатнат къде може да е отишъл Гробокопача. Паркър стигна до извода, че сигурно е подхвърлил патроните малко преди четири, следователно целта трябваше да е на не повече от десет минути път от хотела. Убиецът не би рискувал да вземе такси в това натоварено движение, а автобусите във Вашингтон са напълно непредвидими: наложило му се е да върви меша. Това означаваше не повече от пет преки от хотела.
	Паркър и останалите от екипа се надвесиха над картата на Джорджтаун.
	Изведнъж Паркър погледна часовника и попита:
	— Днес в театрите няма ли матинета?
	Лукас го стисна за ръката:
	— Да. Гледах обяви в „Пост“ тази сутрин.
	Тоби Гелър бе меломан и спомена театър „Мейсън“, който се намираше само на пет минути от хотела.
	Паркър грабна „Вашингтон Пост“ и видя, че постановката на „Лешникотрошачката“ е започнала в два и трябва да свърши около четири.
	Претъпканият театър бе идеална мишена за Гробокопача. Паркър накара Лукас да се обади на Джери Бейкър и да изпрати отряда там.
	— Всички ли?
	— Всички.
	„Господ да ти е на помощ, ако грешиш, Кинкейд…“
	Той обаче не грешеше. Рискът, разбира се, бе голям… И въпреки че много хора бяха спасени, имаше и загинали. А убиецът се беше измъкнал.
	Паркър погледна бележката. Съчинителят й беше мъртъв, но самата бележка му се струваше като живо същество. Струваше му се, че му се присмива.
	Мобилният телефон на Кейдж иззвъня. Той поговори няколко минути — ако се съди по лицето му, новините бяха окуражителни.
	— Обади се един психолог — обяви той, след като затвори. — Преподава криминална психология в Джорджтаун. Казва, че имал информация за името.
	— За „Гробокопача“ ли?
	— Да. Тръгнал е насам.
	— Добре — обади се Лукас.
	— Сега какво ще правим? — попита Кейдж.
	Лукас се замисли, после се обърна към Паркър:
	— Ти какво смяташ? Не се ограничавай само с мнението си за бележката.
	— На ваше място щях да проверя дали ложата в театъра е била празна. Ако се окаже така, значи изнудвачът е резервирал всички места, за да осигури на Гробокопача добра позиция за стрелба. След това бих проверил дали случайно не е използвал кредитна карта.
	Лукас кимна на Си Пи. Той веднага се обади на Джери Бейкър, за да му зададе въпроса на Паркър. Послуша известно време, после затвори.
	— Добро попадение!
	— Но е купил билетите преди две седмици и е платил в брой — предположи Паркър.
	— Преди _три_ седмици — поправи го агентът, потърквайки блестящото си теме. — И е платил в брой.
	— По дяволите!
	Нямаше за какво да се заловят. Паркър загледа записките от разговора с Линкълн Райм.
	— Трябват ни карти — заяви. — Не като тази. Подробни. — Потропа по плана на града, който бяха използвали, докато се чудеха накъде е тръгнал Гробокопача след хотела. — Искам да разбера откъде са дошли следовите улики по писмото. Да стесним радиуса на търсенето до някой квартал на града.
	Лукас кимна към Харди:
	— Ако успеем, можем да изпратим хората на Джери и част от колегите ти от полицията да претърсват района. Ще размножим снимката му и ще проверим дали някой не го е виждал. — Взе снимката на трупа на изнудвача. — Тоби, искам сто копия.
	— Дадено.
	Паркър погледна списъка на уликите, които бе открил Райм: гранит, глина, стрити тухли, сяра, пепел… Откъде се бяха взели тези вещества?
	На вратата се появи младият служител, който им беше донесъл бележката. Тимъти, спомни си Паркър.
	— Агент Лукас?
	— Да?
	— Имам две новини. Първо, Мос.
	Гари Мос. Паркър си спомни записката за децата, които едва не изгорели живи.
	— Много се е уплашил. Видял някакъв човек и решил, че е наемен убиец.
	Лукас се намръщи:
	— Кого е видял? Някой от нашите ли?
	— Да. Един от почистващия персонал. Проверяваме го. Мос обаче е станал пълен параноик. Иска да го преместим от града. Мисли, че така ще е по-безопасно.
	— Е, не можем да го преместим точно сега. Имаме си по-важна работа.
	— Просто реших, че трябва да знаете — оправда се Тимъти.
	Тя огледа стаята, явно мислеше. Обърна се към Харди:
	— Детектив, имаш ли нещо против да го бавиш известно време?
	— Аз ли?
	— Ще го направиш ли?
	Харди не изглеждаше особено възхитен от идеята. Паркър си спомни, че навремето най-трудната част от работата му не е бил анализът на документи със съмнителен произход, а да се разправя със своенравни подчинени.
	— Ами добре — отвърна полицаят.
	— Благодаря — усмихна се Лукас. После се обърна към Тимъти: — Каза, че новините били две.
	— От охраната ми съобщиха, че долу чакал някакъв човек. Външен.
	— И?
	— Твърди, че знае нещо за убиеца от метрото.
	Винаги при големи разследвания, спомни си Паркър, се появяват откачени, които или „признават“, че са извършили престъплението, или предлагат да помогнат. В щабквартирата на ФБР има „приемни“ точно за такива хора.
	— За какъв се представя? — попита Лукас.
	— Твърди, че е журналист. Пишел за неразкрити убийства. Проверили са книжката и социалната му осигуровка. Няма професионално свидетелство. Не е минал втория етап на проверката.
	— Какво казва за Гробокопача?
	— Твърди, че този човек го е правил и друг път, в други градове.
	— В други градове ли? — наостри уши Си Пи Ардъл.
	— Така твърди.
	Лукас погледна Паркър.
	— Мисля, че е най-добре да поговорим с него — заяви той.


>	Втора част
>	Подмененото дете

E>
	Първата крачка за стесняване кръга на вероятните автори на текст с неизяснен произход е да се определят националните, класовите и груповите им характеристики. Следващо прецизиране на търсенето се извършва след определяне, систематизиране и оценка на индивидуалните им характеристики.
@	Една У. Робъртсън, „Основи на анализа на документи“
E$

>>	12.

	_16:15_
	— Значи е дошъл и във Федералния окръг, а? — попита непознатият.
	Намираха се в Приемна Б на партера. Така поне пишеше с красиви букви на вратата. Сред агентите обаче това помещение бе известно като Синята стая за разпити заради цвета на обзавеждането.
	Паркър, Лукас и Кейдж седяха от другата страна на ожулената маса, срещу посетителя — едър мъж с рошава посивяла коса. От първото му изречение Паркър позна, че не е от района. Местните винаги наричат областта на Вашингтон, Окръга, никога Федералния окръг.
	— За кого говорите? — попита Лукас.
	— Знаете за кого — отвърна лукаво посетителят. — Аз го наричам Месаря. А вие?
	— За кого говорите?
	— За убиеца с човешки разум и дяволско сърце — обяви театрално той.
	Този човек може да беше откачен, но Паркър нямаше как да отрече, че думите му описват доста добре Гробокопача.
	Хенри Чизман носеше чисти, но износени дрехи. Бяла риза, издута от огромното му шкембе, раирана вратовръзка. Сако на тънки ивици. От дрехите му се носеше тежка миризма на цигари. Бе оставил износеното си куфарче върху масата. Пресегна се към чашата студена вода пред себе си.
	— Твърдите, че човекът, отговорен за стрелбата в метрото и в театъра, се казва Месаря, така ли?
	— Да, той е, който стреля. Не знам името на съучастника му.
	Лукас и Кейдж запазиха мълчание за известно време. Тя оглеждаше внимателно посетителя и се чудеше откъде знае, че Гробокопача има съучастник. Сведенията за мъртвия изнудвач не бяха съобщени на пресата.
	— Вие какъв интерес имате в този случай? — поинтересува се Паркър.
	Чизман отвори куфарчето и извади няколко стари вестника. Миналогодишни броеве на „Хартфорд нюз — Таймс“. Показа статиите си. Беше (или е бил) криминален репортер.
	— В неплатен отпуск съм — обясни той, — пиша книга за истинската история на Месаря. Вървя по следите му.
	— Истинската история, а? — обади се Кейдж. — Хората май си падат по такива книжлета.
	— О, обожават ги. Това са бестселъри. Вижте Ан Рул. Онази книга за Тед Бънди… Чели ли сте нещо такова?
	— Може и да сме чели.
	— Хората поглъщат детективските романи по истински случаи като топъл хляб. Показателно е за съвременното общество, не мислите ли? Може би някой трябва да напише книга и на _тази_ тема. Защо хората обичат толкова много криминални романи.
	— Този Месар, когото споменахте… — подкани го Лукас.
	— Така го наричаха в Бостън — продължи Чизман, — по-рано тази година. Е, вестниците май го наричаха Дявола.
	Сълзата на дявола, помисли си Паркър. Лукас го погледна и той се зачуди дали и на нея не й минало същото през главата.
	— Какво е станало в Бостън? — попита той.
	Чизман вдигна очи към него. Погледна пропуска му за посетител, върху който не бе написано никакво име. Кейдж го беше представил като консултант, г-н Джеферсън.
	— Някой стреля в едно заведение за бързо хранене близо до Фаньой Хол. „Люсис такос“.
	Паркър нес беше чул за този инцидент; или го беше забравил, ако информацията изобщо е стигнала до новините. Лукас обаче кимна:
	— Четирима убити, седем ранени. Извършителят пристигнал с кола пред ресторанта и открил огън през прозореца с автоматична пушка. Мотивите са неизвестни.
	Паркър предположи, че Лукас чете всички броеве на бюлетина за особено тежки престъпления.
	— Доколкото си спомням — продължи тя, — полицията не е успяла да състави описание на престъпника.
	— О, същият е. Обзалагам се. И наистина няма никакво описание. Вероятно е бял, но не е задължително. На колко години е? Трийсет-четирийсет. Ръст? Среден. Телосложение? Средно. Може да е всеки. Не като онези лоши момчета с опашки и големи мускули, които гледаме по филмите. Те доста лесно се забелязват. Но Месаря… Той просто е един средностатистически минувач. Страшничко звучи, а?
	Лукас понечи да попита нещо, но Чизман я прекъсна:
	— Казвате, че за стрелбата в ресторантчето нямало мотив. Така ли, агент Лукас?
	— Според докладите, не.
	— А знаехте ли, че десет минути след като Месаря спря да стреля през прозореца, убивайки жени и деца, на шест километра от мястото бе ограбен един бижутериен магазин?
	— Не. Това не го пишеше в доклада.
	— А знаете ли, че всички полицаи от района веднага бяха изпратени в ресторанта? И въпреки че собственикът на магазина включил тихата аларма, полицията не успяла да се отзове за нормалното време от четири минути? Нужни им били дванайсет. През това време грабителят убил собственика и един клиент. Те били единствените свидетели.
	— Мислите, че крадецът е бил съучастник на Месаря, така ли?
	— Че какъв да е иначе?
	Лукас въздъхна:
	— Имаме нужда от всички сведения, които можете да ни предоставите. Предполагам, че не сте тук от високо гражданско съзнание.
	Чизман се изсмя.
	— Какво точно искате? — добави тя.
	— Достъп — изплю бързо той. — Нищо повече.
	— До информация?
	— Да. За книгата ми.
	— Изчакайте.
	Тя се надигна и направи знак на Кейдж и Паркър да я последват.

	* * *

	В непосредствено съседство със Синята стая на първия етаж на главната щабквартира на ФБР, в малка, тъмна стаичка седеше Тоби Гелър и се взираше в някакво сложно контролно табло.
	Беше гледал разговора с Хенри Чизман на шест различни монитора.
	Чизман не подозираше, че го наблюдават, защото Бюрото не използваше огледални стъкла в стаите за разпити като в обикновените полицейски участъци. На стените на стаята висяха три репродукции на импресионистични картини. Те обаче не бяха избрани от дизайнер по вътрешно обзавеждане, а от самия Тоби Гелър и неколцина други служители от Компютърно техническия отдел на Бюрото. Репродукциите бяха от картини на Жорж Сьора. В миниатюрните точки на всяка картина бяха вградени микро видеокамери, насочени така, че да покриват цялото пространство в стаята за разпити.
	Разговорите се записваха от три различни дигитални устройства, едното — свързано с компютър, програмиран да открива честотата на звука при изваждане на пистолет. Чизман, както всички посетители, бе претърсен ръчно и с метален детектор за хладно и огнестрелно оръжие, но в тази професия предохранителните мерки никога не са излишни.
	Лукас бе инструктирала Гелър, въпреки че основната му специалност бяха не мерките за сигурност, а анализът на статистически данни. Чизман споменава някакъв факт — например грабежа в Бостън — и Гелър моментално предава информацията на Сюзан Нанс, млад специален агент, която чакаше на горния етаж в Комуникационния отдел. Тя на свой ред изпраща сведенията в съответното местно управление на Бюрото за потвърждение.
	Чизман така и не отпи от чашата, предложена му от Кейдж, но я стискаше нервно, както нравеха всички в помещенията за разпити на ФБР. Повърхността на чашата бе чувствителна на допир, с вградени микрочип, батерия и предавател в дръжката. Тя създаваше дигитален образ на отпечатъците на Чизман и го предаваше на компютъра на Гелър. Информацията се изпращаше в реално време към електронната картотека на Автоматичната система за идентифициране на отпечатъци за сравнение.
	Една от видеокамерите — върху репродукцията на знаменитата картина на Сьора „Неделен следобед на остров Ла Гранд Жат“, която бе най-странната от трите и всеки посетител в стаята за разпити гледаше най-често нея — следеше очите на Чизман и сканираше ретините му с цел „анализ на вероятността за съобщаване на истината“, накратко: детектор на лъжата. Със същата цел Гелър провеждаше и анализ на интонацията му.
	Лукас заведе Кейдж и Кинкейд в стаята за наблюдение.
	— Нещо интересно? — обърна се тя към Гелър.
	— Обработват ни с предимство — отвърна той, без да спира да трака трескаво по клавиатурата.
	След момент телефонът иззвъня и Лукас припряно натисна копчето на високоговорителя.
	— Тоби? — обади се женски глас.
	— Казвай — подкани я той. — Екипът е тук.
	— Здравей, Сюзан — включи се Лукас. — Аз съм Маргарет. Казвай.
	— Добре, проверката на отпечатъците е отрицателна. Вашият човек не е викан за справка, арестуван или съден. Името Хенри Чизман не е лъжливо, адресът е в Хартфорд, Кънектикът. Живее в собствена къща от дванайсет години. Редовно внася данъци, а миналата година е изплатил и къщата. Снимката, която ми изпратихте, показва деветдесет и пет процента еднаквост с тази от шофьорската му книжка.
	— Това добре ли е? — поинтересува се Кинкейд.
	— Последната ми снимка има деветдесет и два процента съвпадение с истинския ми образ — отвърна Нанс. — Сега съм с по-дълга коса. Според информацията от Осигурителния институт и Данъчното управление работа като журналист от 1971-ва, но от няколко години няма практически никакви доходи. През тези години е декларирал, че работи като писател на свободна практика. Значи има предостатъчно свободно време. Тази година не е плащал никакви осигуровки, в което преди е бил изряден. Следователно няма никакви облагаеми доходи. Преди десет години е бил подложен на усилено медикаментозно лечение. Както изглежда, за алкохолизъм. Преди година напуснал работата си в местния вестник на Хартфорд с годишна заплата от петдесет и една хиляди долара. Сега явно живее от спестявания.
	— Напуснал, уволнен или си е взел безсрочен неплатен отпуск?
	— Не знам със сигурност — отвърна Нанс. Замълча за момент, после продължи: — Не успяхме да открием достатъчно информация за кредитните му карти, защото е празник, но е отседнал в „Ренесанс“, дал е истинското си име. Пристигнал е на обяд с полет на „Юнайтед експрес“ от Хартфорд. Без предварителна резервация. Купил си е билета в десет тази сутрин.
	— Значи е тръгнал веднага след първия удар — отбеляза Лукас.
	— С еднопосочен билет ли? — осведоми се Кинкейд, сякаш бе предвидил следващия й въпрос.
	— Да.
	— Какво мислите? — попита Лукас.
	— Проклет журналист, това мисля — изръмжа сърдито Кейдж.
	Тя се обърна към Кинкейд:
	— А ти?
	— Какво мисля ли? Предлагам да се споразумеем. Когато анализирам някой текст, имам нужда от всяка възможна информация за автора му.
	— Ако си сигурен, че наистина това е авторът — отбеляза скептично Лукас. Замисли се, после продължи: — На мен ми прилича на мошеник. Толкова ли сме отчаяни, че да му се доверим?
	— Да — отвърна Кинкейд; погледна електронния часовник над компютъра на Гелър. — Мисля, че да.

	* * *

	В задушната стаичка Лукас се обърна към Чизман:
	— Ако остане между нас… и ако достигнем успешно разрешение…
	Журналистът се изсмя на увъртанията й, даде й знак да продължава.
	— При тези условия можем да ви дадем достъп до материали и данни за книгата ви. Още не знам в каква степен. Но ще имате някои извънредни привилегии.
	— О, любимият ми израз! Извънредни привилегии. Да, точно това искам.
	— Всичко, което ви кажем сега, обаче трябва да остане в пълна тайна.
	— Съгласен.
	Лукас кимна на Паркър, който попита:
	— Името Гробокопача говори ли ви нещо?
	— Гробокопач ли? — Чизман поклати глава. — Не. Като гробар ли?
	— Не знаем. Това е прозвището на убиеца, когото вие наричате Месаря — обясни Лукас.
	— Аз го наричам Месаря само защото това име му беше дадено от вестниците в Бостън. От „Ню Йорк Пост“ го наричаха Дявола. Във Филаделфия — Разплакващия вдовици.
	— Ню Йорк ли? И Филаделфия? — попита тревожно Лукас.
	— Господи — промърмори Кейдж. — Сериен убиец.
	— Придвижват се по крайбрежието към… Не ви ли е любопитно? Може би към Флорида, където да прекарат блажено старините си? Или, по-вероятно, някъде към островите.
	— Какво е станало в другите градове? — попита Паркър.
	— Чували ли сте за случая „Интернешънъл Бевъридж“?
	Лукас, разбира се, бе запозната с историята на престъпността.
	— Президентът на компанията, нали? Отвлякоха го.
	— Нещо по-подробно? — поинтересува се Паркър, бе впечатлен от знанията й.
	Чизман погледна Лукас, която му кимна да продължава.
	— Полицията още не е много наясно, но, изглежда, че Месаря е отвлякъл семейството на президента на фирмата. Жената се обадила на съпруга си да намери малко пари. Той се съгласил…
	— Имало ли е писмо с искането за откуп? — прекъсна го Паркър с надеждата да открие друг документ за анализиране. — Някаква бележка?
	— Не. Исканията са отправени по телефона. И така, бизнесменът обещава на похитителя, че ще плати. След това се обажда на ченгетата и те обграждат къщата, а той отива да тегли пари. Когато обаче в банката отварят сейфа, един от клиентите вади пистолет и започва да стреля. Избива всички: президента на „Интернешънъл Бевъридж“, двама охранители, трима клиенти, три касиерки, двама дежурни заместник-директори. На видеозаписа се вижда друг мъж, който влиза в сейфа и излиза с торба пари.
	— Значи в къщата не е имало никой, така ли? — попита Лукас, която вече започваше да разбира сценария.
	— Никой жив. Месарят… Гробокопача вече бил избил заложниците.
	— Напипал е слабото им място — отбеляза горчиво Паркър. — В преговори за заложници или при предаването на откуп полицията обикновено е в по-изгодна позиция. Той ги е изпреварил.
	Не доизказа докрай, което мислеше: че това е идеалното решение за такава сложна задача, ако човек не се спира пред убийство.
	— Има ли нещо полезно в записа от банката? — попита Кейдж.
	— Освен да научите цвета на маските им за ски, не.
	Кейдж вдигна рамене, сякаш да каже: „Е, трябваше все пак да попитам“.
	— А какво е станало във Филаделфия? — поинтересува се Лукас.
	— О, това е много интересен случай — усмихна се цинично Чизман. — Гробокопача се качва на автобус. Сяда до някого и го застрелва със заглушителя. Така убил трима, след това съучастникът му иска откуп. Кметството се съгласява, но изпраща отряд да го залови. Съучастникът обаче знае в коя банка са вложени средствата на общината. Веднага щом новобранците, изпратени да изтеглят сумата, излизат с парите, Гробокопача ги застрелва в тила и двамата престъпници се омитат.
	— Не съм чувала за този случай — призна Лукас.
	— Нищо чудно, предпочетоха да го потулят. Равносметката е шестима убити.
	— Масачузетс, Ню Йорк, Пенсилвания, Вашингтон — изброи Паркър. — Прав сте, движили са се на юг.
	Чизман се намръщи:
	— _Движили?_
	Паркър погледна Лукас.
	— Мъртъв е — обясни тя.
	— Какво? — не повярва на ушите си Чизман; изглеждаше искрено удивен.
	— Съучастникът, не Гробокопача.
	— Как е станало? — прошепна журналистът.
	— Сгазили са го на улицата, след като е оставил бележката с искане на откуп и преди да прибере парите.
	Чизман запази мълчание за известно време. Паркър предположи, че обмисля току-що наученото. Извънредното интервю с извършителя явно бе пропаднало. Едрият мъж нервно огледа стаята. Размърда се на стола. Най-накрая попита:
	— Какъв беше сценарият този път?
	Лукас се поколеба дали да му каже, но той отгатна:
	— Месаря избива невинни граждани, докато кметството не плати откуп… Само че сега няма на кого да се плати, така че Месаря ще продължи да стреля. Съвсем в техен стил. Имате ли някакви улики, които да водят към скривалището му?
	— Разследването продължава — отвърна кисело Лукас.
	Чизман загледа една от репродукциите. Пасторален пейзаж. Стисна разсеяно чашата.
	— Как открихте, че са тук? — попита Паркър.
	— Четях всичко за престъпления, в които извършителят не изпитва никакви скрупули да убива. Повечето хора се замислят, преди да го направят. Освен ако убиването не им е смисъл в живота, като при Бънди, Гейси или Дамър. Не, повечето професионални престъпници се замислят, преди да натиснат спусъка. А Месаря? Никога. Така че, когато чуя за масови убийства, комбинирани с грабежи или изнудване, веднага отивам в града, където се е случило, и започвам да разпитвам.
	— Защо никой досега не се е сетил за връзката? — попита Лукас.
	Чизман вдигна рамене:
	— Единични престъпления, малък брой жертви. О, казах на полицията в Уайтплейнс и Филаделфия, но никой не ми обърна внимание. — Той се изсмя тъжно и махна с ръка: — Колко души трябваше да загинат, докато някой ме послуша? Двайсет и пет?
	— Какво можете да ни кажете за Гробокопача? — попита Паркър. — Съвсем никой ли не го е виждал?
	— Не, той е като дух. Появява се и в следващия момент изчезва. Призрак. Той…
	Лукас нямаше търпение да слуша такива неща:
	— Тук се опитваме да разследваме престъпление. Ако ни помогнете, ще сме ви благодарни. Ако не, по-добре не ни говорете врели-некипели.
	— Разбира се, съжалявам, съжалявам. Просто през последната година живея само с мисълта за този човек. Това е като да изкачваш скала. Може да е висока един километър, а ти виждаш само няколко метра точно пред носа си. Вижте, имам теория защо хората не го забелязват.
	— И каква е тя? — поинтересува се Паркър.
	— Защото свидетелите запомнят _емоции_. Запомнят отчаяния крадец, който застрелва някого в опит да се измъкне, уплашеното ченге, което отвръща на огъня, жената, която пищи, защото са и ранили. Никой обаче не си спомня спокойствието.
	— А Гробокопача винаги е много спокоен, така ли?
	— Спокоен като смъртта.
	— Няма ли нещо отличително в навиците си? В начина, по който се облича, любимите му храни, някакви пороци?
	— Не, нищо. Може ли да ми кажете нещо повече за съучастника му? За загиналия? — попита разсеяно журналистът.
	— И за него не знаем нищо — отвърна Лукас. — Нямаше документи. Не успяхме да открием отпечатъците в архивите.
	— Може ли… Удобно ли е да погледна трупа? В моргата е, нали?
	Кейдж поклати глава.
	— Съжалявам, против правилата е — отклони молбата му Лукас.
	— Моля ви.
	Звучеше почти отчаян.
	Лукас остана непоклатима.
	— Не — отсече.
	— А снимка? — настоя Чизман.
	Лукас се поколеба, после отвори една папка, извади снимката на изнудвача от мястото на катастрофата при кметството и му я подаде. Потните му пръсти оставиха размазани отпечатъци по гладката повърхност.
	Той я погледа известно време. После кимна:
	— Може ли да я задържа?
	— След края на разследването.
	— Разбира се. — Той върна снимката. — Бих искал да отразявам хода на разследването.
	Лукас поклати отрицателно глава:
	— Налага се да ви откажа.
	— Мога да помогна. Може да ми дойде някоя идея. Някое хрумване, което да ви е от полза.
	— Не — отказа категорично Кейдж.
	Чизман погледна още веднъж снимката, стисна ръцете на агентите и каза:
	— Отседнал съм в „Ренесанс“, в центъра. Срещам се със свидетели. Ако попадна на нещо интересно, ще ви се обадя.
	Лукас му благодари и тримата го изпратиха до изхода.
	— И още нещо — добави журналистът. — Не знам какви срокове… — кимна към папката на Лукас — … е поставил. Но сега, като е мъртъв, никой не може да контролира Месаря… Гробокопача. Разбирате какво означава това, нали?
	— Какво?
	— Че може да продължи да убива дори след изтичането на последния срок.
	— Защо мислите така?
	— Защото само за това го бива. А всеки обича да прави онова, което му се удава. Това е основно правило в живота, не смятате ли?

	* * *

	Отново се събраха в стаята за наблюдение, скупчиха се около Тоби Гелър и компютъра му.
	— Какво е положението с другите престъпления, за които спомена? — попита Лукас в микрофона.
	— Не успях да намеря никой отговорен агент за следствието в Бостън — прозвуча гласът на Сюзан Нанс. — Нито в Уайтплейнс, нито във Филаделфия. Дежурните обаче потвърдиха, че случаите са още отворени. Никой не е чувал за Месаря.
	— Веществени доказателства? — започнаха в един глас Паркър и Лукас.
	— Нищо. Никакви отпечатъци, никакви улики. А свидетелите… онези, които са останали живи, не са виждали нито изнудвача, нито Гробокопача… ако това изобщо е Гробокопача. Поръчах допълнителна информация за убийствата. В момента издирват агентите и детективите, участващи в разследванията, по домовете им.
	— Благодаря, Сюзан.
	Лукас прекъсна връзката.
	— Ето резултатите от другите анализи… — обяви Гелър. Вдигна поглед към екрана. — Добре… Интонация и профил на ретините — без особености. Гласът му е необичайно спокоен, особено за човек, подложен на кръстосан разпит от трима федерални агенти. Бих му повярвал. Макар че на практика човек може лесно да заблуди апарата, като мисли за любимата си порнозвезда например.
	Клетъчният телефон на Лукас иззвъня. Тя послуша известно време, после вдигна поглед:
	— От охраната. Почти е излязъл от първия кръг на следене. Да го пуснем ли?
	— Аз съм „за“ — отвърна Паркър.
	— Съгласен — обади се Кейдж.
	Лукас кимна. По телефона каза:
	— Да не се задържа. — Затвори и погледна часовника си. — Какво става с онзи психолог?
	— Всеки момент го очаквам — отвърна Кейдж.
	Сега пък телефонът на Гелър иззвъня. Той поговори известно време. След като затвори, обяви:
	— От Комтех се обадиха. Открили са сто шейсет и седем Интернет страници с информация за самоцелни заглушители и за модифициране на автомати. И можете ли да познаете? В никоя не е споменат имейл адрес. Явно създателите им не са склонни да съдействат на властите.
	— Пак задънена улица — въздъхна Лукас.
	— И без това нямаше много да ни помогнат. От Комтех са събрали резултата от броячките на посещенията в стотина от страниците. Повече от двайсет и пет хиляди души са се включвали в тях през последните два месеца.
	— Ама че извратен свят — промърмори Кейдж.
	Вратата се отвори и Лен Харди влезе в стаята.
	— Как е Мос? — попита Лукас.
	— Добре е. На телефонния му секретар имаше две съобщения и той се опасяваше, че са заплахи със смърт.
	— Трябваше да изпратим хора от Комтех…
	Харди погледна контролното табло и я прекъсна:
	— Помолих един от хората ни да ги проверят. Едното беше от брат му, другото — от някакъв търговец на телевизори от Айова. Обадихме се и на двамата, за да проверим.
	— Точно това щях да те помоля да направиш.
	— Така си и помислих.
	— Благодаря.
	— Полицията е винаги на вашите услуги.
	Иронията в гласа на младия полицай се стори леко обидна на Паркър; Лукас се направи, че не забелязва.
	— Какво става с картите? — поинтересува се Паркър. — Трябва да се занимаем с уликите.
	— Най-добре, според мен, да се обърнем към Топографския архив — предложи Гелър.
	Кейдж поклати глава:
	— Архива ли? Няма начин да се доберем до него.
	Паркър си представяше колко е трудно да се намери цивилен чиновник на работа в навечерието на Нова година.
	Лукас извади мобилния си телефон.
	— Няма начин — повтори Кейдж.
	— Ти май не вярваш в чудеса — пошегува се тя.


>>	13.

	_16:50_
	Месинговият часовник.
	Толкова много означаваше за него.
	Кметът Джери Кенеди го съзерцаваше как стои гордо върху бюрото в кабинета му.
	Беше подарък от основното училище „Търгуд Маршал“, разположено насред военната зона на улица „Уорд“ 8 в Югоизточния район на столицата.
	Кенеди много се трогна от този жест. Никой не приемаше град Вашингтон на сериозно. Вашингтон — политическия център, Вашингтон — седалището на правителството, Вашингтон — царството на скандалите… о, този Вашингтон привличаше вниманието на всеки. Никой обаче не знаеше, нито го беше грижа как и от кого се управлява градът.
	Все пак децата от „Търгуд Маршал“ се интересуваха. Той ги призова да бъдат честни граждани, да се трудят усърдно и да стоят далече от наркотици. Да, много го гледаха с отегчение. Някои обаче, седнали в смрадливата, влажна зала, го наблюдаваха с искрено възхищение. След това му подариха часовника в знак на признателност.
	Кенеди докосна скъпата вещ. Погледна циферблата: 16:50.
	И така, ФБР бе на крачка да озапти изверга. Но не успяха. Няколко души загинаха, няколко бяха ранени. Истерия обхващаше града. Вече имаше три случая на престрелки — някои граждани ходеха с незаконно оръжие за самозащита. Гробокопача им се привиждаше на улицата или в задния им двор и те откриваха огън, като враждуващи семейни кланове от Западна Вирджиния.
	Пресата пък сипеше критики срещу Кенеди и градската полиция, че били неспособни да се справят. Че галели престъпниците с перце, че се криели в миша дупка. В един репортаж даже намекнаха, че Кенеди не можел да бъде открит по телефона по време на престрелката в театъра, защото точно в този момент си резервирал билети за мач. Коментарите по телевизията също не бяха особено ласкави. Един политически коментатор си позволи да цитира известната фраза на конгресмен Лейнър: „че Кенеди правел курбан на терористите“. Дори използва думата „страхливец“ в предаването. Два пъти.
	Телефонът иззвъня. Уендъл Джефрис, който седеше срещу кмета, грабна пръв слушалката:
	— Аха. Да…
	Затвори очи, после поклати глава. Послуша още известно време. Затвори.
	— Е?
	— Олизали са целия театър, но не са открили и частичка от улика. Никакви отпечатъци. Никакви свидетели, поне не достоверни.
	— Господи, какъв е този човек? Невидим ли е?
	— Имат някои насоки, благодарение на онзи бивш агент.
	— _Бивш_ агент ли?
	— Експерт по анализа на документи. Открил е някои неща, но не много.
	— Трябва да вдигнем армията — завайка се Кенеди. — Да поставим полицаи на всеки ъгъл, да извършват масови проверки.
	Джефрис вирна подигравателно глава. Чудна идея, само дето граничи с фантастичното.
	Кенеди въздъхна:
	— Може да не ме е чул. Може да не е гледал предаването.
	— Може.
	— Ама това са двайсет милиона долара! — започна да спори кметът с невидимия си опонент. — Защо, по дяволите, не се обажда? Може да получи двайсет _милиона_ долара.
	— Почти са го хванали. Може би следващия път ще успеят.
	Кенеди спря до прозореца. Погледна термометъра от външната страна. Нула градуса. Само преди половин час беше три.
	Температурите се понижаваха…
	„Защо дойде тук? — обърна се мислено той към Гробокопача. — Защо точно тук? Защо сега?“
	Вдигна поглед към подобната на огромна торта сграда на Капитолия. Когато Пиер д’Анфан дошъл да проектира Вашингтон през 1792 г., прокарал права линия от север на юг и още една — перпендикулярна на първата. Така разделил града на четири части, които съществуват и сега. Капитолия се намира в пресечната точка на тези линии. — Като центъра на оптически мерник — бе казал някакъв адвокат, когато Кенеди свидетелстваше пред една комисия на Конгреса.
	Този метафоричен оптически мерник обаче можеше да се насочи и към самия кмет.
	Разположеният на сто и шейсет квадратни километра град заплашваше да рухне, а Кенеди се стремеше с всички сили да предотврати това. Беше кореняк, същество от изчезващ вид — населението на града постоянно спадаше и от осемстотин хиляди бе намаляло на половин милион.
	Като странен политически хибрид градът бе оставен на самоуправление едва през 1970 г. Оттогава кметът и тринайсетчленният Градски съвет водеха отчаяна борба да ограничат престъпността, образователната система да бъде ефективна, да се закърмят финансите и да се тушира междурасовото напрежение.
	Имаше опасност Конгресът отново да се намеси и да вземе града под свое попечителство. Законодателите вече бяха отнели финансовите правомощия на кмета.
	Джери Кенеди лично бе изпитал какво може да стане, ако градът продължи стремглавото си падение. През 1975 година, когато работеше като юрист за Окръжния училищен съвет, бе отишъл в парка Мол за Деня на братството — празника в името на междурасовото единство. Той бе сред стотиците ранени в избухналите сбивания на расова основа. Точно в този ден окончателно се отказа от плановете си да се премести във Вирджиния и да се кандидатира за Конгреса. Реши да стане кмет на столицата. С божията воля щеше да почисти това място.
	За Кенеди разрешението бе ясно. Ключовата дума бе „образование“. Децата трябва да се привлекат в училищата и да се задържат там. Да получат знания. Да бъдат възпитани. Да повярват в ценностите на обществото.
	Но да накараш децата да учат, не се оказа никак лесно. Това бе предизвикателството за Джералд Дейвид Кенеди.
	Имаше идея как да задържи децата в училищата. Нарекоха го „Проект за бъдещето“.
	През последната година Кенеди, подпомогнат от жена си, Джефрис и неколцина други близки сътрудници, преговаряше с Окръжната комисии към Конгреса за облагане фирмите на територията на Вашингтон с нов данък. Парите щяха да се събират във фонд, от който учениците да получават стипендии до завършване на средното си образование, стига да не употребяват наркотици и да не са съдени за углавни престъпления.
	Така Кенеди успя да си навлече омразата на целия политически спектър. Либералите отхвърлиха идеята като потенциален източник на тежка корупция и обявиха задължителните прегледи за употреба на наркотици за нарушаване на човешките права. Консерваторите просто му се изсмяха. Фирмите, които трябваше да бъдат обложени, разбира се, имаха собствено мнение. Веднага започнаха изнудванията — големите компании заплашваха да се изтеглят от Окръга и да спрат финансирането на предизборните кампании на Демократическата партия, имаше дори намеци за сексуално дискредитиране (за което нямаше никакви предпоставки — но я иди го обясни на медиите, след като са се докопали до някой неясен видеозапис на мъж и жена, влизащи в „Мотел шест“ или „Холидей ин“).
	Въпреки всичко Кенеди беше готов да поеме риска. След многомесечни преговори с величията от Капитолия предложението като че бе на път да се приеме благодарение на голямата обществена подкрепа.
	И точно тогава онзи долен тип Гари Мос събра кураж да отиде във ФБР с доказателства за крупни измами при строежа и поддръжката на училищата. Предварителното следствие разкри, че електрическите инсталации и мазилката в стаите са толкова нискокачествени, че дори застрашават живота и здравето на учениците и учителите. Скандалът се разрасна и засегна голям брой предприемачи и високопоставени чиновници, някои от които — доверени лица и приятели на Кенеди.
	Самият Кенеди възвеличи до небесата Мос и лично се зае с изкореняването на корупцията. Пресата обаче (да не споменаваме опонентите му) продължи да свързва името му със скандала. Статиите — о, имаше ги предостатъчно! — за аферите в „администрацията на Кенеди“ все повече отслабваха обществената подкрепа за „Проект за бъдещето“.
	В отговор на нападките кметът се зае с това, което умееше най-добре: да произнася речи. И произнесе десетки, в които обясняваше важността на плана; спазари се с Конгреса и учителските синдикати да го подкрепят; дори изпращаше деца от училище до вкъщи, за да говори на удивените родители колко е важен „Проект за бъдещето“ за всеки жител на града. Нещата се поуталожиха и на Кенеди и Джефрис вече им се струваше, че може и да успеят.
	Сега този Гробокопач започна да убива безнаказано, да се измъква като фантом, за да убива отново. И кого обвиняваха? Не безличното ФБР, разбира се, а дежурния виновник за всичко Джери Кенеди. Ако извергът избие още мирни граждани, даваше си сметка той, „Проект за бъдещето“ щеше да си остане една несбъдната мечта.
	Джефрис закри слушалката с ръка:
	— Тук е.
	— Къде? — попита кисело Кенеди.
	— Навън. В коридора. — Огледа внимателно лицето на шефа си. — Още ли се съмняваш?
	Колко строен беше този мъж, помисли си Кенеди, колко съвършен изглеждаше с този вносен костюм, с тази гладко избръсната глава, с тази копринена вратовръзка.
	— Разбира се, че се съмнявам.
	Кметът погледна през прозореца. В далечината се издигаше величествената постройка на Джорджтаунския университет.
	Кимна:
	— Добре. Иди говори с него.
	— Ще се справим, Джери — усмихна се Джефрис. — Ще се справим. — Заговори отново по телефона: — Веднага идвам.

	* * *

	В коридора пред кабинета на кмета стоеше хубав мъж с двуредно сако, облегнат на стената под портрета на някакъв политик от деветнайсети век.
	Уендъл Джефрис се приближи към него.
	— Здрасти, Уенди.
	— Здравей, Слейд.
	Това бе малкото име на човека в коридора, _истинското_ му, рождено име, и като има предвид фамилията му, Филипс, човек би си помислил, че родителите му са знаели още от самото начало, че сладкото им бебче ще стане телевизионен водещ.
	— Хванах историята по радиостанцията. Пичът усмъртил двама агенти, трупирал една оперна кокона и треснал десетина палячовци от трибуните.
	В ефир, с жица от слушалка, спускаща се покрай безупречно избръснатия врат, Филипс говореше по съвсем друг начин. Пред зрителите беше друг. На чернокожия Джефрис обаче можеше да говори и така.
	— Гръмнал един, мисля — продължи той. — Почти го били пипнали, ама изфирясал.
	— И моята информация е такава — каза Джефрис.
	— Значи нашият човек ще ни разкаже приказка за лека нощ, тъй ли?
	Имаше предвид предстоящата пресконференция на Кенеди.
	Джефрис не се усмихна. Днес нямаше търпение да слуша брътвежите на такива като Филипс.
	— Ето как стоят нещата — никой не знае какво може да се очаква от него.
	— Какво може… — започна журналистът.
	Джефрис му махна да мълчи.
	— Става лошо.
	— Знам.
	— Всички ще го гледат.
	Имаше предвид Джери Кенеди. Филипс трябваше да го разбере.
	— И още как!
	— Затова имаме нужда от малко помощ.
	Джефрис понижи гласа си до остър шепот, като шумолене на банкноти, които сменят притежателя си.
	— Помощ…
	— Този път можем да се споразумеем на двайсет и пет.
	— Двайсет и пет…
	— Да се пазариш ли искаш? — изсъска Джефрис.
	— Не, не, но… това е много. Какво искаш от мен?
	— Искам той…
	— Кенеди?
	Джефрис въздъхна:
	— Да. Да излезе като герой. Той да е героят. Загинаха хора, може би ще загинат още. Насочете вниманието върху това, как посещава жертвите, как се изправя срещу терористите, хрумва му някаква блестяща идея, благодарение на която залавят убиеца. _Не го_ свързвайте с провалите, той не е…
	— … отговорен за хода на следствието. — Филипс прочисти гърлото си. — Това ли искаше да кажеш?
	— Точно така. При най-малкия гаф направи така, та да излезе, че не е бил в течение и че е направил всичко възможно.
	— Ама операцията е на ФБР, нали? Можем да…
	— Така е, Слейд, но не искаме да обвиняваме Бюрото за нищо.
	— Не искаме ли? Защо?
	— Просто _не щем_.
	Най-сетне на Слейд Филипс, свикнал да чете готов текст, му писна от недомлъвки:
	— Не разбирам, Уенди. Какво искаш от мен?
	— Искам да поемеш ролята на репортера на промяната.
	— Добре. — Филипс заразмишлява на глас: — Значи Кенеди заема твърда позиция. Той предвожда ченгетата. Той посещава болници… Чакай, без жена си ли?
	— Със — отвърна търпеливо Джефрис.
	Филипс кимна към залата за пресконференции:
	— Ама чакай… говори се… такова… репортерът от „Пост“ твърдеше, че Кенеди _не е_ посетил никого. Веднага ще го изобличат.
	— Не, не, посетил е семейства, които не желаят имената им да бъдат споменавани. Цял ден само с това се занимава.
	— О, наистина ли?
	Удивително колко неща може да си купи човек с 25000 долара, помисли си Джефрис.
	— Много благородно от негова страна — добави Филипс. — Страшно благородно.
	— Не преигравай.
	— А какво да покажа? След като репортажът ще е за посещението му в болницата…
	— Просто повтаряй онези пет секунди запис, както постоянно правите в телевизията — кипна Джефрис. — Не знам, показвай линейките при метрото.
	— А. Добре. Ами гафовете? Защо мислиш, че ще има гафове?
	— Защото в такава ситуация винаги има гафове.
	— Добре, искаш да има някой виновен, но да не са…
	— … федералните.
	— Добре. И как точно да го направя?
	— Това е _твоя_ работа. Не помниш ли: кой, какво, кога, къде, защо? Ти си репортер.
	Джефрис хвана Филипс за ръкава и го изпрати до края на коридора:
	— Хайде, тръгвай да отразяваш събитията.


>>	14.

	_17:00_
	— Не изглеждате добре, агент Лукас.
	— Имах тежък ден.
	Гари Мос отиваше към петдесетте, беше едър мъж, с леко сивееща къса къдрава коса. Кожата му бе тъмна. Седеше на леглото в Отделение две, малък апартамент на първия етаж на главната щабквартира. Тук имаше няколко такива жилища, предназначени главно за гостуващи шефове на други служби за сигурност и за нощи, в които началникът или някой от заместник-началниците се налагаше да останат по време на по-мащабни операции. Мос се намираше тук, защото, като се има предвид какво и срещу кого щеше да свидетелства, навън нямаше да оцелее и два часа.
	Местенцето не беше лошо. Обзаведено с държавни средства, но с удобно двойно легло, бюро, кресло, маси, кухничка, телевизор с кабелна телевизия.
	— Къде отиде онзи млад детектив? Хареса ми.
	— Харди ли? В оперативната зала е.
	— Бесен е заради вас.
	— Защо? Защото не го оставям да си играе на ченге ли?
	— Да.
	— Той не е криминалист.
	— Да, каза ми. Книжен плъх е, като мен. Просто иска да вземе поне малко участие. Опитвате да заловите убиеца, нали? Гледах по телевизията. Затова всички ме забравихте.
	— Никой не ви е забравил, господин Мос.
	Той се усмихна, но изглеждаше отчаян и на нея й стана жал. Лукас обаче не беше тук само за да го успокои. Свидетели, които се чувстват пренебрегнати или застрашени, понякога забравят какво са видели или чули. Прокурорът по аферата със строителните средства искаше Мос да е напълно задоволен с всичко.
	— Как сте?
	— Семейството ми липсва. Дъщеричките ми. Не е честно да преживеят такъв ужас, а аз да не мога да ги успокоя. Жена ми ще се справи, но един мъж трябва да е при семейството си в такива моменти.
	Лукас помнеше момиченцата, близначки, около петгодишни. С мънички пластмасови фигурки, вплетени в косите. Съпругата на Мос бе стройна жена, с тревожен поглед, какъвто и трябва да се очаква от човек, току-що станал свидетел на изпепеляването на собствената си къща.
	Лукас кимна към една златиста островърха шапка с надпис „Честита Нова година“.
	— Ще празнувате ли?
	Мос вдигна шапката:
	— Някой ми я донесе. Аз го попитах за какво ми е половината от сутиена на Мадона.
	Лукас се изсмя. После изведнъж стана сериозна:
	— Току-що телефонирах по секретната линия. Семейството ви е добре. Има достатъчно хора, които да се грижат за тях.
	— Никога не ми е минавало през ума, че някой ще се опита да стори нещо лошо на мен или на семейството ми. Имам предвид, когато реших да разкажа на ФБР за разкритията си в компанията. Предполагах, че ще ме уволнят, но не съм и подозирал, че ще искат да ни убият.
	Наистина ли? В аферата с незаконните икономии на материали се разиграваха милиони долари и вероятно бяха замесени десетки служители от частни фирми и висши държавни чиновници. Лукас даже се изненадваше, че Мос е останал жив достатъчно дълго, за да си осигури федерална защита.
	— Какво щяхте да правите тази вечер? — попита тя. — Със семейството си?
	— Щяхме да ходим в Мол да гледаме фойерверките. Щяхме да разрешим на момичетата да стоят до късно. Това щеше да им хареса повече и от зарята. А вие, агент Лукас, какво бяхте планирали?
	Нищо. Нищо не беше предвидила. Пред никого не го беше признала. Бе премисляла няколко възможности — една полицайка от Феърфакс, един пожарникар в Бърк, няколко съседи, един мъж, с когото се беше запознала на една дегустация на вино, друг, когото бе срещнала в тренировъчния център за кучета, когато напразно се опитваше да обучава Жан-Люк. Имаше повече или по-малко близки отношения с всички тези хора и неколцина други. С някои бе обсъждала доста клюки, с други беше изпила доста вино. От време на време спеше с единия от мъжете. Всички я бяха поканили на тържествата си за Нова година. Беше им казала, че отива на някакъв голям купон в Мериленд. Това обаче бе лъжа. Искаше да прекара последната нощ от годината сама. И не щеше никой да го знае — главно защото не можеше да го обясни. По неизвестна причина сега тя погледна Гари Мос, храбър човек, попаднал във вихъра на вашингтонските политически игри, и му призна истината:
	— Щях да прекарам вечерта с кучето си пред телевизора.
	Той не изрази никакво съчувствие. Само възкликна бодро:
	— О, куче ли имате?
	— Да. Черен лабрадор. Красива е като фотомодел, но в сертификата за родословие са я обявили за глупава.
	— От колко години я имате?
	— От две. Подариха ми я в Деня на благодарността.
	— Миналата година подарих кученце на момичетата. Половин кило. Мислехме, че е изгоряло в пожара, но оцеля. Какъв филм щяхте да гледате?
	— Не знам. Сигурно някаква женска история. Нещо хубаво и вълнуващо, което да ме разплаче.
	— Мислех, че агентите на ФБР не плачат.
	— Само в работно време. Ще ви държим тук до понеделник, господин Мос. След това ще ви преместят в тайна квартира.
	— Уха. Томи Лий Джоунс. „Беглецът“. Не е ли страхотен филм?
	— Не съм го гледала.
	— Вземете си го някой път.
	— Може би ще си го взема. Всичко ще се оправи, Гари. Намирате се на най-сигурното място на света. Никой не може да ви направи нищо тук.
	— Стига тези чистачи да престанат да ме плашат до смърт — засмя се той.
	Опитваше да си придаде небрежен вид, но Лукас усещаше страха му — сякаш струеше през изпъкналите вени на челото му.
	— Ще ви осигурим хубава вечеря.
	— Може ли и някоя бира?
	— Ако искате, може и цяло кашонче.
	— Да, по дяволите!
	— Каква марка?
	— Ами… „Сам Адамс“ — отвърна той. После попита несигурно: — Бюджетът позволява ли?
	— Стига и за мен да остане една.
	— Ще ви я запазя студена. След като заловите онзи ненормалник, ще дойдете да си я изпиете.
	Той запремята шапката в ръце. За момент на Лукас й се стори, че ще си я сложи, но си даде сметка, че ще изглежда много мелодраматично. Той я хвърли на леглото.
	— Ще дойда да ви видя по-късно — успокои го агентката.
	— Къде отивате?
	— Да взема няколко карти.
	— Карти, значи. Е, късмет, агент Лукас.
	Тя излезе. Не си пожелаха весела новогодишна нощ.

	* * *

	Паркър, Кейдж и Лукас излязоха на улицата и тръгнаха в полумрака към Топографския архив, разположен на шест преки от щабквартирата.
	Вашингтон е, общо взето, красив град, с много забележителни архитектурни паметници, но в мъгливите зимни вечери може да изглежда доста зловещо. Осигурената с общински средства коледна украса не допринасяше с нищо за по-яркото осветяване на мрачната улица. Небето беше покрито с облаци. Прогнозата бе за снеговалеж. На другия ден хухалите ще искат да се пързалят, помисли Паркър.
	Щяха да отрежат храстите в задния двор, както бе обещал на Роби, след което да вземат шейните и един термос с горещо какао и да потеглят на запад, към планината Масанътън.
	— Кое те накара да се захванеш с изследване на документи? — прекъсна мислите му Лукас.
	— Томас Джеферсън.
	— И как стана?
	— Учех история. Исках да специализирам по периода на управлението на Джеферсън. Затова отидох във Вирджинския университет.
	— Той го е основал, нали?
	— Да. Прекарах няколко дни в архивите им и в библиотеката на Конгреса. Един ден отидох в Шарлотсвил, за да потърся едно писмо на Джеферсън до дъщеря му Марта. Ставаше дума за робството. Джеферсън имал роби, но не одобрявал робството. Това писмо обаче било написано непосредствено преди смъртта му. В него той защитава робството, отричайки се от всичките си предишни убеждения. Пише, че то било един от движещите механизми на икономиката и трябвало да се запази. Стори ми се странно да пише такива неща на дъщеря си. В кореспонденцията си са обсъждали главно домашни проблеми. Колкото повече го препрочитах, толкова по ми се струваше, че почеркът не прилича съвсем на неговия. Купих си евтина лупа и го сравних с друго писмо, със сигурност негово.
	— Фалшиво ли беше?
	— Да. Занесох го на един местен специалист и той го изследва. Стана голям скандал: някой да пробута фалшификат в Джеферсъновия архив, още повече с такова съдържание. Писаха името ми във вестниците.
	— Кой го е направил?
	— Никой не знае. Фалшификатът беше писан през шейсетте, личеше по абсорбцията на мастилото. Служителите в архива предположиха, че е дело на някоя крайнодясна групировка по време на борбата за граждански права. Както и да е, това ме накара да избера тази професия.
	Паркър разказа накратко на Лукас биографията си. Беше завършил криминология в университета „Джордж Вашингтон“ и имаше сертификат за работа от Съюза на американските криминални експерти по анализ на документи в Хюстън. Също така членуваше в Американското общество на изследователите на съмнителни документи, в Националната и в Световната асоциация на експертите по анализ на документи.
	— Известно време бях на свободна практика, но чух, че Бюрото търси да назначи специалист по анализиране на документи. Отидох в Куонтико, нататък ти е известно.
	— Какво те привличаше у Джеферсън?
	— Бил е герой — отвърна Паркър, без да се замисля.
	— В наши дни няма много такива хора — отбеляза Кейдж.
	— О, хората не са много по-различни, отколкото, в която и да е друга епоха. Никога не е имало много герои. Джеферсън обаче определено е бил такъв.
	— Защото е бил ренесансов човек, затова ли? — попита Лукас.
	— Заради характера си, предполагам. Съпругата му починала при раждане. Това почти го съсипало. Но той превъзмогнал тъгата. Крепяла го грижата за дъщерите му. Подхождал е към избора на нова рокля за Мери със същата сериозност, както към планирането на напоителната система в някой фермерски район. Със същата сериозност, с която е тълкувал Конституцията. Прочел съм почти всичките му писма. Нямало е предизвикателство, с което да не може да се справи.
	Лукас спря и се загледа във витрината на един бутик. На Паркър му направи впечатление, че тя не гледа разкошната черна рокля с възхищение — изражението й беше, както когато изучаваше бележката на изнудвача.
	— Маргарет е истински дизайнер — вметна Кейдж. — Сама си шие дрехите. Страхотна е.
	— Стига, Кейдж — смъмри го разсеяно тя.
	Отмести поглед от витрината. Продължиха по Пенсилвания авеню, Капитолия се извисяваше пред тях.
	— И са ти предложили да станеш главен агент? — попита Лукас.
	— Да.
	Тя се изсмя скептично.
	Паркър си спомни деня, когато Кейдж и тогавашния заместник-началник на Бюрото дойдоха да го питат дали е склонен да напусне Отдела по анализ на документи и да застане начело на някое регионално управление. Както бе отбелязал Кейдж по-рано през деня, докато разговаряха пред къщата му, Кинкейд го биваше не само да анализира текстове, а и да разкрива престъпници.
	Някой агент или заместник главен прокурор отиваше при него за справка по някой документ. Дали е фалшив, дали показва връзка между престъпника и местопрестъплението. Седнал обаче в пълния с бонзаи кабинет, Паркър започваше истински разпит на злополучния представител на закона, който искаше само някаква техническа информация за документа. „Къде намерихте писмото? Не, не — в кое чекмедже? Заподозреният женен ли е? Къде живее? Има ли куче? При какви обстоятелства е арестуван?“
	Тъй като един въпрос неминуемо водеше друг, Паркър Кинкейд скоро започваше да говори не толкова за почерка на писмото, а за вероятното скривалище на престъпника. И обикновено познаваше.
	Той обаче отхвърли предложението. Като главен агент щеше да му се налага да остава на работа до късно, а на тази възраст трябваше да си стои повече вкъщи. Заради децата.
	Не искаше обаче да споделя това с Лукас.
	Чудеше се дали ще продължи да го разпитва, но тя замълча. Извади мобилния си телефон и набра някакъв номер.
	На Паркър му беше интересно да разбере как е уредила да ги пуснат в Топографския архив.
	— Какво точно… — понечи да попита.
	— Тихо — прошепна рязко тя.
	— Какво…
	— Не говорете. Продължавайте да вървите. И не се обръщайте.
	Той си даде сметка, че тя всъщност само се преструва, че говори по телефона.
	— И ти ли го забеляза? — попита Кейдж. — На около двайсетина метра е, струва ми се.
	— По-скоро към трийсет. Не личи да е въоръжен. Нервен е.
	Сега Паркър осъзна защо Лукас го разпитваше за професията му и защо бе спряла пред витрината — подозираше, че ги следят, и не искаше да се издава. Той също погледна в една витрина и видя някакъв мъж да преминава забързано през улицата на техния тротоар.
	Изведнъж забеляза, че и Кейдж, и Лукас стискат оръжията си. Не беше видял да ги вадят. И двете оръжия бяха черни пистолети с по три миниатюрни флуоресциращи точки около мерника. Навремето той имаше голям револвер и много мразеше члена от устава, според който бе задължен да го носи навсякъде: мисълта, да се появи пред хухалите със заредено оръжие, го безпокоеше ужасно.
	Лукас прошепна нещо на Кейдж, после се обърна към Паркър:
	— Дръж се естествено.
	О, лесно е да се каже…
	— Мислиш ли, че е Гробокопача? — попита той.
	— Възможно е.
	— Имаш ли план? — прошепна Кейдж.
	— Да го хванем.
	Господи, помисли си Паркър. Гробокопача върви след тях! С автомата си. Наблюдавал е щабквартирата и знае, че те водят разследването. Почти го бяха пипнали в театъра — може би съучастникът му му е казал да избие участниците в разследването, ако напреднат много.
	— Ти дръж улицата — обърна се Лукас към Кейдж. — Кинкейд, ти следи страничната пряка, в случай че има съучастник.
	— Ама…
	— Шшшт.
	— На три. Едно… две…
	— Ама аз…
	— Три.
	Втурнаха се в различни посоки. Кейдж изскочи на платното, за да спре минаващите коли.
	Лукас се втурна обратно в посоката, от която бяха дошли, и закрещя:
	— Федерален агент! Ти там! Не мърдай, горе ръцете!
	Паркър погледна в страничната уличка и се зачуди какво трябва да прави, ако види съучастник на престъпника. Набра от мобилния си телефон 911. Друго не се сещаше.
	Погледна към Лукас. Непознатият мъж спря внезапно, после се обърна и побягна презглава по средата на улицата.
	— Стой!
	Лукас тичаше по тротоара. Беглецът свърна надясно и изчезна сред колите. Тя продължи след него, но една кола излезе рязко иззад ъгъла и едва не я блъсна. Лукас отскочи в последния момент.
	Когато отново се затича след беглеца, той беше изчезнал. Паркър я видя да вади телефона си и да говори нещо. След секунди на кръстовището се появиха три коли без отличителни знаци и с мигащи сигнални светлини. Лукас каза нещо на единия от шофьорите и колите потеглиха с пълна скорост.
	Тя дотича при Паркър и Кейдж.
	— Успяхте ли да го разгледате добре? — попита задъхано.
	— Не — отвърна Паркър.
	— Нито пък аз — промърмори тя. Погледна ръцете на Паркър. — Къде ти е оръжието?
	— Какво?
	— Нали ни прикриваше! Преследваме заподозрян, а ти дори не си си извадил оръжието!
	— Нямам оръжие. Това се опитвах да ти кажа.
	— Нямаш оръжие!? — удиви се тя.
	— Аз съм цивилен. Защо ми е?
	Лукас погледна презрително Кейдж.
	— Мислех, че има — оправда се той.
	Тя се наведе и вдигна крачола си. Извади малък пистолет от кобура, прикрепен на глезена й. Подаде го на Паркър.
	Той поклати глава:
	— Не, благодаря.
	— Вземи го — настоя тя.
	— Не се оправям много добре с оръжия. Бил съм в научен отдел, не в оперативен. Пък и съм свикнал с револвер, не с пистолети. За последен път стрелях преди шест-седем години.
	— Само го насочваш и натискаш спусъка — сопна се Лукас.
	Паркър се зачуди от какво толкова се е ядосала изведнъж.
	Не взе оръжието.
	Тя въздъхна. Подаде му настойчиво пистолета.
	Той реши, че няма смисъл да спорят. Взе оръжието. Огледа го бегло и го пъхна в джоба си. Лукас се обърна, без да продума, и продължиха да вървят. Кейдж го изгледа скептично, вдигна рамене и извади мобилния си телефон.
	Пистолетът се стори огромно бреме на Паркър — сякаш тежеше десетки килограми, не някакви си триста-четиристотин грама. Не му създаваше никакво чувство за сигурност. Запита се защо. След малко осъзна причината. Не защото това парче метал му напомняше, че само преди миг Гробокопача може да ги е следил с намерение да ги убие. И не защото му напомняше за случката с Лодкаря преди няколко години и ужаса, който изпитваше синът му.
	Не. Струваше му се, че пистолетът притежава някаква тъмна сила, като вълшебния пръстен от книгите на Толкин. Сила, която го обладава и го отдалечава все повече и повече от децата му. Сила, която може да го лиши от тях завинаги.

	* * *

	Гробокопача е на малката уличка.
	Стои тихо и се оглежда.
	Тук няма нито агенти, нито полицаи. Никой не го търси. Никой не се опитва да го застреля. Или да го хване и да го върне в Кънектикът, където харесва горите, но не и голите стаи, в които го карат да седи с часове, без да прави нищо, и където разни хора му крадат супата или сменят каналите на телевизора, за да гледат мачове, така че той не може да види рекламите за коли и кученца.
	— Дебел си — беше му казала Памела. — Не си във форма. Защо не започнеш да тичаш? Купи си маратонки… _щрак…_ маратонки „Найк“. Иди в магазина. Аз не мога, имам работа.
	Сега на Гробокопача му се струва, че вижда Памела. Присвива очи. Не, не, това е само голата стена на близката къща.
	Обещаваш ли да обичаш, почиташ… _щрак…_ и да слушаш?
	Веднъж излезе да тича с Памела, един есенен ден, по покритите с черпени листа и жълти листа алеи. Стараеше се да не изостава, потеше се, гърдите го боляха, както го болеше мозъкът, след като куршумът проби черепа му. Памела се отдалечи, той остана да тича сам. Накрая се прибра вкъщи.
	Гробокопача е неспокоен заради провала в театъра. Тревожи се заради федералните агенти и полицаите и да не би човекът, който му казва какво да прави, да се сърди, че не е убил толкова хора, колкото трябваше.
	Гробокопача чува далечен вой на сирени. Много сирени.
	Тръгва по уличката. Пликът се клати в ръката му. Автоматът е вътре и отново тежи, защото го е презаредил.
	Пред него в уличката нещо мърда. Той спира. Това е някакво момченце. Черно и слабо. На около десет години. Момченцето слуша; някой му говори. Някой, когото Гробокопача не може да види.
	Изведнъж Гробокопача чува гласа на Памела:
	— Да имам… да имам… да имам… дете от теб? Да нося… да нося… да нося… твоето дете?
P>
	Да имахме две-три дечица,
	щях още аз да те обичам.
P$
	След това думите му се губят, защото се чува звук от разкъсване на найлон и автоматът със заглушителя се изтърсва на паважа. Той се навежда да го вземе, хваща го и вдига очи.
	Мммм.
	Това не е смешно.
	Момченцето и някакъв мъж с мръсни дрехи, мъжът, който говореше на момченцето, вървят по улицата. Мъжът извива ръката на момченцето. Момченцето плаче и от носа му тече кръв.
	Те поглеждат Гробокопача. Момченцето, изглежда, се поуспокоява. Измъква се от хватката на мъжа и разтрива рамото си. Мъжът отново го сграбчва за ръката, оглежда автомата, усмихва се накриво на Гробокопача и казва:
	— Каквото и да правиш, не ме засяга. Няма да ти досаждам.
	— Пусни ме — проплаква момченцето.
	— Млък!
	Мъжът вдига юмрук. Момченцето навежда глава.
	Гробокопача застрелва мъжа с два куршума в гърдите. Той пада назад. Момченцето подскача, уплашено от силния гърмеж. Заглушителят още лежи на земята.
	Гробокопача насочва автомата към момченцето, което гледа трупа.
	„Ако някой види лицето ти…“
	Гробокопача поставя пръст на спусъка.
	„Да имам… да имам… да имам… дете от теб?“
	Думите кънтят в главата му.
	Момченцето гледа трупа на мъжа, който го биеше. Гробокопача отново понечва да натисне спусъка. После сваля автомата. Момченцето се обръща и го поглежда. Прошепва:
	— Ама… ти го гръмна! Човече, ей така, гръмна го!
	Момченцето гледа Гробокопача в лицето. Стои на три метра от него.
	Думите ехтят в главата му. Убий го видя лицето ти убий го _убий го убий го._
	И други такива неща.
	— Мммм — казва Гробокопача.
	Навежда се, вдига празните гилзи, после заглушителя, увива го заедно с автомата в плика с кученцата и си тръгва, оставяйки момченцето да гледа трупа до купчината боклук.
	Върни се в мотела… _щрак…_ върни се в мотела и чакай.
	Ще хапне супа и ще почака. Ще си чуе съобщенията. Ще провери дали човекът, който му казва какво да прави, не се е обадил, за да го накара да спре да убива.
P>
	Щом чуя те, към тебе тичам…
P$
	Малко супа ще му дойде добре.
P>
	Защото много те обичам.
P$
	Той правеше супа на Памела. Беше й направил супа в нощта, когато… _щрак…_ Беше Коледа. Дванайсет. Двайсет и пет. Едно-две-две-пет. В нощ като тази. Студена. С цветни лампички по улиците.
	Купил съм ти златно кръстче, казваше той. Тази кутия за мен ли е?… Подарък? О, палто! Благодаря, благодаря, благодаря…
	Гробокопача стои на кръстовището, чака да светне зелено.
	Изведнъж нещо докосва ръката му. Гробокопача започна да се тревожи. Стиска автомата в скъсания плик с кученца. Обръща се бавно.
	Момченцето стои до него и стиска лявата му ръка. Гледа право пред себе си.
	Светва зелено.
	Гробокопача не помръдва.
P>
	Още те обичам…
P$
	— Хайде да минаваме — казва момченцето.
	Гледа скъсания плик с кученцата. Гробокопача вижда зеленото човече на светофара.
	Зеленото човече изглежда щастливо.
	Каквото и да означава „щастлив“.
	Хванати за ръце, двамата пресичат улицата.


>>	15.

	_17:15_
	Топографският и геоложки архив на федерален окръг Колумбия се помещава в олющена стара сграда между Седма и Улица Е, близо до една малко известна база на тайните служби и до Щаба за специални операции на Съвета за национална сигурност.
	Архивът не се споменава в нито една туристическа брошура, а заблудените минувачи, които са видели надписа на входа, биват любезно отпращани от тримата въоръжени пазачи с обяснението, че сградата не е отворена за посещение и че вътре няма никаква експозиция. Все пак, благодарим за интереса. Приятен ден. И довиждане.
	Кейдж, Паркър и Лукас чакаха във фоайето.
	Тя свърши разговора си, изключи мобилния си телефон и се обърна към двамата мъже:
	— Нищо. Просто изчезнал.
	— Никой ли не го е видял?
	— Двама шофьори забелязали мъж с тъмно облекло да бяга по улицата. Мислят, че е бял. Мислят, че е среден на ръст. Но никой не е сигурен. Господи!
	— Как успя да ни вкараш тук, Лукас? Дори аз нямаше да мога — вметна Кейдж.
	Сега Лукас вдигна многозначително рамене. Явно последният ден на старата година бе подходящо време за разплащане на стари сметки и връщане на услуги.
	Задъхан, във фоайето влетя Тоби Гелър. Кимна за поздрав на колегите си. След това провериха самоличността им по отпечатъците и прибраха оръжията им в сейфа. Насочиха ги към асансьора. Влязоха в кабината. Паркър очакваше да се издигнат нагоре, но този асансьор, изглежда, се качваше само до първия етаж. Лукас натисна колчето с означение „Б7“ и кабината започна безкрайното си пътуване надолу.
	Спряха на етажа на самия архив. Той съдържаше не рафтове с прашасали стари книги и карти (които Паркър, специалистът по анализ на документи, очакваше да разлисти), а просторни зали с модерни функционални бюра, телефони, микрофони и двайсет и четири инчови компютърни монитори. Дори сега, в навечерието на Нова година, пред тези екрани седяха двайсетина мъже и жени, взираха се в сложни топографски карти, тракаха по клавиатури и говореха пред микрофоните.
	„Къде съм попаднал, по дяволите?“ — почуди се Паркър. Огледа се и реши, че за да получиш достъп до архива, изобщо не е нужно да търсиш някой държавен чиновник, който да ти отключи входната врата.
	— Какво е това? — обърна се той към Гелър.
	Младият агент погледна изпитателно Кейдж, който кимна, и чак тогава отговори:
	— Това е топографска и картографска електронна картотека на района от двеста и петдесет квадратни километра около Окръга. За център се приема Белият дом. В случай на природно бедствие, терористичен удар, ядрено нападение, каквото и да се случи, тук се решава какво е най-добро за правителството, дали членовете му трябва да останат на местата си, или да се евакуират от града и ако това се наложи, по какъв път да се изтеглят. Тук се оценява кой е най-безопасният път и колко от сенаторите и конгресмените ще оцелеят. Такива неща. Много впечатляващо, а?
	— А _ние_ какво правим тук?
	— Нали искаше карти — отвърна компютърният специалист, оглеждайки жадно оборудването, както би направил само вманиачен хакер, — а това е най-сложно организираната база данни в света. Линкълн Райм каза, че трябва да познаваме добре района. Е, _ние_ може и да не го познаваме. Но _те_ го познават.
	Кимна с благоговение към компютрите.
	— Имаме разрешение да използваме оборудването им — обясни Лукас, — при условие че не разпечатваме и не презаписваме нищо.
	— Ще ни претърсят на излизане — добави Гелър.
	— Откъде знаеш толкова много за архива? — попита Паркър.
	— О, участвах, когато го създаваха.
	— А, между другото, Паркър — намеси се Лукас, — никога не си чувал за това място.
	Той хвърли бърз поглед на двамата въоръжени с автомати пазачи пред вратата на асансьора.
	— Разбира се — каза.
	— Добре, какво беше открил Райм?
	Паркър погледна записките си:
	— Гранит, сяра, сажди, пепел, глина, тухли.
	Тоби Гелър седна пред един компютър, включи го и затрака като луд по клавиатурата. На монитора се появи планът на Вашингтон. Разделителната способност бе удивителна. Картината изглеждаше релефна. На Паркър му мина абсурдната мисъл с какво удоволствие Роби и Стефи ще играят „Марио Брадърс“ на такъв екран.
	— Откъде да започнем? — попита го Лукас.
	— Ще търсим уликите една по една. Също като при разгадаването на ребус.
	„Три сокола ядат пилетата на един фермер…“
	— Първо, гранит, натрошени тухли и глина — започна той. — Сочат към някоя сграда, определена за разрушаване, или към нов строеж… — Обърна се към Гелър: — Дали са включени в картотеката?
	— Не, но можем да ги открием в Градоустройствения отдел.
	— Действай.
	Гелър грабна телефона — толкова дълбоко под земята нямаше мобилна връзка.
	— После какво? — зачуди се Паркър. — Сяра и сажди… Някаква фабрика. Тоби, можеш ли да отбележиш районите с най-голямо индустриално замърсяване на въздуха?
	— Разбира се. Тези данни се предоставят от Управлението за опазване на околната среда. Използват се за изчисляване нивата на насищане на въздуха с нервнопаралитични газове при евентуално нападение с химическо оръжие. Отново затрака по клавишите.
	Печелившият бизнес във Вашингтон е политиката, не промишлеността.
	На екрана обаче някои зони на града започнаха да потъмняват. Повечето райони с голямо замърсяване бяха разположени в югоизточната част.
	— Сигурно _живее_ някъде там — напомни Лукас. — Кои индустриални зони са в съседство с жилищни райони?
	Гелър продължи да трака по клавиатурата. При сравнението на жилищните с индустриалните райони някои зони отпаднаха, но не много. Повечето фабрики се намираха близо до жилищни квартали.
	— Много са — отбеляза недоволно Лукас.
	— Да използваме следващата улика. Пепелта — предложи Паркър. — От изгорено месо.
	Гелър задържа ръце над клавиатурата:
	— _Това_ пък откъде може да дойде?
	Лукас поклати глава, после запита:
	— Има ли някакви предприятия за преработка на месо в тези райони?
	Същото бе хрумнало и на Паркър.
	— Не — отвърна Гелър.
	— Ресторанти? — предложи Кейдж.
	— Вероятно прекалено много — отвърна Паркър.
	— Стотици — потвърди Гелър.
	— Къде още може да има изгоряло месо? — запита се Лукас.
	Загадки…
	— Ветеринарните клиники. Сами ли унищожават телата на умрелите животни? — запита Паркър.
	— Вероятно — предположи Кейдж.
	Гелър натисна още клавиши и се взря в екрана:
	— Има няколко десетки. Из целия район.
	Лукас изведнъж погледна Паркър и той забеляза, че хладното й изражение се е сменило с друго. Може би на възбуда. Сините й очи все така приличаха на камъни, но сега блестяха като изумруди.
	— А не може ли месото да е човешко? — попита тя.
	— Крематориум! — възкликна Паркър. — Да! А полираният гранит може да е от надгробни плочи. Да проверим гробищата.
	Кейдж погледна картата. Посочи монитора:
	— Арлингтън?
	Националното гробище заемаше обширен район на западния бряг на река Потомак. Почвата наоколо сигурно изобилстваше с гранитни частици.
	Паркър обаче изтъкна:
	— Не е близо до индустриална зона. Няма големи замърсители.
	Тогава Лукас го забеляза. Посочи екрана:
	— Тук! Грейвсенд.
	Тоби Гелър загради един участък от картата и го увеличи.
	Грейвсенд…
	Кварталът бе част от Югоизточния район на Федералния окръг. Паркър знаеше малко за него. Представляваше стар район с жилищни сгради, фабрики и празни парцели, извит във формата на полукръг около Мемориалното гробище, където в началото на деветнайсети век погребвали робите. Паркър посочи друг участък от Грейвсенд:
	— Точно тук има станция на метрото. Престъпникът е могъл да го вземе директно за Джудишъри Скуеър, където е кметството. Наблизо минава и автобус.
	Лукас се замисли:
	— Познавам квартала, извършвала съм арести там. Има много нови строежи. Освен това човек може да остане незабелязан там. Никой не се интересува от останалите. Много хора плащат в брой наемите си, така че това не буди подозрения. Съвършено място за скривалище.
	Телефонът на едно от съседните бюра иззвъня, един млад служител го вдигна и повика Тоби Гелър. Агентът взе слушалката, младото му лице се озари от усмивка.
	— Добре — каза в слушалката. — Донесете го час по-скоро. — Затвори: — Някой е снимал с камера престрелката в театъра!
	— Заснели ли са Гробокопача? — попита въодушевено Кейдж.
	— Още не знаят какво точно са заснели. Изглежда, качеството е лошо. Искам веднага да започна да го анализирам. Отивате ли в Грейвсенд?
	Паркър погледна часовника си:
	— Да.
	До следващия удар оставаха два часа и половина.
	Гелър се обърна към Лукас:
	— С ПКП ли?
	— Да. Поръчай един.
	Подвижен команден пункт, спомни си Паркър. Микробус, оборудван с модерна апаратура за свръзка и следене. Беше работил няколко пъти в такива, анализирайки документи на местопрестъплението.
	— Ще ги накарам да инсталират видео анализатор и ще ви пусна записа. Къде ще бъдете?
	— Там — отвърнаха едновременно Паркър и Лукас.
	И посочиха един празен парцел до гробището.
	— Наоколо няма много жилищни сгради — отбеляза Кейдж.
	— Да, но има магазини и ресторанти — отвърна Паркър.
	Лукас го погледна и кимна:
	— Първо ще проверим тези заведения. Там имат най-чести контакти с жителите на квартала. Тоби, взимай Си Пи и Харди и идвайте в микробуса.
	Агентът я погледна колебливо:
	— Харди ли? Наистина ли се налага да идва?
	Паркър се чудеше същото. Харди изглеждаше симпатичен човек и добър полицай. Това разследване обаче явно беше над възможностите му, което означаваше, че може да пострада или да навреди на някой друг.
	— Ако не дойде, полицията ще ни изпрати друг — отвърна Лукас. — С него поне се разбираме. Явно няма нищо против само да седи и да гледа.
	— Политически интрижки — промърмори Кейдж.
	Докато Гелър си слагаше якето, Лукас добави:
	— А онзи психолог? Ако още не е дошъл, изпрати някого да го докара в Грейвсенд.
	— Дадено.
	Гелър забърза към асансьора, където, както сам бе предрекъл, го претърсиха от глава до пети.
	Лукас загледа плана на Грейвсенд:
	— Толкова е голям.
	— Хрумна ми нещо — обади се Паркър. Спомни си какво бе научил от бележката на изнудвача. — Предположихме, че е прекарвал много време пред компютъра, помните ли?
	— Да.
	— Да поискаме списък на всички в Грейвсенд, които са се абонирали за Интернет.
	— Сигурно са хиляди — възрази Кейдж.
	Лукас обаче отбеляза:
	— Не, съмнявам се. Това е един от най-бедните квартали. Последното, за което хората ще харчат пари, са компютрите.
	— Вярно е. Добре, ще поискам списъка от Комтех.
	— Въпреки това ни остава прекалено много работа — промърмори Лукас.
	— Имам още някоя и друга идея — успокои я Паркър и се запъти към асансьора, където намусените пазачи го претърсиха прилежно като съмнителен клиент в супермаркет.

	* * *

	Кенеди обикаляше бавно в кръг по тъмнозеления килим в кабинета.
	Джефрис прибра телефона си, по който бе говорил допреди малко.
	— Слейд има няколко идеи, но нищо няма да стане бързо.
	Кенеди махна към радиото:
	— Много бяха бързи, когато съобщаваха, че си клатя краката, докато някой стреля по мирните граждани. Бързи бяха, когато съобщиха, че съм спрял назначаването на нови кадри в полицията, за да си осигуря допълнителни средства за „Проект за бъдещето“. За бога, медиите искат да ме изкарат съучастник.
	Кенеди току-що се беше върнал от няколко посещения при жертвите на Гробокопача и техни роднини в три болници. Изглеждаше обаче, че никой не се интересува от действията му. Всички искаха да знаят защо не полага по-големи усилия за залавяне на убиеца.
	— Защо не сте в главната квартира на ФБР? — бе попитала злобно една жена.
	„Защото не са ме поканили, по дяволите!“ — помисли си Кенеди, въпреки че отговорът му бе доста по-умерен:
	— Оставям специалистите да си вършат работата.
	— Ама те не си я вършат. Нито пък вие.
	Дясната ръка на жената бе ампутирана.
	— Слейд ще измисли нещо — успокояваше го сега Джефрис.
	— Прекалено малко и прекалено късно. Пък и този човек е _прекалено_ красив. Красиви хора… Никога не им се доверявам.
	Кенеди осъзна колко параноично звучат думите му и се изсмя сам на себе си. Джефрис също се засмя.
	— Побърквам ли се, Уенди? — попита кметът.
	— Тъй вярно, сър. Мой дълг е да ви кажа, че дъската ви започва да хлопа.
	Кметът се отпусна на креслото си. Погледна календара на бюрото. Ако не беше Гробокопача, тази вечер щеше да посети четири приема. Във френското посолство, в Джорджтаунския университет, в централата на профсъюзите и — най-важното тържество, на което щеше да посрещне и идването на новата година — в Съюза на учителите афроамериканци в самото сърце на Югоизточния район. Тази група оказваше силна поддръжка на „Проект за бъдещето“ в учителските среди. Двамата с Клер трябваше да присъстват там тази вечер, като израз на солидарност. А сега, докато онзи изверг тероризираше града, за посещение на който и да било от тези приеми, за каквото и да било празнуване и дума не можеше да става.
	Обхвана го гняв и той стисна слушалката.
	— Какво? — попита любопитно Джефрис. — Какво смяташ да правиш?
	— _Нещо_ — промълви кметът. — Искам да направя нещо, по дяволите.
	Погледна бележника си и започна да набира.
	— Какво? — настоя, този път по-тревожно, Джефрис.
	Кметът обаче вече се беше свързал с главната щабквартира на ФБР и затова не му отговори.
	Прехвърлиха го през няколко инстанции, накрая в слушалката прозвуча остър глас:
	— Слушам.
	— Обажда се кметът Джери Кенеди. С кого разговарям?
	Последва пауза. Кенеди, който често провеждаше лично служебните си разговори, бе свикнал с мълчанието, което предизвикваше името му.
	— Специален агент Си Пи Ардъл. С какво мога да ви помогна?
	— Тази агент Лукас още ли води разследването СТРЕЛМЕТ?
	— Да.
	— Мога ли да говоря с нея?
	— Не е тук, сър. Мога да ви прехвърля на мобилния й телефон.
	— Няма нужда. Всъщност търся офицера за свръзка, детектив Харди.
	— Изчакайте. Сега ще ви го дам.
	След малко в слушалката се чу друг, по-колеблив глас:
	— Ало?
	— Харди ли е?
	— Лен Харди слуша.
	— Кметът се обажда.
	— А, добре. Как сте, сър?
	Младият мъж звучеше изключително внимателно.
	— Бихте ли ме поставили в течение на последните новости по случая? Агенти Лукас и Кейдж ме държат в пълно неведение. Имате ли представа коя е следващата цел на Гробокопача?
	— Не, сър — последва отговорът след пауза.
	Прекалено дълга пауза. Харди лъжеше.
	— Абсолютно ли никаква представа нямате?
	— Не съм в течение.
	— Нали сте офицер за свръзка?
	— Заповядано ми е само да пиша доклад за хода на операцията. Агент Лукас каза, че ще докладва пряко пред началник Уилямс.
	— Доклад ли? Глупости! Слушайте. Имам голямо доверие във ФБР. Те са специалисти. Интересувам се само скоро ли ще заловят убиеца. Говорете честно. Без увъртания.
	Харди звучеше объркано:
	— Имат някои следи. Мисля, че вече знаят в кой квартал е скривалището на изнудвача, на онзи, дето го премаза камион.
	— Къде?
	Нова пауза. Той си представи горкия Харди между чука и наковалнята, федералните от едната страна, шефът му от другата. Е, толкова по-зле за него.
	— Не мога да давам поверителна информация на никого, сър. Съжалявам.
	— Това е _моят_ град и _моите_ съграждани загиват в тази касапница. Искам да ми отговорите.
	Последва ново мълчание. Кенеди погледна Уендъл Джефрис и той поклати глава.
	Кенеди овладя гнева си. Опита да направи така, че думите му да прозвучат логично:
	— Нека да ви кажа какво имам предвид. Престъпниците правят всичко това заради парите. Целта им не е просто да убиват.
	— Мисля, че сте прав, сър.
	— Ако имам възможността да говоря с убиеца, в скривалището му или там, където ще нанесе удара си в осем часа, може би ще го убедя да се откаже. Готов съм да преговарям. Може да се разберем.
	Кенеди наистина си вярваше. Защото едно от уменията му (едно от нещата, по които си приличаше със съименника си от шейсетте) беше умението да убеждава. Ами да, така бе омаял двайсетина от най-непоклатимите президенти и изпълнителни директори на компании в Окръга, че да приемат допълнителния налог за „Проект за бъдещето“. Дори бе успял да измъкне от нещастния Гари Мос имената, замесени в скандала със строежите на училища.
	Двайсет минути насаме с този убиец (дори пред дулото на проклетия му автомат) щяха да му стигнат. Все щеше да постигне някакво споразумение.
	— Както го описват — възрази Харди, — не мисля, че е склонен на преговори.
	— Оставете на мен тази преценка, детектив. И така, къде е скривалището?
	— Ама…
	— Отговорете.
	Слушалката изпращя. Детективът мълчеше.
	Кенеди понижи глас:
	— Нищо не дължиш на федералните, синко. Знаеш как гледат на теб. Използват те само за да им правиш кафето.
	— Грешите, сър. Участвам в екипа наравно с останалите.
	— Нима?
	— В много отношения.
	— Не се ли чувстваш като последна дупка на кавала? Питам те, защото _аз_ се чувствам точно така. Ако зависеше от Лейнър… познаваш ли конгресмен Лейнър?
	— Да, сър.
	— Ако зависеше от него, единственото ми занимание тази вечер щеше да е да седя на трибуната в Мол и да гледам зарята… И тъй, синко, къде е проклетото скривалище?
	Кенеди забеляза как Джефрис кръстосва пръсти. „Моля те… Би било идеално. Появявам се там, опитвам да убедя онзи човек да се предаде. Той или се предава, или го застрелват. И в двата случая печеля. И в двата случая аз няма вече да съм кметът, който само е гледал по Си Ен Ен как разстрелват съгражданите му.“
	Кенеди чу гласове от другата страна на линията. После гласа на Харди:
	— Съжалявам, господин кмете. Трябва да вървя. Не съм сам. Сигурен съм, че агент Лукас ще ви държи в течение.
	— Детектив…
	Връзката прекъсна.

	* * *

	Грейвсенд.
	Колата, в която се возеха Паркър и Кейдж, мина през още няколко дупки и спря до купчина боклук и строителни отпадъци. До един противопожарен кран стоеше обгорял скелет на кола.
	Слязоха. Лукас бе дошла със собствения си автомобил, червен „Форд Експлорър“, и вече ги чакаше на празния парцел. Стоеше с ръце на бедрата и се оглеждаше.
	Миризмата на урина, изпражнения и пушек едва се издържаше.
	След пенсионирането на бащата на Паркър двамата с майка му тръгнаха да пътешестват по света. Веднъж попаднали в някакъв бедняшки квартал в Анкара. Паркър още си спомняше писмото от майка си, която прилежно описваше всяка случка от пътешествието. Това всъщност бе последното писмо, което получи от тях, преди да загинат. Сега стоеше в рамка на едната стена на кабинета му, редом с творенията на хухалите.
	„Хората тук са докарани до просяшка тояга и това, повече от расовите различия, повече от политическите интриги, повече от религиозните заблуди, превръща сърцата им в камък“.
	Сега си спомни тези думи, оглеждайки мизерията наоколо.
	Две чернокожи момчета, облегнати на покрита с графити стена, изгледаха мрачно новодошлите и бавно се отдалечиха. По лицата им се четеше тревога и недоверие.
	Не толкова видът на мястото, колкото размерите му тревожеха Паркър. Седем-осем квадратни километра бараки и неизмазани къщи, малки фабрики, празни парцели. Как щяха да открият скривалището на престъпник в тази джунгла?
	Имаше загадки, за чиито отговори Паркър никога нямаше да се досети.
	„Три сокола…“
	Покрай него се носеше пушек. Идваше от варелите, в които бездомници горяха боклуци, за да се топлят. Скелети на разглобени коли. Необитаема къща от другата страна на улицата.
	Точно до спирката на метрото, зад висока, полуразрушена тухлена ограда в тъмното небе се издигаше коминът на крематориума. От него не излизаше дим, само въздухът над отвора му леко трептеше. Може би огънят вътре никога не загасваше. Паркър потрепери. Тази гледка му напомняше на една стара картина на…
	— Ад — промърмори Лукас. — Истински ад.
	Паркър я погледна.
	Кейдж вдигна рамене.
	Появи се нова кола. От нея слезе Джери Бейкър, с широк шлифер и бронирана жилетка. Паркър забеляза, че като истински оперативен агент носеше и ботуши. Кейдж му подаде купчина снимки на изнудвача — последния му портрет от моргата.
	— Ще ги използваме при търсенето на свидетели. Само с това разполагаме.
	— Не е много.
	Кейдж отново сви рамене.
	Появиха се още коли и микробуси без отличителни знаци, сигналните им светлини се отразяваха в изпочупените стъкла на околните сгради. Дойдоха коли на градската полиция. Бяха общо около двайсет и петима души, мъже и жени, федерални агенти и униформени полицаи. Бейкър им даде знак и всички се събраха около джипа на Лукас. После им раздаде снимките.
	Лукас се обърна към Паркър:
	— Искаш ли да ги инструктираш?
	— Да.
	— Бихте ли обърнали малко внимание на агент Джеферсън? — провикна се тя.
	На Паркър му бяха нужни само няколко секунди, докато се сети, че става дума за него. Работата под прикритие също нямаше да му се опре.
	— Човекът на снимката е свързан със стрелбата в метрото и в театъра — заговори той. — Предполагаме, че е имал тайна квартира някъде из Грейвсенд. Вече е мъртъв, но съучастникът му, убиецът, още е на свобода. Затова се налага час по-скоро да открием скривалището им.
	— Знаете ли му името? — обади се един от полицаите.
	— Мъртвият извършител е с неустановена самоличност. Убиецът има прякор. Гробокопача. Това е всичко. _Неговото_ описание е на задната страна на снимката. Можете малко да стесните кръга на търсенето. Скривалището вероятно се намира близо до някой нов строеж или до наскоро разрушена сграда и недалеч от гробището. Освен това наскоро е купувал хартия като тази… — Паркър показа бележката и плика. — Хартията е леко избеляла от слънцето, така че вероятно я е закупил от магазин, който държи канцеларските си стоки на витрина с южно изложение. Затова проверете всяка книжарница, дрогерия, бакалия и будка за вестници, в които се продават листове. А, и потърсете химикалки като онази, която е използвал. Черна, на АРИ. Вероятно струва между четирийсет и петдесет цента.
	За друго не се сещаше. Кимна на Лукас в знак, че й дава думата. Тя направи крачка напред. Помълча, докато се увери, че всички я слушат внимателно.
	— И така. Както спомена агент Джеферсън, изнудвачът е мъртъв, но убиецът още си разиграва коня. Не знаем дали е в Грейвсенд, дали живее в същото скривалище. Искам обаче всички да действате, сякаш всеки момент може да изскочи зад гърба ви. Той няма да се поколебае да стреля по полицаи. Затова, докато обикаляте квартала, искам да бъдете нащрек. Да предвиждате всички удобни места за стрелба, да бъдете готови във всеки момент да извадите оръжие…
	Направи пауза. Беше привлякла вниманието им, тази слаба жена със светлоруса коса.
	— В осем часа, да, няма грешка, след малко повече от два часа, престъпникът ще се появи на място, претъпкано с хора, и отново ще изпразни пълнителя си по тях. Аз не искам да правя оглед на такова местопрестъпление. Не искам да се налага да гледам в очите хора, изгубили най-близките си. Не искам да ми се налага да им повтарям, че съжалявам, но не съм успяла да заловя изверга навреме. Това _няма_ да стане. Аз _няма_ да го позволя. _Вие_ няма да го позволите.
	Думите й, твърдият й, равномерен глас сякаш хипнотизираха Паркър. Замисли се за знаменитата реч от „Хенри Пети“ на Шекспир, която бе запалила Роби по театъра. В деня след представлението в Кенеди Сентър момчето я научи наизуст.
	— Това е — завърши Лукас. — Има ли въпроси?
	— Можете ли да кажете нещо повече за оръжието му?
	— Използва напълно автоматизиран „Узи“ с дълги куршуми и заглушител.
	— Какви правомощия имаме? — попита един агент.
	— За стрелба по убиеца ли? Имате _всякакви_ правомощия. Други въпроси? — Никой не се обади. — Добре. Използвайте радиостанциите само при извънредна ситуация. Не искам да си бърборите. Не искам доклади, че не сте открили нищо. Това не ме интересува. Ако откриете престъпника, викате подкрепления. Тръгвайте.
	Паркър се почувства трогнат по странен начин от тези думи. Откакто бе стрелял за последен път, бяха минали години, но внезапно и на него му се прииска да се изправи срещу Гробокопача.
	Лукас насочи агентите и полицаите към онези райони на Грейвсенд, които искаше да претърсят. Паркър се впечатли от забележителното й чувство за ориентация. Някои хора, замисли се той, са родени за полицаи.
	Половината агенти тръгнаха пеша, другите се качиха по колите и потеглиха. Кейдж, Паркър и Лукас останаха сами. Кейдж проведе кратък телефонен разговор.
	— Тоби е уредил кола — обясни той, след като затвори. — Идват насам. В момента гледа записа от театъра. А, и онзи психолог от Джорджтаун също е с тях.
	Повечето улични лампи не светеха — както изглеждаше, някои бяха простреляни, флуоресцентната светлина от малкото отворени магазини заливаше отделни участъци от улицата. Агентите проверяваха близките постройки. Кейдж се огледа и забеляза двама младежи, които потъркваха ръце в опит да се сгреят над огъня в един варел.
	— Ще поговоря с тях — каза агентът.
	Тръгна натам. Те като че понечиха да побегнат, но явно решиха, че така ще изглеждат още по-подозрително. Когато агентът се приближи, сведоха очи към огъня и замълчаха.
	Лукас кимна към една пицария преди първата пряка:
	— Аз ще се занимая с този магазин. Искаш ли да изчакаш Тоби и психолога?
	— Добре.
	Тя го остави сам.
	Подухваше студен ветрец: точно това му харесваше най-много през есента — караше го да си представя как вози децата, всяко с чаша топло какао в ръце, към училище, как пазарува за празничната вечеря в Деня на благодарността, как избира тикви на пазара в Лъндън. Тази вечер обаче усещаше само как студът щипе носа, ушите и пръстите му — сякаш ги прерязва с бръснач. Пъхна ръце в джобовете си.
	Може би понеже повечето агенти бяха изчезнали, местните лека-полека се заизмъкваха отново на улицата. На две преки невзрачен човек с тъмно палто излезе от един бар и тръгна бавно по тротоара. След това се скри в тъмната ниша до един банкомат.
	Трима чернокожи младежи излязоха от един вход, отвориха бутилка евтино уиски, избухнаха в дрезгав смях и се скриха в близката пряка.
	Паркър се извърна и погледът му попадна върху една сграда на отсрещния тротоар.
	Магазинче за дребни неща. Беше затворено и той отначало не му обърна голямо внимание. После обаче забеляза евтини канцеларски материали, наредени до касата. Възможно ли бе изнудвачът да е закупил листа и плика за бележката оттук?
	Той се приближи до витрината и се взря през мръсното стъкло. Закри очи от светлината на близката лампа и опита да види листовете и тетрадките. Ръцете му се разтрепериха от студ. До него един плъх душеше купчина боклук. „Това е глупаво — помисли си Паркър Кинкейд, — нямам работа тук.“
	Въпреки това изтри витрината с ръкава си, за да разгледа по-добре канцеларските стоки.


>>	16.

	_17:55_
	— Може и да съм го виждал. Да, може би.
	Сърцето на Маргарет Лукас затуптя по-силно. Тя бутна снимката току пред лицето на касиера в пицарията и набитият латиноамериканец с омазани с доматен сос бели дрехи се взря внимателно в образа.
	— Не бързайте — успокои го тя.
	„Моля те, господи — помисли си. — Нека поне от това излезе някоя следа.“
	— Може би. Не съм много сигурен. Ами че тук идва маса народ. Сещате ли се?
	— Много е важно.
	Тя си спомни, че съдебният лекар бе открил пържола в стомаха на престъпника. Тук в менюто нямаше пържоли. Все пак това бе единственият денонощен ресторант близо до метростанцията и беше напълно възможно изнудвачът да се е отбил няколко пъти през последните две седмици. Може би дори е обмислял плана си тук — седял е в сумрака на някоя от олющените маси, писал е бележката, гледал е наоколо мрачни хора да ядат мазните ястия и си е мислил презрително колко по-умен е от тях. Колко по-богат ще бъде от тях.
	Стана й смешно. Може би е бил също толкова умен и високомерен като нея. Като Кинкейд.
	Сигурно са си приличали.
	Като три сокола на един покрив. Единият е мъртъв, значи остават два. Ти и аз, Паркър.
	Касиерът вдигна кафявите си очи към нейните сини. Отново погледна снимката. Накрая поклати глава, сякаш разочарован сам от себе си:
	— Не, не мисля. Съжалявам. Не искате ли парче пица? С двойно количество кашкавал, прясна е. Току-що я извадих от фурната.
	Тя поклати глава.
	— Има ли други работници?
	— Не, тази вечер съм само аз. На мен се падна да работя по празниците. Както гледам, и на вас също. — Той вдигна рамене. — На много ли празници работите?
	— На някои. Благодаря.
	Лукас тръгна към изхода. Спря и погледна навън.
	Двамата агенти обикаляха от другата страна на улицата. Кейдж говореше с други безделници на празния парцел, а Кинкейд се пулеше прел някакво магазинче, сякаш на витрината бяха изложени скъпоценни камъни.
	Другите агенти бяха изчезнали по задачите си. Беше ли права обаче? Кой знае? Човек може да е изчел много книги по криминология, но в крайна сметка всичко опира до импровизация. Също като да решаваш някой от ребусите на Кинкейд. Трябва да видиш скрития смисъл в думите и формулите.
	Пред нея, зад запотената витрина, мизерните улици на Грейвсенд тънеха в мрак. Кварталът изглеждаше огромен и недостъпен.
	Искаше й се Тоби Гелър да е тук, искаше психологът от Джорджтаун да пристига вече, искаше списъка на абонатите за Интернет… Всичко ставаше прекалено бавно! А имаше прекалено малко улики! Тя сви юмрук, ноктите се забиха в дланта й.
	— Госпожице? — чу се глас зад гърба й. — Госпожице агент? Вземете.
	Тя се обърна. Гневът й се изпари. Продавачът й предлагаше пластмасова чашка кафе. В другата си ръка държеше две пакетчета захар, кутийка сметана и пластмасова бъркалка.
	Младежът бе загладил косата си назад и я гледаше като послушно куче.
	— Ще стане по-студено — каза.
	Спонтанният му жест я трогна и тя се усмихна. Взе кафето и си сложи захар.
	— Пожелавам ви да прекарате по-весело нощта.
	— И аз на вас — отвърна тя и излезе.
	Отново тръгна по студените улици на Грейвсенд.
	Отпи от разреденото кафе, парата сгряваше лицето й. Наистина ставаше по-студено.
	Е, нищо. Нека стане по-студено. Този ден и без това приличаше повече на есен. По-добре да завали сняг.
	Огледа улицата. Двамата агенти не се виждаха, сигурно бяха свърнали в някоя пряка. Кейдж също го нямаше. А Кинкейд още се взираше през витрината на магазинчето.
	Кинкейд…
	Той пък какво очакваше от живота? Да откаже назначение за главен агент! Лукас не го разбираше; за нея главен агент бе следващата спирка към поста на заместник-началник на ФБР. А после… Все пак, въпреки че не го разбираше, това, че е отказал работа, която не му харесва, я караше да го уважава още повече.
	С какво можеше да се обяснят преградите, които си бе поставил в живота? Нямаше представа, но ги виждаше ясно Маргарет Лукас разбираше от прегради. Той й напомняше за самата нея; или по-скоро за самите тях — двете й лица. За Джаки и Маргарет. Като си спомни приказката за подмененото бебе, тя се зачуди какви ли книжки чете Паркър на децата си. Доктор Сюс, разбира се — даже прякорът, с който ги наричаше, бе оттам. Вероятно за Мечо Пух. И всички комикси по филмчета на Дисни. Представяше си го в уютната къща в покрайнините — напомняща много къщата, в която бе живяла Джаки, — седнал във всекидневната до горящата камина, с книжка в ръце.
	Погледът на Лукас спря върху млада двойка латиноамериканци, които вървяха по тротоара към празния парцел. Жената бе запъната с черен шал, мъжът — облечен е тънко яке с емблемата на „Тексако“ на гърдите. Бутаха количка, в която Лукас зърна мъничко бебе, толкова плътно опаковано, че се виждаше само личицето му. Тя неволно се замисли какъв плат би купила, за да ушие на детето нова пижамка.
	Младото семейство отмина.
	Добре, Паркър, обичаш загадките, нали?
	Ето ти една. Главоблъсканицата за жената и за майката.
	Как може да има жена без съпруг? Как може да има майка без дете?
	Трудна гатанка. Ти обаче си умен, ти си самоуверен, ти си третият сокол. Можеш да се сетиш, Паркър.
	Лукас остана сама на улицата. Облегна се на една улична лампа и я обгърна с ръка — с дясната си ръка, въпреки собствената си заповед агентите да са винаги готови за стрелба. Стисна силно бездушния метален стълб, стисна го отчаяно. С мъка се сдържа да не заплаче.
	Жена без съпруг, майка без дете…
	Предаваш ли се, Паркър?
	_Аз_ съм отговорът на тази главоблъсканица. Защото аз съм жената, чийто съпруг лежи в хладната земя на гробището на Александрия. Защото аз съм майката, чието дете лежи до него.
	Главоблъсканицата за жената и за майката…
	Ето ти и друга. Може ли ледът да гори?
	Когато самолет падне сред полето в една тъмна ноемврийска утрин два дни преди Деня на благодарността, шест дни преди собствения ти рожден ден, и се пръсне на милиони крехки частици от метал, пластмаса и гума. И плът.
	Тогава ледът може да гори.
	Така се превърнах в едно подменено дете.
	О, загадките изглеждат прости, ако знаеш отговора.
	Толкова прости, толкова прости…
	Стига, помисли си тя и се отдръпна от стълба. Пое си дълбоко въздух. Преглътна сълзите. Стига толкова.
	Едно от нещата, които специален агент Лукас не понасяше, бе разсеяността. Две правила постоянно повтаряше на новоназначените в управлението: „Задачите ви никога не са прекалено много“ и „Не се разсейвайте“.
	И точно това сега си заповяда мислено: да не се разсейва.
	Пое си пак дъх. Огледа се. Забеляза, че някой се движи в близкото запустяло място — хлапе с фланелка на някаква банда. Стоеше до един варел и сигурно чакаше някои от другарите си. Имаше поведение на дете — което е много по-опасно от поведението на трийсетгодишен мъж, Лукас добре го знаеше. Момчето я погледна подозрително.
	След това й се стори, че забелязва някакъв мъж, на една пряка от нея, в нишата пред един банкомат. Тя присви очи. Наистина ли имаше някой там? Дали някой не се криеше в мрака?
	Не, нищо не помръдваше. Сигурно си е въобразила. Е, ако тук не му се привидят на човек духове, къде?
	Грейвсенд…
	Тя хвърли остатъка от кафето и се запъти към момчето, да види дали не знае нещо за техния мистериозен престъпник. Извади разпечатаната на принтер снимка от джоба си и чевръсто се запромъква между останките от автомобили и купищата боклук — със същата грация, с която _Джаки_ Лукас се провираше към някоя клиентка между рафтовете с парфюми в магазина на Мейси.

	* * *

	Паркър се отдалечи от витрината на магазинчето разочарован.
	Сред канцеларските материали вътре нямаше нито листове, нито пликове като тези на писмото. Той се огледа. Затрепери по-силно. Помисли си: „Якето на Стефи й е омаляло. Трябва да й купя ново.“ Ами Роби? Още можеше да носи онази ватенка, червената, но може би трябваше да чу купи и кожено яке. Момчето харесваше неговото.
	Той отново потрепери и заподскача от крак на крак.
	Къде, по дяволите, се губеше този микробус? Трябваше да получат списъка на Интернет абонатите. И информацията за новите строежи. Чудеше се и какво ще се види на записа от театъра.
	Паркър отново огледа пустите улици. Лукас не се виждаше, нито Кейдж. Наблизо мина млада двойка, латиноамериканци, с бебешка количка. Бяха на пет-шест метра от него. Той си спомни времето веднага след раждането на Роби, двамата с Джоан също си правеха такива разходки след вечеря.
	Погледът му отново спря на човека в нишата на банкомата. Замисли се разсеяно какво ли прави още там. Реши, че няма да е зле да му покаже снимката на изнудвача и започна да рови из джобовете си. И той да свърши малко работа.
	Случи се обаче нещо странно…
	Непознатият мъж вдигна поглед и въпреки че Паркър не успя да различи точно какво, извади изпод палтото си някакъв черен, лъскав предмет.
	Паркър застина. Този мъж ги беше следил, докато отиваха към архива!
	Това бе Гробокопача!
	Паркър бръкна в джоба си, за да извади пистолета.
	Нямаше го.
	Спомни си, че докато се возеше в колата на Кейдж, оръжието му убиваше, затова го намести в джоба си. Сигурно бе изпаднал на седалката.
	Непознатият погледна младото семейство, което сега се намираше между него и Паркър и вдигна предмета, който със сигурност беше „Узи“ със заглушител.
	— Залегни! — изкрещя Паркър.
	Двамата латиноамериканци го погледнаха изненадано.
	— Залегнете!
	Гробокопача се обърна към него и вдигна автомата. Паркър понечи да отскочи към близката уличка, но се спъна в купчина боклук и падна тежко. Остана да лежи безпомощно, опитвайки отчаяно да си поеме дъх. Нападателят се приближаваше. Паркър опита пак да предупреди семейството, но от устата му излезе само сподавено хриптене.
	Къде се губеше тоя Кейдж? Никакъв не се виждаше. Ами Лукас, ами другите агенти?
	— Кейдж! — извика той, но гласът му прозвуча като дрезгав шепот.
	Гробокопача наближи младото семейство. Беше на три-четири метра, а те още не го виждаха.
	Паркър опита да се изправи, махайки отчаяно на мъжа и жената да залегнат. Гробокопача приближаваше с безизразно лице. Едно натискане на спусъка — и младото семейство и бебето им щяха да са мъртви.
	Убиецът се прицели.
	— Залег… нете! — изхриптя Паркър.
	Изведнъж прозвуча женски глас:
	— Не мърдай! Федерален агент! Пусни оръжието, или ще стрелям!
	Нападателят се обърна, издаде приглушен стон. Двамата латиноамериканци се извърнаха. Мъжът бутна жена си на земята и закри количката с тяло.
	— Хвърли оръжието, хвърли го! — продължаваше да крещи Лукас.
	Тръгна уверено напред, насочила пистолет в широките гърди на нападателя.
	Гробокопача пусна оръжието на земята и вдигна ръце.
	Кейдж също се появи, тичаше с изваден пистолет.
	— Легни по очи! — заповяда Лукас. — По очи!
	Гласът й звучеше толкова грубо, че Паркър едва го позна.
	Нападателят се свлече като чувал с картофи.
	Кейдж говореше нещо по радиостанцията, явно викаше подкрепления. Паркър видя още неколцина агенти да тичат към тях. Изправи се несигурно.
	Лукас клекна и допря пистолет до слепоочието на убиеца.
	— Не, не, не — проплака той. — Моля ви, не…
	Тя му сложи белезници, само с лявата ръка, без да отмести пистолета дори на милиметър от главата му.
	— Какво, по дяволи… — заекна той.
	— Млък!
	Тя притисна още по-силно пистолета до слепоочието му. Между краката на убиеца заизлиза пара — беше се подмокрил от страх.
	Паркър опипа ребрата си, все още трудно си поемаше дъх.
	Лукас също дишаше учестено, отдръпна се и прибра пистолета в кобура си. Излезе по средата на улицата, ледените и очи се преместиха към Паркър, после отново към престъпника. Приближи изплашените съпрузи и им каза нещо. Записа имената им и ги отпрати. Мъжът погледна за миг Паркър, после поведе жена си към една странична уличка, далеч от мястото на инцидента.
	Докато Кейдж претърсваше нападателя, един от другите агенти се наведе и вдигна оръжието.
	— Не е автомат — обяви. — Видеокамера е.
	— Какво? — изненада се Кейдж.
	Паркър се намръщи. Наистина бе камера. Беше се счупила при падането.
	Кейдж се изправи:
	— Чист е. — Прегледа портфейла му от змийска кожа. — Андрю Слоун. Живее в Роксвил.
	Един агент извади радиостанция, за да провери дали няма заповед за издирване в полицейските управления на Окръга, Мериленд и Вирджиния.
	— Не можете… — запротестира Слоун.
	Лукас пристъпи към него:
	— Дръж си езика зад зъбите, докато не ти разрешим да говориш! — Беше бясна. — Ясно ли е!
	Звучеше страшно. Тъй като задържаният не отговори, тя клекна и прошепна на ухото му:
	— Ясна ли съм?
	— Да — промълви той.
	Кейдж извади една от визитните картички на Слоун от портфейла. Показа я на Лукас и Паркър. Пишеше: „Охранително бюро на Североизточния район“.
	— Частен детектив е — установи Кейдж.
	— Не се издирва — обяви агентът, който проверяваше полицейските управления.
	Лукас кимна на Кейдж.
	— За кого работиш? — попита агентът.
	— Не съм длъжен да отговарям.
	— Напротив, Анди, длъжен си.
	— Длъжен съм да пазя самоличността на клиента си в тайна.
	Появиха се още двама агенти.
	— Всичко ли е под контрол? — попита единият.
	— Да — измърмори Кейдж. — Изправете го.
	Вдигнаха го грубо. Слоун погледна между краката си. Мокрото петно на панталоните не го смути, а го ядоса.
	— Мръсници — изсъска той на Кейдж. — Завършил съм право. Хубавичко ще ви накисна, мога да го направя! Тук съм на обществено място и…
	Лукас, застанал зад гърба му, се наведе:
	— За… кого… работиш?
	Паркър обаче пристъпи напред, даде знак на Кейдж да се отмести, за да не закрива светлината от близката лампа, и се взря в лицето на задържания.
	— Чакайте, аз го познавам.
	— Сериозно? — удиви се Лукас.
	— Да, Виждал съм го в закусвалнята до нас. И мисля, че и още няколко пъти през последните два дни.
	Кейдж леко подритна задържания:
	— Следиш приятеля ни? А? Това ли правиш?
	О, не. Паркър най-сетне разбра. Господи…
	— Работи за Джоан Маръл — обяви той.
	— За кого?
	— За бившата ми жена.
	Лицето на Слоун остана безизразно.
	Паркър бе отчаян. Затвори очи. По дяволите… До тази вечер всеки сантиметър от лентата на частния детектив показваше Паркър като грижовен баща. Баща, който ходи на родителски срещи, кара децата си по трийсет километра на ден на училище и на тренировки, готви, пазарува, чисти, бърше сълзи и сополи и учи хухалите да свирят на пиано.
	Тази вечер обаче… една-единствена вечер Слоун бе станал свидетел как Паркър се забърква в една от най-опасните полицейски акции в града. А децата му бяха поверени на грижите на бавачка в най-празничната вечер на годината…
	„Както знаете, господин Кинкейд, съдебната система предпочита да остави децата при майката. Във вашия случай обаче ние сме склонни да ги оставим под ваше попечителство, стига да докажете пред съда, че професията ми по никакъв начин няма да навреди на Роби и Стефани…“
	— Така ли е? — обърна се заплашително Кейдж към Слоун.
	— Да, да, да. Тя ме нае.
	Кейдж видя изражението на Паркър и го попита:
	— Това проблем ли е?
	— Да, голям проблем.
	„Колкото краят на света…“
	Кейдж хвърли поглед на частния детектив, после се обърна пак към Паркър:
	— Заради попечителството върху децата ли?
	— Да.
	— Махайте го оттук — нареди с отвращение Лукас. — И му върнете камерата.
	— Счупена е — изсъска Слоун. — Ще си платите за това!
	Кейдж му свали белезниците. Частният детектив се изправи несигурно:
	— Май съм си навехнал пръста на крака. Страшно боли.
	— Съжалявам, Анди — извини се Кейдж. — А как са китките?
	— И те ме болят. Казвам ви, ще подам жалба. Много стегнато ми ги сложи. И аз съм слагал белезници. Нямаше нужда да ги слагате толкова стегнато.
	— Анди — почна Кейдж, — ти ли ни следеше по Девета улица тази вечер? Преди час.
	— Може и да съм бил аз. Ама и там не съм нарушил нито един закон! Вижте какво, полицай, на обществени места мога да си правя каквото ми душа иска.
	Кейдж се приближи до Лукас и й пошепна нещо. Тя се намръщи, погледна часовника си и кимна неохотно.
	— Вижте, господин Слоун — заговори Паркър, — не може ли да се разберем някак?
	— Да се разберем ли? За какво да се разбираме? Вече дадох записа на клиентката си, разказах й какво съм видял. Всичко е записано. Мога и вас да съдя.
	— Ето ти портфейла, Анди — каза Кейдж и му го подаде.
	След това се наведе и му зашепна. Слоун понечи да каже нещо, но Кейдж вдигна пръст да мълчи. Слоун продължи да слуша. След две минути Кейдж свърши. Погледна Слоун в очите. Частният детектив не обели думичка. Кейдж поклати глава и се усмихна.
	Върна се при Лукас и Паркър. Слоун го последва.
	— Сега, Анди, кажи на господин Кинкейд кой ти е работодателят — подкани го агентът.
	Паркър бе загубил всяка надежда, не обърна особено внимание на думите на частния детектив.
	— Охранителното бюро на Североизточния район — отвърна Слоун.
	Държеше ръцете си отпред, сякаш е все още с белезници.
	— И като какъв се явяваш там?
	— Специалист охранител.
	— За кош работеше тази вечер? — продължи Кейдж.
	— За госпожа Джоан Маръл.
	— За какво те е наела?
	— Да следя бившия й съпруг. И да събера доказателства за отнемане на попечителството му върху децата.
	— Видя ли нещо, което госпожа Маръл може да използва за тази цел?
	— Не, нищо.
	Паркър наостри уши.
	— Всъщност — продължи частният детектив — господин Кинкейд ми се струва…
	— Безупречен — подсказа му Кейдж.
	— Безупречен баща… — Слоун се подвоуми, после продължи: — Бих казал по-скоро „съвършен“. Това, според мен, по-пълно описва качествата му.
	— Добре — съгласи се Кейдж, — да го наречем „съвършен“.
	— Съвършен баща. Никога не съм бил свидетел на нищо… ъ… — Той се замисли. — Никога не съм го виждал да прави каквото и да било в ущърб на децата.
	— Имаш ли някакъв запис, на който да прави нещо опасно?
	— Не. Изобщо не съм го снимал. Не съм видял нищо, което да послужи на клиентката ми.
	— Какво ще кажеш на клиентката си, като се върнеш? Имам предвид специално за тази вечер.
	— Ще й кажа истината.
	— И каква е тя?
	— Че господин Кинкейд е бил на посещение на свой приятел в болницата.
	— Коя болница?
	Слоун се обърна към Паркър:
	— Коя болница?
	— „Феъроукс“.
	— Да — продължи Слоун. — Точно там.
	— Трябва да се поупражняваш — отбеляза Кейдж. — Не говориш достатъчно гладко.
	— Да, ще се упражнявам. Ще го отработя до съвършенство.
	— Добре, сега се омитай.
	Слоун извади касетата от камерата и я подаде на Кейдж, който я хвърли в един горящ варел.
	Частният детектив се отдалечи с бърза крачка, хвърляйки тревожни погледи назад, сякаш се опасяваше да не го застрелят в гръб.
	— Как, по дяволите, го постигна? — попита удивено Паркър.
	Кейдж вдигна рамене по непознат за Паркър начин. Явно искаше да каже: „По-добре да не знаеш“.
	Кейдж чудотворецът…
	— Благодаря. Не знаеш какво щеше да стане, ако…
	— Кинкейд, къде, по дяволите, си беше заврял пистолета? — прекъсна го грубият глас на Лукас.
	Той се обърна към нея:
	— Мислех, че ми е в джоба. Сигурно е паднал в колата.
	— Не помниш ли каква е процедурата? Всеки път, когато тръгваш в акция, да проверяваш изправността на оръжието си. Това се учи още първата седмица в Академията.
	— Аз…
	Лицето на Лукас се изкриви от гняв.
	— Какво — според тебе — правим тук? — изсъска тя.
	— Нали през цялото време се опитвам да ти обясня, че не съм оперативен агент… Не съм свикнал с оръжията.
	— Не си свикнал?! Слушай. Кинкейд, знам, че през последните няколко години си живял на улица „Сезам“. Ако искаш, връщай се в света на приказките още сега, никой няма да те спре и ще сме ти благодарни за помощта. Ако останеш в екипа обаче, ще си носиш оръжието и ще поемеш своя дял от отговорността. _Ти_ може да си свикнал с ролята на бавачка, но ние не сме. И така, оставаш или не?
	Кейдж стоеше неподвижно. Раменете му не помръдваха.
	— Оставам.
	— Добре.
	Лукас не изглеждаше нито доволна от постигнатото с кратката си реч, нито — че съжалява за избухването си.
	— Взимай си сега пистолета и да се връщаме на работа — нареди тя. — Нямаме много време.


>>	17.

	_18:15_
	На улицата се появи голям микробус.
	Това бе подвижният команден пункт. Бе облепен с различни надписи: „Севернокаролинско кучешко шоу“, „Внимание: спирам рязко, ако видя готино псе“, „Купуваме само от «Браярдс»“.
	Паркър се почуди дали лепенките са сложени нарочно, или Бюрото наистина е купило колата на старо от някой любител на кучета.
	Микробусът спря на оперативния пункт и Лукас даде знак на Кейдж и Паркър да се качат. Лекият мирис в колата подсказваше, че вътре наистина са се возили кучета. Поне беше топло — Паркър още трепереше от студ и от уплаха след срещата с частния детектив.
	Тоби Гелър седеше пред един компютър и се взираше в монитора. Картината на екрана бе насечена на хиляди квадратчета като абстрактна мозайка. Компютърният специалист тракаше по клавишите, мърдаше мишката, въвеждаше команди.
	Детектив Лен Харди седеше до него, а Си Пи Ардъл с дънките си 44-ти размер бе подпрял единия си крак на стената. Психолога от Джорджтаунския университет още го нямаше.
	— Това е записът от театъра — обясни Гелър, без да отмества поглед от екрана.
	— Нещо интересно? — попита Лукас.
	— Не много. Засега. Ето ви истинския образ.
	Той натисна някакви клавиши, образът се смали, започнаха да се различават фигури. В театъра бе тъмно и задимено, пареше безпорядък. Навсякъде тичаха и скачаха хора.
	— Когато престъпникът започнал да стреля, някакъв турист включил камерата си — обясни Си Пи.
	Гелър натисна още клавиши и картината стана малко по-ясна. След това спря кадъра.
	— Това ли? — попита Кейдж и посочи в единия край на екрана. — Това ли е той?
	— Да — отвърна Гелър.
	Отново пусна записа, този път на забавен кадър.
	Паркър не виждаше нищо определено. В салона бе тъмно, камерата постоянно играеше. На забавения кадър се видя как от средата на един тъмен силует проблясва слаба светлина — това явно бе Гробокопача.
	— Направо страх да те хване — отбеляза Харди. — Да не виждат какво точно става.
	Паркър мислено се съгласи с него. Лукас се наведе и се взря в екрана.
	— Това сега с един от най-ясните кадри — обяви Гелър.
	Отново спря кадъра. Увеличи картината, но разделителната способност намаля. Скоро екранът се превърна в хаос от тъмни и светли квадрати.
	— Опитвам да подобря разделителната способност, за да видим лицето му. Почти съм сигурен, че е бял. Засега обаче само това мога да кажа.
	Паркър бе забелязал нещо.
	— Я върни малко. Бавно.
	Гелър затрака по клавиатурата, квадратчетата намаляха и започнаха да се сливат.
	— Стой — нареди Паркър.
	Гробокопача се виждаше от гърдите нагоре.
	— Вижте това.
	— Кое? — попита Лукас.
	Харди присви очи:
	— Нищо не виждам.
	Паркър потропа по екрана. В средата на силуета, където вероятно се намираха гърдите на Гробокопача, имаше няколко светли квадратчета, заобиколени от по-тъмни под формата на буквата V, оградени на свой ред от още по-тъмни.
	— Това е отражение — промърмори нервно Лукас; погледна часовника си.
	— Откъде ще дойде светлина, за да се отразява? — настоя Паркър.
	Погледаха известно време. Накрая по лицето на Гелър се разля усмивка:
	— Ха! Май се сещам какво е.
	— Какво, Тоби?
	— Ти добър католик ли си, Паркър?
	— А, не.
	Беше презвитерианец по стечение на обстоятелствата, но вярваше повече в религията „Междузвездни войни“, отколкото, в която и да било теологична теория.
	— Бил съм в йезуитско училище — обади се Харди. — Ако това ще помогне.
	Гелър обаче явно не се интересуваше от ничии религиозни убеждения:
	— Да пробваме с това.
	Извъртя се със стола си, издърпа едно чекмедже и извади малък дигитален фотоапарат. Подаде го на Паркър и го свърза с компютъра. След това сгъна надълго две листчета и ги сглоби под формата на кръст. Разкопча горните две копчета на ризата си и допря кръста до гърдите си.
	— Хайде, снимай. Само натисни копчето.
	Паркър го снима и му върна фотоапарата. Гелър натисна няколко клавиша и на екрана на компютъра се появи тъмният му образ.
	— Готин пич, а? — пошегува се той.
	Продължи да трака по клавиатурата. Намести светлия хартиен кръст по средата на екрана. След това увеличи образа. Кръстът изчезна и се превърна в същата комбинация от светли и тъмни квадратчета както на записа.
	— Единствената разлика — отбеляза компютърният специалист — е, че неговият е жълтеникав. Значи нашият човек носи златно разпятие.
	— Прибави го към описанието на престъпника — нареди веднага Лукас. — Изпрати го на оперативния отряд и им кажи, че със сигурност е бял.
	Кейдж се обади по радиостанцията на Джери Бейкър, за да му съобщи информацията.
	Знаеха един-единствен отличителен белег на Гробокопача — че носи кръст.
	Беше ли религиозен?
	Дали не носеше кръста като талисман?
	Или го бе смъкнал от трупа на някоя от жертвите си като трофей?
	Телефонът на Кейдж иззвъня. Той послуша известно време. Затвори. Вдигна разочаровано рамене:
	— Беше моят човек от Съюза на авиаторите. Обадили са се до всички фирми за хеликоптери под наем в района. Мъж, отговарящ на описанието на изнудвача, е поръчал чартърен полет в Клинтън, Мериленд. Представил се е като Гилбърт Джоунс.
	— _Джоунс_ ли? — попита саркастично Си Пи. — Доста оригинално.
	— Платил в брой — продължи Кейдж. — Пилотът трябвало да вземе някакъв товар от Феърфакс, след това да отиде някъде другаде, но Джоунс не му казал къде. Щял да се обади с допълнителни инструкции в десет и половина тази сутрин, но не се обади. Пилотът е чист.
	— Джоунс не му ли е дал адрес или телефонен номер?
	Кейдж вдигна красноречиво рамене: „Да, но фалшиви“.
	Вратата се отвори и един мъж с емблема на ФБР на шлифера кимна за поздрав на Лукас.
	— Здравей, Стив — отвърна тя.
	— Агент Лукас, доктор Евънс е тук.
	Психологът.
	В микробуса влезе друг мъж.
	— Добър вечер. Аз съм Джон Евънс — представи се той.
	Беше по-нисък, отколкото можеше да се съди по плътния му, спокоен глас. Тъмната му коса бе леко посивяла, късата му брада — грижливо оформена. Паркър веднага го хареса. Изглеждаше винаги готов да се усмихне и носеше стари памучни панталони, сив пуловер и тежка, износена раница вместо куфарче. Движеше бързо очи и преди да влезе, огледа внимателно всички в микробуса.
	— Благодаря, че се отзовахте — поздрави го Лукас. — Това са агенти Кейдж и Гелър. Този там е агент Ардъл. Детектив Харди. А аз съм Лукас. — Погледна Паркър, той й кимна. — А това е Паркър Кинкейд, специалист по анализа на документ, работил преди години за Бюрото. Той е тук инкогнито и ще ви помолим да не споменавате пред никого за участието му.
	— Разбирам. И аз често работя инкогнито. Мислех да си правя страница в Интернет, но реших, че ще си навлека много ядове. — Настани се на един стол. — Чух за инцидента в театър „Мейсън“. Какво точно става?
	Кейдж го запозна накратко със случая: стрелбата в метрото, смъртта на изнудвача, анонимното писмо и убиеца.
	Евънс погледна снимката на мъртвия престъпник.
	— Значи опитвате да отгатнете действията на съучастника му — каза.
	— Точно така — потвърди Лукас. — На оперативния отряд са му достатъчни петнайсет минути, за да го залови, в която и част на града да се намира. Само петнайсет минути. Преди това обаче трябва да го открием.
	— Чували ли сте това прозвище преди? — намеси се Паркър. — Гробокопача.
	— Имам доста голям криминален архив. Когато чух за случая, потърсих името. През петдесетте в Калифорния имало човек, известен като Гробаря. Няколко месеца след като влязъл в затвора, го убили. В „Обиспо“. Не е участвал в секта или нещо подобно… През шейсетте в Сан Франциско били арестувани няколко членове на банда, наречена „Гробокопачите“. Главно за дребни провинения, преди всичко кражби от магазини. Нищо сериозно. В Скотсдейл пък върлувала банда мотоциклетисти, които се именували „Гробарите“. Участвали в някои нападения с цел грабеж. Само че се разпаднали в средата на седемдесетте, за никого от отделните членове няма сведения.
	— Обади се в скотсдейлската полиция и виж дали имат нещо за тях — нареди Лукас на Гелър.
	Агентът се зае с телефона.
	— И така, „Гробокопача“ се споменава в единствено число само в един случай през трийсетте в Англия. Някой си Джон Барнстол. Бил благородник, виконт или нещо подобно. Живял в Девън. Твърдял, че има семейство, но живеел сам. Оказало се, че Барнстол убил жена си, децата си и още двама или трима местни фермери. Бил изкопал цяла система от тунели под имението си и там държал труповете. Балсамирани.
	— Гадост — промърмори Харди.
	— Затова журналистите го нарекли „Гробокопача“, заради тунелите. Една лондонска банда през седемдесетте приела същото име, но били дребни риби.
	— Има ли вероятност изнудвачът или самият Гробокопач да са научили за Барнстол? — попита Лукас. — Да са го използвали като модел за подражание?
	— На този етап не мога да кажа. Нуждая се от повече информация. Трябва да открием нещо характерно в поведението му.
	Характерно, замисли се Паркър. Откриването на характерни черти в текста на някой документ е единственият начин да се определи дали е фалшификат: наклонът на буквите, началото и краят на думите, формата на малките букви, които излизат под реда, степента на „треперене“. Нито една характеристика на почерка не може да се разглежда отделно от другите.
	— Трябва да знаете още нещо — каза той на Евънс. — На Гробокопача и съучастника му може да не им е за пръв път.
	— Един писател на свободна практика се свърза с нас — обясни Лукас. — Убеден е, че този случай е част от серия подобни престъпления.
	— Къде?
	— В Бостън, едно от предградията на Ню Йорк и Филаделфия. Навсякъде е едно и също. Основното престъпление е грабеж или изнудване с убийства за отвличане на вниманието.
	— Всичките ли са свързани с пари?
	— Да — отвърна Паркър. — Единият път — със скъпоценности.
	— Тогава не виждам да има връзка с Барнстол. Неговата диагноза вероятно е параноична шизофрения, не обикновено антисоциално поведение като при вашите престъпници. Бих искал още информация за престъпленията в другите градове. И повече подробности за метода им на действие тук.
	— В момента опитваме да открием скривалището му — обясни Харди — Оттам може да излезе още нещо полезно.
	Лукас поклати разочаровано глава:
	— Надявах се самата дума — „Гробокопача“, да ни наведе на някаква следа.
	— О, все още може да излезе нещо — успокои я Евънс. — Стига да получим още данни. Хубавото е, че прозвището не е много разпространено. Ако _съучастникът_, загиналият, е нарекъл убиеца така, това говори за личността на съучастника. Ако убиецът _сам_ си е измислил името, това говори за неговия характер. Разбирате ли, имената и това, кой ги е измислил, са много важни при съставянето на психологически профили. — Обърна се към Паркър: — Например, когато двамата с вас се наричаме „консултанти“, влагаме в това определение някакъв психологически смисъл. Искаме да кажем, че се отказваме от някои пълномощия за сметка на намаляване отговорността и риска, които поемаме.
	Това е напълно вярно, помисли си Паркър.
	— Знаете ли — продължи Евънс, — ще се радвам да остана известно време с вас. — Засмя се и кимна към снимката: — Никога досега не съм правил психологически профил на труп. Това е един вид предизвикателство за мен.
	— С удоволствие ще приемем помощта ви — каза Лукас. — Благодаря.
	Евънс отвори раницата си и извади голям метален термос. Отвори го и си наля кафе в капачето.
	— Пристрастен съм — обясни. После добави с усмивка: — Един психолог не трябва да признава такива неща, предполагам. Някой иска ли?
	Всички отказаха и Евънс остави термоса встрани. Извади клетъчния си телефон и се обади на жена си, за да я предупреди, че ще закъснее.
	Това напомни на Паркър за хухалите. Той също позвъни вкъщи.
	— Ало? — прозвуча грижовният глас на госпожа Кавано.
	— Аз съм. Как е в крепостта?
	— Ще ме разорят. И тази звездна валута. Още не мога да си преброя парите. Нарочно ме държат в заблуда.
	Смехът й се сля със смеха на децата, които явно стояха до нея.
	— Как е Роби? — попита Паркър. — Още ли е разстроен?
	Тя понижи глас:
	— На няколко пъти му стана тъжно, но със Стефи бързо го развеселихме. Ще се радват много, ако успееш да се върнеш до полунощ.
	— Ще направя всичко възможно. Джоан обаждала ли се е?
	Госпожа Кавано се засмя:
	— Не. И, Паркър… ако случайно все пак позвъни и видя номера й на екранчето на телефона, може да не успея да вдигна навреме слушалката. Така ще си помисли, че сте отишли заедно на кино или да хапнете нещо в „Тюзден Ръби“. Какво ще кажеш?
	— Нелоша идея, госпожо Кавано.
	— И аз така си помислих. Това екранче, дето показва номера, от който те търсят, е страхотно изобретение, не мислиш ли?
	— Направо завиждам на изобретателя. Ще се обадя по-късно.
	Паркър затвори.
	Кейдж бе подслушал разговора.
	— Синът ти? Добре ли е?
	Паркър въздъхна:
	— Да. Просто има лоши спомени от… нали знаеш, отпреди няколко години.
	Евънс вдигна вежди и Паркър обясни:
	— Когато работех за Бюрото, един престъпник нахълта вкъщи.
	Забеляза, че Лукас също слуша с интерес.
	— Синът ви го с видял, така ли? — попита Евънс.
	— Опита се да нахълта през прозореца в стаята на Роби.
	— Господи — промърмори Си Пи. — Мразя, когато такива неща се случват с деца. Отвратително е.
	— ПТСР? — попита Лукас.
	Имаше предвид посттравматично стресово разстройство. След случая Паркър се опасяваше, че момчето ще развие това болестно състояние, и го заведе на специалист. Лекарят го успокои, че понеже Роби бил много малък и Лодкаря не го е нападнал, няма голяма вероятност да получи ПТСР.
	Паркър обясни това на колегите си и добави:
	— Случи се точно преди Коледа. И по това време на годината той си спомня по-често за нападението. Иначе се справя добре, но…
	— Но бихте дали всичко, само и само да не се е случвало — довърши Евънс.
	— Да.
	Паркър погледна загриженото лице на Лукас и се запита откъде е толкова запозната с посттравматичния стрес.
	— Иначе нали е добре? — попита лекарят. — Тази вечер имам предвид.
	— Да. Само малко се беше уплашил по-рано през деня.
	— И аз имам деца — каза психологът. Обърна се към Лукас: — А вие?
	— Не. Не съм омъжена.
	— Когато ви се родят деца, имате чувство, че губите част от разсъдъка си — продължи Евънс. — Сякаш ви го открадват и никога не ви го връщат. Постоянно се тревожите, когато ги е страх, когато са разстроени, когато им е тъжно. Понякога се питам как родителите не се побъркват.
	— Наистина ли?
	Погледът на Лукас отново заблужда разсеяно.
	Евънс се взря отново в бележката и в микробуса настана дълго мълчание. Гелър тракаше на клавиатурата. Кейдж изучаваше картата. Лукас си играеше с кичур от русата си коса. Ако не беше хладното изражение на очите й, човек би приел жеста за някаква закачка.
	Гелър се отдръпна от компютъра, екранът просветна.
	— Отговор от Скотсдейл… Така, така… Полицията знаела за бандата на „Гробарите“, но не е имала контакти с никой от членовете. Повечето са се оттеглили. Задомили са се.
	Поредната сляпа улица, помисли си Паркър.
	Евънс забеляза някакъв друг лист и го взе. Бюлетина за особено тежки престъпления — броя за Гари Мос и пожара в къщата му.
	— Той е свидетелят, нали? — попита психологът. — Аферата със строежа на училищата?
	Лукас кимна.
	Евънс се зачете. Поклати глава:
	— Убийците не са се поколебали да посегнат на децата му… Ужасно. — Погледна Лукас: — Надявам се да имат добра охрана.
	— Мос е в главната квартира, а семейството му е извън щата — успокои го Кейдж.
	— Да убиват деца — промърмори психологът, поклати глава и остави бюлетина.
	Изведнъж работата потръгна. Паркър си спомняше такива случаи от времето, когато работеше в Бюрото. Чакаш с часове, понякога с дни, и в един момент започват да се появяват следи, факсът изплю един лист. Харди го взе и зачете:
	— От Градоустройствения отдел е. Списъкът на новите строежи и сградите, определени за разрушаване, в Грейвсенд.
	Гелър извика картата на квартала на монитора и отбеляза местата с червено, докато Харди му ги диктуваше. Бяха десетина.
	Лукас се обади на Джери Бейкър и му даде местоположението на строежите. Той я увери, че хората му веднага ще се заемат с търсенето.
	След десетина минути гласът му отново прозвуча по радиостанцията:
	— Тук Новогодишен водач две, до Новогодишен водач едно.
	— Казвай — подкани го Лукас.
	— Един от отрядите попаднал на някакъв магазин за битови стоки. На „Мокингбърд“ и Седемнайсета.
	Тоби Гелър веднага означи кръстовището на картата.
	„Дано да излезе нещо — помисли си Паркър. — Дано…“
	— Продават листове и химикалки, каквито описахте. И стоките са изложени срещу прозореца. Някои от пакетите с листове са избелели от слънцето.
	— Да! — прошепна Паркър.
	Всички участници в екипа се наведоха напред и впериха очи в картата върху монитора на Гелър.
	— Джери — обади се Паркър, без да си дава труд да използва кодовите наименования, по които оперативните агенти толкова си падат, — една от сградите, определени за разрушаване, се намира на две преки на изток от магазина. На „Мокингбърд“. Прати хората си да търсят в тази посока.
	— Прието. Новогодишен водач две. Край.
	Скоро след това телефонът иззвъня. Лукас вдигна. Послуша известно време. После подаде слушалката на Тоби Гелър.
	Гелър слушаше, кимайки от време на време:
	— Страхотно Пратете го тук, на специалната факс линия на ПКП четири. Имате ли номера? Добре. — Затвори и се обърна към останалите: — От Комтех. Списъкът на АИД в Грейвсенд е готов.
	— Какво? — почуди се Кейдж.
	— Абонатите на Интернет доставчиците.
	Факсът иззвъня и отпечата друг лист. Паркър го погледна без особена надежда. В Грейвсенд имаше повече абонати за Интернет, отколкото бе очаквал — около петдесет.
	— Някой да ми продиктува адресите — подкани Гелър, — за да ги въведа в компютъра.
	Харди зачете. Пръстите на компютърния специалист затанцуваха лудо по клавишите. Почти веднага щом детективът прочетеше някой адрес, на екрана се появяваше червена точка.
	След две минути всички адреси бяха отбелязани. Паркър се убеди, че не е имало причина да се тревожи. В половинкилометров радиус около магазина и подложената на разрушение сграда имаше само четирима абонати.
	Лукас се обади на Джери Бейкър и му ги прочете:
	— Съсредоточете се върху тези четирите. Ще се срещнем пред магазина. Там ще е новият оперативен щаб.
	— Прието. Край.
	— Хайде — подвикна Лукас на шофьора на микробуса.
	— Чакай — извика Гелър. — Вие минете през този празен парцел. — Посочи го на екрана. — Пеша ще стигнете по-бързо. Ние ще дойдем по-късно с колата.
	Харди започна да облича якето си, но Лукас поклати глава:
	— Съжалявам, Лен… Помниш ли какво си говорихме? Искам да останеш в колата.
	Младият полицай вдигна ръце, погледна отчаяно Кейдж и Паркър:
	— Искам да върша _нещо_.
	— Лен, може да се стигне до престрелка. Имаме нужда от хора, които умеят да водят преговори, и от добри стрелци.
	— Ама той не е добър стрелец — възрази Харди, кимайки към Паркър.
	— Той е криминолог, ще участва в огледа на местопрестъпленията.
	— Значи просто да си седя на задника, така ли?
	— Съжалявам. Налага се.
	— Както кажеш — примири се той, свали си якето и седна.
	— Благодаря. Си Пи, ти също остани. Ще пазиш командния център.
	Всъщност, както предположи Паркър, имаше предвид да гледа Харди да не направи някоя беля. Едрият агент разбра какво се иска от него и кимна.
	Лукас отвори вратата на микробуса. Кейдж слезе. Паркър облече якето си и ги последва. Щом стъпи на земята, Лукас попита:
	— Взе ли си…
	— В джоба ми е — отвърна кратко той.
	Опипа тежкия пистолет, за да се увери, че не го е изгубил пак, и забърза след Кейдж, който леко подтичваше през пущинака.

	* * *

	Хенри Чизман отпи малка глътка от бирата си.
	Не беше въздържател, но при дадените обстоятелства искаше да остане колкото може по-трезвен. Освен това мъж в бар, в Грейвсенд, в навечерието на Нова година, веднага би събудил подозрения, ако не пие нищо.
	Едрият журналист вече половин час се облизваше около халбата „Будвайзер“.
	Барът се казваше „В Джо Хигинс“ и Чизман се подразни от грешката. Трябваше да е „У Джо Хигинс“ или „При Джо Хигинс“.
	Пак отпи.
	Вратата се отвори и в бара влязоха неколцина агенти. Чизман очакваше, че ще претърсват района, и се опасяваше, да не би да влезе Лукас или Кейдж, или онзи консултант, които щяха да го познаят и да се зачудят защо ги следи. Тези агенти обаче му бяха непознати.
	Кокалестият старец до Чизман продължи:
	— Та значи му викам: „Гърнето е спукано. Какво да правя с това спукано гърне? Кажи ми какво да правя?“. А той ми се пули и не знае какво да каже. Дявол да го вземе. Какво си мисли тоя, бе? Че няма да забележа ли?
	Чизман погледна хилавия си събеседник, облечен с окъсани сиви панталони и тъмна фланелка. Трийсет и първи декември е, а той е без палто. Наблизо ли живееше? Може би в същата къща? Чернокожият пиеше уиски с миризма на антифриз.
	— Не може да отговори, а? — измънка журналистът, без да сваля очи от агентите.
	— Не. А пък аз му викам, че ще му го начукам, ако не ми даде ново гърне. Какво ще кажеш?
	Чизман бе почерпил събеседника си, защото бял и чернокож, седнали на чаша уиски „във“ или „при Джо Хигинс“, щеше да изглежда по-малко съмнително, отколкото, ако е сам.
	А когато човек черпи някого, трябва да го изслуша.
	Агентите показаха някакво листче (вероятно снимката на мъртвия съучастник на убиеца) на три местни кокони, начервени и гримирани като харлемски курви.
	Чизман погледна през прозореца към микробуса от другата страна на улицата. Журналистът бе киснал цяла вечер на Девета улица. По едно време тримата му познайници изскочиха заедно с десетина други от главната квартира. Е, щом не го искат в екипа, сам щеше да се оправя. Добре че се движеха с десетина коли, та той просто се нареди зад тях, профучавайки с пълна скорост на червените светофари — включи мигащи светлини, както правят полицаите, когато преследват някого, а нямат сигнална лампа. Те спряха близо до бара и след кратък инструктаж се разпръснаха да претърсват квартала. Чизман паркира встрани и бързо се намъкна в заведението. Носеше дигиталния си фотоапарат в джоба и по време на инструктажа направи няколко снимки. След това не му оставаше нищо друго, освен да седи и да чака. Чудеше се скоро ли ще открият скривалището на… как го наричаха?… Гробокопача.
	— Я — възкликна чернокожият, който едва сега забелязваше агентите. — Тия пък какви са? Ченгета ли?
	— Скоро ще разберем.
	След малко един от агентите се приближи до бара. Показа служебна карта:
	— Добър вечер. Ние сме федерални агенти. Интересуваме се дали някой от вас не е видял този човек да се навърта наоколо.
	Чизман погледна снимката на мъртвеца, която му бяха показали в главната щабквартира на ФБР.
	— Не — отговори.
	— Прилича на умрял — отбеляза чернокожият. — Мъртъв ли е?
	— Виждали ли сте някого, който да прилича на него? — настоя агентът.
	— Не.
	Чизман поклати мак глава.
	— Търсим и един друг. Бял мъж, около трийсет-четирийсет годишен. С тъмно палто.
	А, Гробокопача, помисли си Чизман. Ама че подробно описание.
	— Много такива съм виждал — отвърна.
	— Сигурно. Само това знаем за него. И че носи златно кръстче. И вероятно е въоръжен. Може да говори за оръжия, да се хвали колко добър стрелец е.
	Гробокопача _никога_ не би го направил, помисли си Чизман. Реши обаче да не поправя грешката им и отговори кратко:
	— Съжалявам.
	— Ако го забележите, бихте ли се обадили на този телефон?
	Агентът подаде на двамата по една картичка.
	— Разбира се.
	— Разбира се.
	Когато агентите се отдалечиха, сътрапезникът на Чизман отбеляза:
	— Какви са тия глупости?
	— И аз се чудя.
	— Все нещо става в този шибан квартал. Наркотици. Обзалагам се, че търсят някой пласьор. Както и да е, та значи на камиона ми му се спука гърнето. Чакай. Казах ли ти за камиона?
	— Тъкмо това разправяше.
	— Сега ще ти кажа и за камиона.
	Изведнъж Чизман погледна човека до себе си и почувства същото любопитство, което преди години го бе накарало да стане журналист. Желанието да опознае хората. Не да ги използва, не да разкрива тайните им. А да разбере душата им.
	Кой беше този човек? Къде живееше? За какво мечтаеше? Какви геройства бе извършил? Имаше ли семейство? Какво обичаше да яде? Дали не беше самоук музикант или художник?
	По-справедливо ли беше да изживее жалкия си живот докрай? Или беше по-добре да умре веднага, бързо, преди болката и разочарованията да изсмучат силите му?
	В този момент обаче Чизман забеляза, че вратата на микробуса се отваря и няколко души изскачат навън. Онази жена — Лукас — се появи малко след тях.
	Затичаха се.
	Чизман хвърли няколко банкноти на бара и стана.
	— Хей, не искаш ли да чуеш за камиона ми?
	Без да пророни дума, едрият мъж се отдалечи бързо към вратата, блъсна я и се втурна след агентите през пустеещите парцели на Грейвсенд.


>>	18.

	_18:35_
	Докато екипът се срещне с Джери Бейкър, двама агенти вече бяха открили скривалището.
	Беше олющена двуетажна къща през два входа от една наскоро съборена стара постройка. Всичко наоколо бе в глина и раздробени тухли.
	— Показах на едно семейство от другата страна на улицата снимката на изнудвача — обясни Бейкър. — През последните няколко седмици го виждали три-четири пъти. Все гледал в земята и бързал. Никога не спирал, не разговарял с никого.
	Около сградата се бяха разположили двайсетина агенти и полицаи.
	— Кой е неговият апартамент?
	— Долният. Изглежда празен. Горния етаж вече го проверихме.
	— Говорихте ли със собственика? Каза ли ви името? — попита Паркър.
	— От фирмата по поддръжката научих, че наемателят се казвал Гилбърт Джоунс — обади се един агент.
	По дяволите… Пак това фалшиво име.
	— Номерът на социалната му осигуровка е на името на човек, починал преди пет години — продължи агентът. — Престъпникът се е абонирал за Интернет под същото име, Гилбърт Джоунс, с дебитна карта на това име. Според банковите документи това е постоянният му адрес. Всичко е фалшиво.
	— Ще влизаме ли? — попита Бейкър.
	Кейдж погледна Лукас:
	— Чувствайте се поканени.
	Бейкър се посъветва с Тоби Гелър, който наблюдаваше монитора на лаптопа си. Към апартамента на долния етаж бяха насочени няколко сензора.
	— Студено като мъртва риба — докладва Тоби. — Сензорите за инфрачервено излъчване не показват нищо, а единствените звуци, които регистрирам, са от радиатор и компресора на хладилника. Вероятността да е чисто е десет към едно, но ако искате да сте сигурни, трябва да проверите по-внимателно за топлинно излъчване. Някои лоши момчета се крият доста добре.
	— Запомнете, Гробокопача сам си сменя уплътнението на заглушителя, значи знае какво прави — предупреди Лукас.
	Бейкър кимна, след това си сложи бронираната жилетка и каската и извика още петима агенти:
	— Внезапно нападение. Прекъсваме захранването и влизаме едновременно през главния вход и през прозореца на спалнята. Имате пълна свобода да неутрализирате при най-малкия риск. Аз влизам пръв през вратата. Въпроси?
	Нямаше въпроси. Агентите бързо заеха позиции.
	Паркър се отдръпна. Маргарет Лукас стоеше с профил към него и наблюдаваше внимателно къщата. Изведнъж се обърна и забеляза, че я гледа. Хвърли му хладен поглед.
	Да върви по дяволите, помисли си Паркър. Още й се сърдеше за скандала, който му бе вдигнала заради пистолета. Беше напълно ненужно да му се кара.
	Лампите в къщата изгаснаха и веднага след това проехтя гърмеж — от 12-калибровото миниоръдие „Шок-лок“, с което агентите взривиха предната врата, фенерите, закрепени на дулата на автоматите им, започнаха да проблясват от вътрешността на апартамента.
	Паркър очакваше всеки момент да чуе викове: „Не мърдай, на земята, федерални агенти…!“. Но нищо не наруши тишината. След няколко минути Джери Бейкър излезе и свали каската си:
	— Чисто е.
	Лампите в къщата отново светнаха.
	— Сега проверяваме за бомби. Изчакайте още няколко минути.
	Накрая един агент извика отвътре:
	— Обектът е обезопасен.
	Паркър се втурна напред и отправи гореща молитва към небето: „Моля те, Господи, нека този път намерим нещо — някоя следова улика, отпечатък, бележка с описание на следващата цел. Или поне нещо, което да ни насочи към родното място на престъпника, така че да проверим в общинските архиви и да открием Сълзата на дявола над буквите _i_ и _j_… Нека свършим тази непосилна задача и да се върнем при семействата си.“
	Кейдж влезе пръв. Паркър и Лукас го последваха, рамо до рамо. Мълчаливо.
	В апартамента бе студено. Лампите светеха ярко. Мястото беше потискащо. Боядисано бе с бледозелена блажна боя. Подът бе кафяв, но по-голямата част от боята се беше олющила. Четирите стаи бяха почти празни. Във всекидневната имаше компютър, бюро, вехто кресло, няколко маси. За голямо разочарование на Паркър обаче никъде не се виждаха нито бележки, нито писма, нито дори късче хартия.
	— Тук има дрехи — извика един агент от спалнята.
	— Проверете етикетите — нареди Лукас.
	— Няма — долетя след малко отговорът.
	— Мамка му!
	Паркър погледна към прозореца на всекидневната и се замисли върху менюто на престъпника. На полуотворения прозорец се изстудяваха четири-пет големи бутилки ябълков сок „Мотс“ и няколко ябълки и портокали в очукана чугунена тенджера.
	Кейдж ги посочи:
	— Може би този мръсник е имал запек. Дано да го е боляло повечко.
	Паркър се засмя.
	Лукас извика Тоби Гелър да провери компютъра.
	Той седна пред него и прокара пръсти през къдравата си коса. Внимателно огледа апарата. Вдигна поглед:
	— Ама че смрад. Не можа ли да ни се падне някой по-чистоплътен престъпник? Какво е това?
	Паркър също надуши миризмата. Сладникава, на някакво химическо вещество. Изгоряла боя върху радиатора например.
	Младият агент хвана кабела на компютъра и го уви около лявата си ръка.
	— Може да има форматираща бомба — обясни. — Ако не го стартираш както трябва, изтрива целия хард диск. Трябва бързо да се изключи и да опиташ да излъжеш програмата. Добре, да видим…
	Натисна копчето.
	Компютърът забръмча тихо. Гелър понечи да издърпа щепсела от контакта, но после се усмихна:
	— Дотук — добре! — Пусна кабела. — Сега обаче ни трябва парола.
	— Това няма ли да отнеме цяла вечност? — измърмори недоволно Лукас.
	— Не. Ще ни отнеме… — Гелър свали задния капак на компютъра и извади нещо. На екрана се появи съобщение: „Зареждане на Windows 95“. — … ето толкова.
	— Това ли беше всичко?
	— Ъхъ.
	Гелър отвори куфарчето си и извади тъмносиньо зип устройство. Свърза го с компютъра и инсталира драйвера му. Извади и шест зип дискети:
	— Ще прехвърля хард диска на тези дискети.
	Мобилният телефон на Лукас иззвъня. Тя послуша известно време. После каза: „Благодаря“, и затвори. Не изглеждаше доволна.
	— Телефонната компания — обяви. — Използвал е телефона само за Интернет. Не е говорил с никого.
	„По дяволите. Този човек бил голям хитрец“ — помисли си Паркър.
	— Открих нещо в спалнята — извика някой.
	Един агент с гумени ръкавици влезе в стаята. Носеше жълт бележник с някакви записки. Сърцето на Паркър подскочи.
	Отвори куфарчето си и също си сложи гумени ръкавици. Взе бележника и го постави на бюрото при Гелър. Насочи настолната лампа към тефтерчето. Разгледа първата страница с лупата си и веднага забеляза, че писаното е от изнудвача. Беше гледал толкова дълго писмото до кмета, че познаваше почерка му колкото собствения си или колкото почерците на хухалите.
	Сълзата на дявола…
	Паркър разгледа внимателно листа. Имаше главно драсканици. Като специалист по изучаване на почерка Паркър Кинкейд вярваше в съществуването на връзка между това, което става в главите ни, и неволните движения на ръката ни. Характерът не личи по начина на изписване на буквите (графоанализа, по който толкова си падаше Лукас), а от това, което драскаме или рисуваме, без да мислим. Начинът, по който си водим бележки; онези дребни картинки, които рисуваме в полето, когато съзнанието ни блуждае някъде.
	Паркър бе видял хиляди такива рисунки по документите, които изследваше — ножове, пистолети, обесени мъже, заклани жени, демони, озъбени уста, прави линии, самолети, очи. Никога не беше виждал обаче картинки като тези на престъпника — лабиринти.
	Значи наистина е бил любител на главоблъсканиците.
	Паркър опита да проследи един-два. Бяха много сложни. На страницата имаше и записки, но той не сваляше очи от лабиринтите. Почувства някаква вътрешна необходимост да ги разгадае. Това му бе в кръвта, нямаше как да го преодолее.
	Почувства някого зад гърба си. Беше Маргарет Лукас. Тя също надничаше в тефтерчето.
	— Сложни са — отбеляза.
	Паркър я погледна, усети допира на крака й. Мускулите на бедрата й бяха стегнати. Сигурно редовно тичаше. Представи си я някоя неделна утрин в спортен екип, потна и зачервена, да се прибира вкъщи след петкилометров крос…
	Насочи вниманието си отново към лабиринта.
	— Сигурно дълго си е играл, докато го направи — отбеляза тя.
	— Не — отвърна той. — Лабиринтите са трудни за разгадаване, но са лесни за създаване. Първо си начертаваш пътя, по който трябва да се мине, после добавяш задънените ходове.
	„Загадките винаги изглеждат лесни, когато знаеш отговора…“
	Тя му хвърли поглед и се отдалечи, за да помогне на един агент да прореже дюшека, за да потърси още улики.
	„Също като в живота, нали?“
	Паркър отново загледа бележника. Прелисти на втората страница. Цялата беше изписана, стотици думи с почерка на престъпника. В горната част имаше нещо като списък. Първите две точки бяха:
	„Метростанция Дюпон Съркъл, горната част на ескалатора, 9:00
	Театър «Джордж Мейсън», ложа 58, 16:00“.
	„Господи — помисли си, — списък на целите. Не е лъжлив!“
	Вдигна очи и извика Кейдж:
	— Ела да видиш!
	В същия момент Лукас се показа на вратата и изкрещя:
	— Мирише ми на бензин! Откъде идва миризмата?
	Бензин ли? Паркър погледна Тоби; компютърният специалист се намръщи. Сега си даде сметка: да, това бяха надушили, когато влязоха.
	— О, Господи!
	Паркър погледна бутилките от ябълков сок. Това беше клопка, в случай че агентите разкрият скривалището му.
	Той скочи:
	— Кейдж! Тоби! Всички вън! Бутилките!
	Гелър обаче ги погледна и заяви спокойно:
	— Няма страшно… Виж: няма детонатор. Можеш…
	В този момент през прозореца връхлетя ураган от куршуми, разбиха масата на трески, счупиха бутилките; бензинът се разля по пода.


>>	19.

	_18:50_
	Хиляда невидими куршума, един милион.
	Повече, отколкото Паркър бе видял и чул през всички дни, прекарани на стрелбището в Куонтико.
	Из стаята хвърчаха парчета стъкло, трески, метални частици.
	Паркър залегна на пода, скъпоценният бележник бе останал на бюрото. Опита да го грабне, но в пода пред него се забиха няколко куршума и той отскочи отново към стената.
	Лукас и Кейдж пропълзяха навън и залегнаха в коридора с извадени пистолети. Наоколо звучаха крясъци, призиви за подкрепления, викове за помощ. Тоби Гелър се отблъсна от бюрото, но краката на стола се закачиха в една неравност на пода и той се строполи по гръб. Мониторът избухна, поразен от десетина куршума. Паркър отново понечи да се хвърли към бележника, но в стената над главата му се забиха още куршуми, явно предназначени за него, и той отново се хвърли по корем на пода.
	Даде си сметка, че се страхува да не го ранят почти колкото от смъртта. Как щеше да обяснява на хухалите, че са го простреляли в болницата? Нямаше да понесе да му отнемат бащинството.
	Стрелбата спря за миг и Паркър запълзя към Тоби Гелър.
	Гробокопача обаче, скрит някъде навън, върху някой покрив може би, свали мерника и откри огън по тенджерата с плодовете. Тя също бе оставена с определена цел. Куршумите заотскачаха от нея и наоколо захвърчаха искри. Бензинът се възпламени.
	Паркър отхвърча през вратата в коридора. Приземи се до Кейдж и Лукас.
	— Не, Тоби! — изкрещя.
	Опита да се върне в стаята, но от вратата блъвнаха пламъци.
	Лукас и Кейдж крещяха по мобилните си телефони.
	— … може би на покрива! Не знаем… Извикайте пожарната… Един агент е убит. Двама… Още е там. Къде, по дяволите?
	Гробокопача продължаваше да стреля.
	— Тоби! — изкрещя отново Паркър.
	— Помощ! — обади се Гелър. — Някой да ми помогне!
	Паркър зърна младежа от другата страна на огнената завеса.
	Лежеше свит на пода. Целият апартамент бе в пламъци, но Гробокопача продължаваше да стреля. Скоро пламъците скриха от погледите им Гелър. На Паркър му се стори, че масата, на която бе оставил бележника, гори. Не, не! Списъкът със следващите цели на убиеца щеше да стане на пепел!
	Отнякъде долитаха гласове:
	— … къде е?
	— … става? Къде? Заглушител и супресор на дулните искри. Не можем да го открием… Не се вижда, не се вижда!
	— Не, по дяволите, още стреля! Навън има ранен! Господи…
	— Тоби! — изкрещя Кейдж.
	Той също опита да се върне в стаята, изпълнена с буйни оранжеви пламъци и черен дим. Невероятната горещина и ужасяващите черни дупки от куршуми, които се появиха в стената над главата му, обаче го спряха.
	Убиецът продължаваше да стреля. Още и още.
	— … онзи прозорец… Не, опитайте през другия.
	— Извикайте пожарната! — изкрещя Кейдж. — Искам ги веднага тук!
	— Идват! — обади се Лукас.
	Воят на огъня погълна гласовете им.
	Чуваха се само призивите на бедния Тоби Гелър:
	— Помощ! Моля ви! Помогнете…
	Гласът му заглъхна.
	Лукас понечи да се втурне да му помогне, но една греда от тавана се срина на няколко педи от нея и едва не я смачка. Тя изпищя и се търкали по гръб. Полузадушен от дима, едва крепейки се на крака, Паркър й помогна да се премести към изхода. В коридора нахлуха пламъци и запълзяха безмилостно към тях.
	— Тоби, Тоби… — закрещя тя, задави се от дима. — Ще загине…
	— Излизай — нареди Кейдж. — Веднага!
	Стъпка по стъпка те се добраха до входната врата.
	Паркър имаше чувството, че се задушава. Искаше му се да е глух, за да не чува виковете за помощ от горящата къща. Искаше да е сляп, за да не вижда ужаса, който причиняваше Гробокопача на тези хора, хора със семейства, с деца като неговите.
	Паркър Кинкейд обаче не беше нито глух, нито сляп. Освен това бе тук, сред кошмара — с пистолет в дясната ръка, прегърнал Маргарет Лукас с лявата.
	„Виж какво, Кинкейд, знам, че през последните няколко години си живял на улица «Сезам»…“
	— … не се вижда… няма искри от цевта… Господи, какво е това… — крещеше Джери Бейкър; или може би някой друг.
	До самата врата Кейдж се препъна. А може би някой друг.
	След миг Паркър и двамата агенти се изтъркаляха по стълбите пред входа на чист въздух. Въпреки че кашляха ужасно и очите им сълзяха, Кейдж и Лукас веднага заеха позиция за стрелба, както всички агенти навън. Избърсаха очи и заоглеждаха близките покриви. Паркър приклекна зад едно дърво и последва примера им.
	Си Пи Ардъл клечеше до микробуса с автомат М 16 в ръка; Лен Харди размахваше малкия си револвер. Въртеше глава наляво-надясно; по лицето му се четеше объркване и страх.
	Лукас съгледа Джери Бейкър и изхриптя:
	— Къде? Къде е, по дяволите?
	Агентът махна към уличката пред тях и отново заговори по радиостанцията си.
	Кейдж се закашля болезнено.
	В продължение на две минути не чуха нито един куршум.
	Бейкър говореше по радиостанцията:
	— Новогодишен водач две… Нападателят беше на изток от нас, изглежда, стреляше надолу под ъгъл. Добре… Къде?… Добре. Внимавайте.
	Замълча и заоглежда съседните сгради. След това отново долепи радиостанцията до ухото си. Послуша известно време. Накрая заговори:
	— Мъртви ли са? О, Господи… Избягал ли?
	Изправи се и прибра пистолета. Приближи се до Кейдж, който бършеше уста със салфетка.
	— Минал през сградата зад нас. Убил семейството, което живеело на горния етаж. Изчезнал в страничната уличка. Избягал е. Никой не е успял да го види.
	Паркър погледна подвижния команден пункт, забеляза Джон Евънс на прозореца. Лекарят наблюдаваше зловещата сцена с нескрито любопитство; като дете, което гледа трупа на мъртво животно — безстрастно. Може да беше специалист по психология на насилието, но сигурно никога не бе наблюдавал това насилие на живо.
	Паркър насочи вниманието си към обхванатата от пламъци постройка. Никой не можеше да оцелее в този ад.
	О, Тоби…
	Вой на сирени прониза нощната тишина. В двата края на улицата проблеснаха сигнални лампи, пожарните коли приближаваха. Всички улики бяха изгорели. По дяволите, беше в ръцете му! Бележникът със списъка на следващите цели. Защо, по дяволите, не го погледна десет секунди по-рано? Защо изгуби ценните мигове в зяпане на лабиринти? Паркър отново почувства, че бележникът е истинският му враг, че нарочно го е разсеял, за да даде време на Гробокопача да ги нападне.
	По дяволите. Ако беше…
	— Хей — изкрещя някой. — Насам! Имам нужда от помощ!
	Паркър, Лукас и Кейдж се обърнаха едновременно към един агент, който тичаше по тясната уличка от едната страна на къщата.
	— Тук има човек.
	На земята, сред облак син пушек, лежеше някой.
	Паркър предположи, че е мъртъв. Изведнъж обаче човекът вдигна глава и закрещя:
	— Изгасете го! По дяволите, изгасете го!
	Паркър избърса замъглените си от дим и сълзи очи.
	Човекът, който лежеше на земята, бе Тоби Гелър.
	— Изгасете го! — изкрещя отново той и тялото му се разтресе от кашлица.
	— Тоби!
	Лукас се втурна към него; Паркър я последва.
	Младият агент сигурно бе успял да изскочи през прозореца на горящата стая. Тук, на улицата, е бил добра мишена за Гробокопача, но убиецът сигурно не го беше видял. Или не си бе дал труда да застрелва очевидно тежко ранен човек.
	— Къде ви боли? Ранен ли сте? — викаше притичалият веднага лекар.
	Гелър обаче не му обърна внимание, а продължи да крещи като луд:
	— Изгасете го, изгасете огъня!
	Лекарят клекна до него:
	— Разбира се, синко. Ето ги пожарникарите. Ще го изгасят. Сега обаче трябва…
	— Не, по дяволите.
	Гелър блъсна с изненадваща сила лекаря и погледна Паркър:
	— Бележника! Изгасете го!
	Посочи към краката си. _Това_ имаше предвид, не сградата.
	Паркър погледна горящия предмет. Пламъците поглъщаха сложните лабиринти…
	Това беше бележникът. В последния момент Тоби Гелър бе зарязал дискетите си, за да спаси тефтерчето.
	Сега обаче гореше, записките на престъпника се превръщаха в пепел. Паркър свали якето си и покри с него бележника.
	— Внимавай! — изкрещя някой.
	Паркър вдигна поглед точно в момента, в който голямо парче горящо дърво се стовари на около метър от него. Вдигна се облак оранжеви искри. Паркър не им обърна внимание, бавно вдигна якето си и загледа обгорения бележник.
	Зад тях през стената избиха пламъци. Цялата сграда сякаш потъваше.
	— Да се омитаме — извика лекарят.
	Махна на колегата си и той дотича с носилка. Вдигнаха Гелър и го отнесоха бързо, заобикаляйки пламтящите отломки.
	— Отдръпнете се! — извика един мъж с черно пожарникарско яке. — Стената всеки момент ще падне!
	— След минутка — отговори Паркър. Погледна Лукас: — Отдръпни се!
	— Не можеш да останеш тук, Паркър.
	— Не мога да го местя!
	Ако опита да мести бележника, обгорените страници щяха да се разпаднат и така шансовете им да възстановят текста от записките ставаха нищожни. Той си помисли за куфарчето си, което бе изгоряло в къщата. Там имаше парилен, с чиято помощ можеше да втвърди овъглената хартия и да я запази. Сега му оставаше само да се опита да вдигне внимателно превърнатите в пепел, но все още запазили формата си листове и да се надява да възстанови текста в лабораторията. Един улук падна от покрива и се заби в земята на сантиметри от него.
	— Веднага изчезвайте! — изкрещя пожарникарят.
	— Паркър! — подкани го Лукас. — Хайде!
	Отдалечи се на няколко метра, после спря и го загледа.
	На Паркър изведнъж му хрумна нещо. Изтича до къщата, счупи с ритник един от прозорците на мазето. Вдигна четири големи парчета стъкло. Върна се при бележника и коленичи. Внимателно постави двата горни листа (единствените, върху които имаше писано) между стъклата. Така специалистите по анализ на документи към Бюрото бяха съхранявали писмените свидетелства преди изобретяваното на найлоновите калъфи.
	Около него се сипеха горящи отломки. Един пожарникар насочи маркуч към пламъците.
	— Спрете! — изкрещя той.
	Никой не му обърна внимание.
	— Паркър! — изкрещя Лукас. — Идвай веднага! Стената ще се срути!
	Наоколо се посипаха още отломки. Той обаче остана неподвижен, на колене, внимателно притискайки овъглените листове между стъклата.
	После, сред дъжд от греди, тухли и ламарини, той се изправи бавно, придържайки внимателно стъклата пред себе си, и се отдалечи от пожара с изпънато тяло и равномерни крачки като сервитьор, който разнася поднос със скъпи вина на официален прием.

	* * *

	Още една снимка.
	_Щрак._
	Хенри Чизман стоеше в страничната уличка срещу горящата сграда. Високо в небето като празнични фойерверки се издигаха искри и сигурно се виждаха от километри.
	Много беше важно. Много беше важно да се запечата събитието.
	Самата трагедия е толкова кратка, толкова бързо свършва! Кръвта обаче не. Скръбта остава завинаги.
	Той направи още една снимка с дигиталния си фотоапарат.
	Един полицай, прострян на земята. Може би мъртъв, може би ранен.
	Може би се преструва на умрял — когато Гробокопача се появи, хората правят какво ли не, за да спасят живота си.
	Още една снимка: стената на къщата се срива сред грандиозна експлозия от красиви искри.
	Още една снимка: полицай, по чието лице се стичат три струйки кръв.
	Още една снимка: пламъците се отразяват в пожарните коли.
	_Щрак, щрак, щрак…_ Колкото и снимки да направи, нямаше да са достатъчно. Решен беше да запечата всяка секунда от събитието, всяка частичка от скръбта.
	Погледна встрани и забеляза неколцина агенти да говорят с някакъв минувач.
	Защо си правят труда?, запита се. Гробокопача се появи и изчезна.
	Той също трябваше да тръгва. В никакъв случай не можеше да рискува да го забележат тук. Понечи да прибере фотоапарата, но преди това отново погледна горящата сграда и забеляза нещо интересно.
	„Да, да. Искам да го снимам. _Трябва_ да го снимам“.
	Вдигна фотоапарата, насочи го към сградата и снима.
	Последна снимка: мъжът, който се представяше като Джеферсън, въпреки че това не беше истинското му име, човекът, който толкова се бе задълбал в случая, остави нещо върху капака на една кола, наведе се и внимателно го заразглежда. Какво беше това? Книга? Списание? Не, блестеше като стъкло. На снимката се виждаше само как мъжът е загърнал парчето стъкло с коженото си яке като грижовен баща детето си, за да го предпази от мразовития вечерен въздух.
	_Щрак._

	* * *

	Значи — защитавай кмета.
	И не говори нищо лошо за федералните.
	Слейд Филипс седеше в една закусвалня на Дюпон Съркъл. Тук все още имаше коли на Бърза помощ, сигналните им светлини прорязваха сивия мрак. Навсякъде бяха опънати жълти полицейски ленти.
	Филипс бе показал репортерската си карта, за да мине от другата страна. Гледката в основата на ескалатора го потресе. Кървавото езеро още не беше засъхнало. Парчета кости, кичури коса. Той…
	— Извинете? — прекъсна мислите му женски глас. — Вие сте Слейд Филипс от ВЛПТ, нали?
	Хората винаги се обръщат към телевизионните водещи само по име. Никой не си дава труда да добави едно „господин“ отпред. Той вдигна поглед от кафето си към хубавичката млада блондинка. Искаше автограф. Той й даде.
	— Толкова сте, как да кажа, добър.
	— Благодаря.
	„И изчезвай.“
	— И аз бих искала някой ден да ме показват по телевизията.
	— Много добре.
	„Остави ме на мира.“
	Тя постоя за момент и след като видя, че той няма да я покани, се отдалечи на високите си токчета с походката на антилопа.
	Той отпи от кафето без кофеин. Касапницата в метрото не му излизаше от главата. Навсякъде кръв. Изронени тухли, нащърбени ламарини… Парчета месо и парчета кости.
	И обувки.
	Половин дузина обувки се търкаляха в кръвта пред ескалатора. Незнайно защо те бяха най-ужасната гледка.
	За такова нещо повечето журналисти мечтаят цял живот.
	„Нали си репортер, отивай да отразяваш събитието.“
	Филипс обаче не изпитваше желание да „отразява“. Насилието го отблъскваше. Болният мозък на убиеца го плашеше. „Чакай. Аз не съм репортер — замисли се той. Искаше му се да го беше казал и на онзи мазник, Уенди Джефрис. — Аз съм шоумен. Звезда от мелодраматичните предавания. Аз съм личност.“
	Прекалено много зависеше от Джефрис, за да се осмели да му каже такова нещо.
	Затова сега трябваше да прави каквото са му заръчали.
	Чудеше се дали кметът Кенеди знае за сделката му с Джефрис. Вероятно не. Кенеди бе принципен. Най-добрият кмет, който Вашингтон бе имал. Защото, макар и да не беше велик журналист като Питър Арнет или Том Брокау, Слейд Филипс разбираше от характери. Знаеше, че Кенеди наистина иска да оправи града, доколкото му е по силите, преди електоратът да го изрита. А това без съмнение щеше да се случи на следващите избори.
	И този негов „Проект за бъдещето“… Човече, голяма смелост се иска, за да обложиш с допълнителен данък крупните компании в града. Там не си играят. Освен това Кенеди се проявяваше и като велик инквизитор в скандала покрай строежа на училища. Носеха се слухове, че предложил да платят допълнителна награда на информатора на ФБР, Гари Мос, от хазната на Окръга (разход, който конгресмен Лейнър бе отказал да одобри). Носеха се и други слухове: че Кенеди бил готов да разпъне на кръст всеки, уличен в корупция, включително дългогодишни приятели.
	Затова Филипс можеше да понамали напрежението около кмета. Щеше да е за общото благо.
	Още една глътка от кафето без кофеин — беше убеден, че истинското ще повреди мекия му баритон.
	Погледна през прозореца и забеляза човека, когото чакаше. Дребен мъж. Беше чиновник в главната щабквартира на ФБР и Филипс го използваше от една година. Той бе един от „източниците, пожелали да останат анонимни“ — източници със съмнително разбиране за достойнство. Но какво значение имаше? В телевизионната джунгла действат други морални норми.
	Чиновникът влезе в закусвалнята и забеляза Филипс. Огледа се внимателно като шпионин от филм. Свали шлифера си; беше в сив костюм, който изобщо не му бе по мярка.
	Чиновникът изпълняваше ролята на момче за всичко, въпреки че пред Филипс твърдеше, че е „доста гъст“ (о, боже…) с „най-отговорните кръгове в ръководството на ФБР“.
	Ама че самочувствие, помисли си Филипс.
	— Здравей, Тимъти.
	— Весела Нова година — отвърна новодошлият и се разположи на стола като размазана нотна пеперуда.
	— Да, да — отвърна Филипс.
	— Та какво хубаво сервират тази вечер? Имат ли мусака? Обожавам мусака.
	— Нямаш време за ядене. Имаш време само за говорене.
	— Само едно питие.
	Филипс махна на една сервитьорка и поръча още едно кафе без кофеин за себе си и едно обикновено за Тимъти.
	— Ама… — не скри разочарованието си Тимъти. — Аз исках бира.
	Журналистът се наведе към него и прошепна:
	— Онзи ненормалния. Стрелецът от метрото. Какво става с него?
	— Не знаят много. Странно е. Чува се за някаква терористична група. Други говорят за крайнодясна групировка. Няколко души смятат, че всичко е само заради парите. Няма единодушно мнение.
	— Трябва ми нещо, върху което да се фокусирам.
	— Да се фокусираш ли? Върху какво да се „фокусираш“?
	Тимъти погледна гладно към близката маса, където някакъв човек ядеше мусака.
	— Кенеди е поставен под голям натиск. Не е честно.
	— И защо не, дявол да го вземе? Той е глупак.
	Журналистът нямаше намерение да обсъжда компетентността на кмета. Каквото и да се говори за управлението на Джералд Д. Кенеди, за 25 бона Слейд Филипс щеше да убеди света, че той не е глупак. Затова продължи:
	— Как се справя Бюрото?
	— Случаят е много заплетен — отвърна Тимъти, който мечтаеше да стане агент, но съдбата го бе осъдила да се проваля във всяко начинание. — Правят всичко възможно. Откриха скривалището на престъпниците. Не си ли чул?
	— Чух. Чух също, че пак се измъкнал, но преди това им устроил такова забавление, че напълнили гащите от страх.
	— Никога не сме се сблъсквали с нещо подобно.
	_„Не сме?“_
	Филипс кимна съчувствено:
	— Виж, опитвам се да ви помогна. Не искам предаването да протече, както са го планирали в станцията. Затова те извиках.
	Тимъти примигна с телешките си очи:
	— Моля? Вече са го планирали?
	— Да.
	— И какво по-точно? Какво са планирали?
	— Да наблегнат на провала в театър „Мейсън“.
	— Какъв провал? Те го спряха. Почти няма жертви.
	— Не, не, не. Проблемът е, че са могли да очистят убиеца, а са го оставили да се измъкне.
	— Това не е грешка на Бюрото. Това беше так-оп при висока населеност. Имаше страшно много хора.
	„Тактическа операция при висока населеност“, досети се Филипс. Предположи, че Тимъти е научил израза не в щабквартирата на ФБР, а от някой роман на Том Кланси.
	— Разбира се. Но като прибавим и другите слухове…
	— Какви други слухове?
	— Че Кенеди искал да плати на престъпниците и ФБР заложило някакъв капан. Само че се провалили и убиецът се ядосал и сега избивал хората само за удоволствие.
	— Глупости.
	— Аз не твърдя…
	— Не е честно — прекъсна го Тимъти; звучеше, сякаш всеки момент ще заплаче. — Агентите ни обикалят целия град, вместо да си стоят вкъщи при семействата. Празник е. Цяла нощ изпращам факсове…
	Млъкна рязко — явно усети, че е издал истинската си функция в главната щабквартира.
	— Не казвам, че аз мисля така — побърза да го успокои Филипс. — Просто казвам какво са запланували да излъчат. Този мръсник избива мирти граждани. Трябва да има виновен.
	— Ами…
	— Има ли друг, върху когото да фокусираме вината? За да не критикуваме ФБР.
	— А, за такова фокусиране ли ставало дума?
	— Споменавал ли съм „фокусиране“?
	— Да, преди малко… Какво ще кажеш за полицията? Може те да са се издънили…
	Филипс се зачуди колко ще му плати Уенди Джефрис за материал, според който основната вина е на окръжната полиция (която, в крайна сметка, бе пряко подчинена на кмета Кенеди).
	— Продължавай. Това предложение не ми харесва.
	Тимъти се замисли. Усмихна се:
	— Чакай. Имам идея.
	— Добра ли е?
	— Ами, бях в главния щаб и чух нещо странно.
	Тимъти се намръщи, лицето му посърна.
	— Я, тази мусака _наистина_ изглежда вкусна. Искаш ли да ти поръчам? — предложи журналистът.
	— Добре. И, да, мисля, че идеята е добра.


>	Трета част
>	Трите сокола

E>
	Изследването на вариациите на почерка е много важно. Различните разновидности трябва да бъдат внимателно изучени. При сравнение на вариантите на една и съща дума могат да бъдат установени както естествени разлики, така и непривични еднаквости в начина им на изписване.
@	Осбърн и Осбърн, „Проблеми при анализа на съмнителни документи“
E$

>>	20.

	_19:00_
	Столицата на свободния свят!
	Колата на Кейдж за пореден път пропадна в дупка.
	— Проклет град — изсъска той.
	— Внимавай — предупреди Паркър.
	Кимна към парчетата стъкло, които крепеше внимателно, като новородено, в скута си. Бе погледнал жълтите листове, но те бяха прекалено обгорели, за да разчете имената на третата и четвъртата цел. Трябваше да ги анализира в лабораторията.
	Продължиха по разбития паваж, под отдавна изгорели улични лампи, които никой не си беше дал труда да подмени, покрай голи колове, върху които някога са висели пътни знаци, отдавна откраднати или съборени от вятъра.
	Още дупки.
	— Не мога да си обясня защо още живея тук — вдигна рамене Кейдж.
	Летяха с пълна скорост по тъмните вашингтонски улици към щабквартирата. В колата, освен Паркър се возеше и доктор Джон Евънс.
	— А пък ако завали и сняг, провалът ни ще е пълен — добави агентът.
	Разчистването на снега не беше сред приоритетите на градската управа и една снежна буря щеше много да затрудни отряда на Джери Бейкър, ако открият скривалището на Гробокопача или следващата му цел.
	Евънс говореше по клетъчния си телефон, очевидно с някого от семейството си. Гласът му звучеше напевно, сякаш успокоява дете, но по откъслечните фрази, които долавяше Паркър, изглеждаше, че разговаря с жена си. Стори му се странно един психолог да разговаря така с друг възрастен човек. Но кой бе Паркър, та да говори за взаимоотношения? Когато Джоан се напиеше или изпаднеше в истерия, той често бе опитвал да я успокои, сякаш е десетгодишно момиченце.
	Кейдж извади своя мобилен телефон и се обади в болницата, за да провери за състоянието на Гелър.
	Затвори и съобщи на Паркър:
	— Късметлия е. Леко обгазяване и изкълчен пръст на крака при скока през прозореца. Нищо сериозно. Ще го задържат за през нощта, но това е само за всеки случай.
	— Трябва да получи награда — предложи Паркър.
	— О, това е сигурно. Не се тревожи.
	Паркър също кашляше леко. Още му беше лошо и усещаше острия вкус на дима в устата си.
	Минаха още няколко пресечки. Ненадейно Кейдж изпусна ни в клин, ни в ръкав:
	— Е?
	— Е? — повтори Паркър. — Какво „Е“?
	— Ами, още ли се забавляваме като в доброто старо време? — поясни агентът и шляпна по волана.
	Паркър се направи, че не го е чул; набута едно парченце обгоряла хартия отново между стъклата.
	Кейдж изпревари една по-бавна кола. След известно време настоя:
	— Как е интимният ти живот? Има ли някоя?
	— Точно сега не.
	Всъщност от последната му по-дълготрайна връзка с жена бяха изминали девет месеца. Лин му липсваше. Беше с десет години по-млада от него, красива, стегната. Много хубави мигове бяха прекарали заедно — тичане, вечери, екскурзии до Мидълбърг. Липсваше му жизнеността й, чувството й за хумор (когато за пръв път я покани вкъщи, тя погледна подписа на Франклин Делано Рузвелт и съвсем сериозно заяви: „О, чувала съм за него. Той е основал веригата антикварни магазини «Франклин майнт». Имам цялата му колекция порцеланови напръстници“). Майчиното й чувство обаче не се беше развило дори на трийсетгодишна възраст. Тя обичаше да ходи с децата на театър или кино, но Паркър виждаше, че грижите за хухалите (и за него) скоро ще се превърнат в бреме за нея. За любовта, както и за безгрижния живот, си има време, така смяташе Паркър. Накрая стигнаха до споразумение, че след няколко години, когато тя бъде готова да гледа деца, могат отново да започнат по-сериозна връзка. И двамата съзнаваха, че раздялата е за добро.
	— Аха — отбеляза Кейдж. — Значи просто си седиш вкъщи.
	— Да, и си крия главата в пясъка като Ози.
	— Като кого?
	— Това е герой от една детска книжка.
	— Нямаш ли чувството, че животът продължава да тече, а ти го изпускаш?
	— Не, Кейдж, нямам такова чувство. Имам чувството, че децата ми растат и аз не го изпускам.
	— Това е важно. Да, да. Сигурно е важно.
	— _Много_ е важно.
	Евънс още говореше по телефона. Казваше на жена си, че я обича. Паркър насочи вниманието си към друго, за да не го слуша. Думите на психолога го потискаха.
	Кейдж най-сетне изплю камъчето:
	— Какво мислиш за Лукас?
	— А ти какво мислиш? Способна е. Ще успее. Може да стигне върха. Ако преди това не се пръсне.
	— Да се пръсне ли?
	— Да, като електрическа крушка.
	— Добра шега — засмя се Кейдж. — Не за това обаче те питах. Какво мислиш за нея като жена?
	Паркър се закашля. Потрепери при спомена за куршумите и пламъците.
	— Опитваш да ни събереш, а, стари своднико?
	— Разбира се, че не. Просто ми се иска да не е толкова самотна. Ти си забавен човек. Можете да поизлезете.
	— Кейдж…
	— Не е омъжена. Няма гаджета. И, не знам дали си забелязал, доста е хубавичка. Не мислиш ли?
	„Разбира се, че така мисля. За полицайка…“
	Разбира се, че Лукас привличаше Паркър — и то не само с външния си вид. Още помнеше погледа й, когато наблюдаваше как Роби се качва по стълбите. Пътят към сърцето на мъжа минава през децата му.
	Той обаче отговори:
	— Чакай само да свърши този случай, няма изобщо да се сети за мен.
	— Така ли мислиш? — попита саркастично агентът.
	— Нали я чу? Как само ме наруга заради пистолета…
	— По дяволите, просто не иска да те върне на децата ти в дървено пардесю.
	— Не, не е само това причината. Аз заплашвам да й отнема водещата роля в разследването, а това не й харесва. Само че трябва да знае едно — ще продължавам да й се меся, стига да сметна за необходимо.
	— Е, това е.
	— Какво?
	— Все едно слушам нея. Да не сте близнаци…
	— Кейдж, стига!
	— Виж, единственото занимание на Маргарет е да гони престъпници. Разбира се, че е ужасно амбициозна, но това е добро качество при нея. Тя е _вторият_ най-способен следовател, когото познавам. — Паркър се направи, че не забелязва многозначителния поглед, с който бяха изречени тези думи. Кейдж се замисли за миг, после продължи: — Знаеш ли какво е хубавото на Лукас? Че се грижи сама за себе си.
	— Какво искаш да кажеш с това?
	— Сега ще ти обясня. Преди два месеца влязоха с взлом в дома й.
	— Къде живее?
	— В Джорджтаун.
	— Там се случват такива неща…
	Колкото и да харесваше Вашингтон. Паркър никога не би живял там, заради децата.
	— Прибира се вкъщи — продължи Кейдж — и заварва вратата разбита. Кучето й тича из двора и…
	— Куче ли има? Какво?
	— Де да знам? Не разбирам от кучета. Голямо и черно. Чакай да свърша. Та уверява се тя, че кучето е добре и вместо да се обади в полицията, отива при джипа си, слага си бронирана жилетка, взима си автомата МР5 и сама проверява къщата.
	Паркър се засмя. Абсурдно бе да си представи, която и да било друга стройна блондинка да се промъква из някоя къща с автомат с лазерен мерник в ръце. За Лукас обаче това му се струваше съвсем нормално.
	— Още не схващам какво искаш да ми кажеш, Кейдж.
	— Нищо не искам да ти кажа. Само — че Лукас няма нужда някой да се грижи за нея. При съвместния живот, нали се сещаш, мъж и жена… не смяташ ли, че така е най-добре? Никой да не се грижи за никого. Това е правило. Можеш да си го запишеш.
	Паркър предположи, че агентът говори за Джоан. Кейдж ги бе виждал заедно десетки пъти. Вярно беше, че Джоан привлече Паркър, защото търсеше някой да се грижи за нея, а той бе загубил родителите си малко преди да се запознаят и беше отчаян до побъркване. Паркър си спомни речта на Лукас преди няколко часа в Грейвсенд. Може би точно това му бе направило най-голямо впечатление у нея, не толкова способностите и самостоятелността й.
	Продължиха известно време в мълчание.
	— МР5, а? — попита накрая Паркър; представи си тежкия автомат на „Хеклер и Кох“.
	— Да. Твърдеше, че най-много се тревожела да не би, ако се наложи да стреля по престъпник, да повреди някой от гоблените си. Тя и шие много добре. А какви бродерии прави, няма да повярваш.
	— Казвал си ми го вече. А престъпника, залови ли го?
	— Не. Бил избягал вече.
	Паркър си спомни как се беше разгневила в Грейвсенд.
	— Защо мислиш, че ми се нахвърли така? — попита.
	След кратко замисляне агентът отговори:
	— Може би ти завижда.
	— Да ми завижда ли? Какво имаш предвид?
	Кейдж обаче не пожела да отговори:
	— Не ми е работа да говоря такива неща. Просто го имай предвид и не й се връзвай.
	— Не виждам логиката, Кейдж. Как така ще ми завижда?
	— Приеми го като една от твоите главоблъсканици. Трябва или сам да се досетиш, или тя да ти каже отговора. Това е нейна работа. Аз няма да ти подсказвам повече.
	— Какво ме интересува Маргарет Лукас?
	Кейдж обаче не отговори; завъртя рязко волана, за да избегне поредната яма.
	Евънс бе приключил разговора и си наля ново кафе от термоса. Досега бе изпил поне литър. Този път Паркър прие поканата му и отпи няколко глътки от горчивата течност.
	— Как е семейството? — попита той.
	Психологът се усмихна накриво:
	— Дължа много игри на децата.
	— Колко имате?
	— Две.
	— И аз. На колко са години?
	— В пубертета са. Големи разбойници. — Лекарят явно не искаше да дава повече подробности. — А вашите?
	— На осем и на десет.
	— А, имате още няколко спокойни години.
	— Най-добре е с внуците — намеси се Кейдж. — Мен слушайте. Играеш с тях, оставяш ги да се мърлят, да се мажат със сладолед, глезиш ги, а после ги изпращаш на родителите им. Сядаш пред телевизора и си пиеш бирата. Нещо да кажете?
	Продължиха известно време в мълчание, накрая Евънс попита:
	— Каква е тази случка със сина ви?
	— Чували ли сте за Лодкаря?
	Кейдж погледна тревожно Паркър, после отново насочи вниманието си към пътя.
	— Помня, че го писаха по вестниците — отвърна Евънс. — Не знам обаче подробности.
	Паркър се изненада: убиецът бе тема номер на медиите в продължение на месеци. Вероятно лекарят живееше отскоро в града.
	— Сериен убиец, който действаше в Северна Вирджиния и Южен Мериленд. Преди четири години. Отвличаше жени, изнасилваше ги, убиваше ги и оставяше труповете на някоя лодка или сал. Два пъти в река Потомак. В Шенандоа. В езерото Бърк във Феърфакс. Уликите сочеха един мъж от Арлингтън, но нямахме достатъчно доказателства, за да го арестуваме. Най-накрая успях да го свържа с едно от убийствата по една бележка. Специалните служби го арестуваха. Осъдиха го, но успя да избяга от затвора. Тогава тъкмо водехме борбата за попечителство над децата с бившата ми съпруга. Съдът ме беше определил за временен настойник. Живеехме с децата и една прислужница във Фолс Чърч. Една нощ, около дванайсет. Роби се разпищя. Втурнах се в стаята му. Лодкарят се опитваше да разбие прозореца.
	Евънс се намръщи. Внимателно изучаваше Паркър с бледите си очи.
	Дори сега, след толкова години, спомените караха Паркър да настръхна. Не толкова видът на зловещото лице, което го гледаше през стъклото, колкото ужасът на детето му. Сълзите му, треперещите му ръце. Реши да не разказва на Кейдж и Евънс подробности за следващите пет минути (бяха му се сторили часове!): как избяга с децата в стаята на прислужницата, как затискаше вратата и слушаше стъпките на Лодкаря из къщата. Накрая, тъй като полицаите от шерифството на Феърфакс още ги нямаше, излезе в коридора със служебния си револвер.
	Даде си сметка, че Евънс го гледа още по-внимателно отпреди. Почувства се като пациент. Лекарят забеляза изражението му и отмести поглед.
	— Застреляхте ли го? — попита.
	— Да.
	„Револверът гърми прекалено силно!“, бе помислил, когато натискаше спусъка. Знаеше, че гърмежът ще усили допълнително ужаса на Роби и Стефи.
	Колата спря пред щабквартирата, Евънс прибра термоса в раницата си и хвана Паркър за ръката. Погледна го в очите:
	— Знаете ли какво ще направим?
	Паркър вдигна вежди.
	— Ще хванем този мръсник и ще се приберем при семействата си, където ни е мястото.
	„Дано!“ — помисли си Паркър.

	* * *

	Екипът се събра в лабораторията за анализ на документи.
	Маргарет Лукас говореше по телефона.
	Паркър я загледа. Многозначителният й поглед го накара да си спомни думите на Кейдж:
	„Може би ти завижда…“
	Тя сведе очи към бележника си. Почеркът й привлече вниманието му. Завидна точност и икономичност. Без излишни заврънкулки.
	Паркър остави стъклата върху работната маса.
	Лукас затвори телефона и заговори:
	— Къщата е изгоряла до основи. Криминолозите извършват оглед, но нищо не е останало. Компютърът и дискетите са безвъзвратно изгубени.
	— А къщата, от която стреляше Гробокопача? — поинтересува се Кейдж.
	— Празна като тексаска библиотека — отвърна мрачно тя. — Този път има гилзи, но той е бил с…
	— Гумени ръкавици — завърши с въздишка Паркър.
	— Да. С гумени, когато е зареждал автомата. И с кожени, когато е влизал в апартамента. Не е оставил никаква следа.
	Телефонът иззвъня и Лукас се обади:
	— Ало?… А, добре. — Вдигна поглед: — Сюзан Нанс се обажда. Получила е допълнителна информация от Бостън, Уайтплейнс и Филаделфия по случаите, за които говореше Чизман. Ще я включа към високоговорителя. — Натисна едно копче. — Продължавай, Сюзан.
	— Открих водещите детективи по разследванията. Излиза, че няма добри улики. Никакви отпечатъци, никакви свидетели. Всички случаи са още отворени. Изпратихме им снимката на изнудвача, но никой не го разпозна. Всички обаче казаха нещо странно. Нещо общо за трите случая.
	— Какво? — попита Паркър, докато внимателно почистваше стъклата с обгорените листове.
	— Най-общо, че степента на насилието е необичайно висока в сравнение със стойността на откраднатото. В Бостън са взели само един часовник.
	— Само _един_ часовник? — възкликна Си Пи Ардъл. — Нямало ли е какво друго да отмъкне?
	— Имало е. Излиза обаче, че само това е _искал_. Бил е „Ролекс“, но все пак… Струва не повече от две хиляди. В Уайтплейнс пък отмъкнал трийсет хиляди. Във Филаделфия, с убийствата в автобуса, откупът е бил само сто хиляди.
	А във Вашингтон искаше двайсет милиона долара, помисли си Паркър. Престъпниците се стремяха към все по-голяма печалба.
	Лукас очевидно си бе помислила същото.
	— Може ли да се говори за прогресиране на насилието? — попита тя Евънс.
	Психологът поклати глава:
	— Не. _Изглежда_ такова, но прогресиращите престъпници винаги се водят от нагона. Извършването на все по-тежки деяния с характерно за авторите на сексуални престъпления.
	Потърка брада с опакото на кокалестата си ръка. Космите бяха къси, като че си я беше пуснал наскоро, и сигурно го сърбеше.
	— Увеличават насилието, защото престъплението не ги задоволява — продължи той. — В престъпления за лична изгода обаче рядко се наблюдава прогресиране на насилието.
	Паркър чувстваше, че загадката все повече се усложнява.
	А може би се опростяваше.
	И в двата случая не виждаше логично обяснение и това го смущаваше.
	Той привърши с почистването на стъклата и насочи вниманието си към листовете между тях. Пораженията от огъня бяха по-големи, отколкото очакваше.
	Все още имаше възможност да се прочетат някои от писанията на престъпника върху по-големите парчета. Това се прави, като повърхността на овъглената хартия се облъчва с инфрачервена светлина. Изгорялото мастило отразява различно от изгорялата хартия и обикновено дори върху изпепелени листове може да се прочете голяма част от написаното.
	Паркър внимателно постави стъклата с обгорената хартия върху източника на инфрачервени лъчи „Фостър и Фриман“. Приклекна и взе една лупа (помисли си: „Този проклет Гробокопач ми унищожи петстотиндоларовата старинна «Лийц»“).
	Харди погледна листа:
	— Лабиринти. Рисувал е лабиринти.
	Паркър не обърна внимание на тази страница, съсредоточи се върху листа, на който се споменаваше театър „Мейсън“. Предполагаше, че отдолу изнудвачът е записал следващите две цели — за осем и дванайсет часа през нощта. Точно тази страница обаче бе в по-лошо състояние.
	— Добре, виждам няколко неща — промърмори той.
	Присви очи, взря се през лупата в друга част на листа.
	Поклати глава:
	— Мамка му…
	— Какво? — полюбопитства Си Пи Ардъл.
	— Целите, които Гробокопача вече е поразил, са напълно четливи. Станцията на метрото и театъра. Следващите две обаче… Не мога да ги разчета. Целта за полунощ, последната… тя е по-лесна за разчитане. Записвай, Харди.
	Детективът грабна химикалка и бележник:
	— Давай.
	Паркър присви очи:
	— Прилича на „място, което ти…“ Я да видим. „Място, което ти… показах“. Тире. После думата „черен“. Не, „черн…“ После има дупка. Не може да се възстанови.
	Харди прочете:
	— „Място, което ти показах“, тире, „черн…“
	— Точно така. — Паркър вдигна глава. — Какво, по дяволите, е имал предвид?
	Никой нямаше представа.
	Кейдж погледна часовника си:
	— Какво можеш да прочетеш за удара в осем часа? Трябва да се съсредоточим върху него. Остава по-малко от час.
	Паркър се зае с третия ред от списъка. Взира се в него около минута. Започна да диктува:
	— „… три километра на юг. Р…“ След това обаче нищо не се чете. Виждам много черти, но не и цели букви.
	Взе бележника от Харди, отиде при черната дъска и преписа:
	„… три километра на юг. Р…“
	„… място, което ти показах — черн…“
	— Какво означава това — зачуди се Кейдж. — Какво, по дяволите, е имал предвид?
	Паркър нямаше представа.
	Върна се на масата и се взря в стъклата, като дете, което гледа заплашително някой хулиган в училищния двор.
	Обгореният лист обаче не се предаваше лесно.
	— Три километра на юг от какво? — промърмори. — „Р“. Какво е това „Р“?
	Въздъхна.
	Вратата на лабораторията се отвори и Паркър подскочи от радост:
	— Тоби!
	Тоби Гелър влезе с несигурна походка. Беше се изкъпал и преоблякъл, но още миришеше на пушек и кашляше от време на време.
	— Хей, момче, нямаш работа тук! — смъмри го Кейдж.
	— Да не си полудял? Връщай се вкъщи! — нахвърли се върху него Лукас.
	— В пустата ми ергенска квартира ли? След като съм вързал тенекия на вече бившето си гадже? Идеята не ми харесва.
	Той понечи да се засмее, но вместо това се закашля. Спря и си пое дълбоко въздух.
	— Как си, друже? — попита Си Пи Ардъл.
	Прегърна горещо Гелър. По лицето на едрия мъж се четеше загриженост.
	— Дори не си дадоха труда да определят степента на изгарянията ми — обясни Гелър. — Нищо по-сериозно от обикновено слънчево изгаряне. — Закашля се отново. — Е, освен белите дробове. Явно и аз съм дишал прекалено дълбоко като някои президенти. И така. Докъде сме стигнали?
	— До бележника — отвърна тъжно Паркър. — Трудно ми е да ти го кажа, но не успяхме да прочетем много.
	— Ох.
	— Точно така, „ох“.
	Лукас погледна работната маса. Приближи се до Паркър. Вече не миришеше на сапун, а на дим.
	— Хмм — изсумтя.
	— Какво?
	Тя посочи късчетата овъглена хартия:
	— Някое от тези парченца може да съвпадне след {e}Р{/e}-то, не смяташ ли?
	— Може.
	— Това на какво ти напомня?
	Паркър погледна листа:
	— На пъзел.
	— Точно така. Е… нали си Любителят на главоблъсканици. Не можеш ли да ги сглобиш?
	Паркър отгледа стотиците парченца овъглена хартия. Щеше да отнеме часове, дори дни. Хрумна му обаче нещо:
	— Тоби?
	— Да?
	Младият агент се закашля, докосна опърлената си вежда.
	— Има ли компютърна програма за решаване на анаграми?
	— Анаграми ли?
	За най-голямо учудване на Паркър се обади не друг, а татуираният Си Пи Ардъл — мъжагата, за когото човек би предположил, че размърдва мозъка си само за да прецени коя бира е по-евтина.
	— Ами да — сглобяваш различни думи от определени букви. Като в-о-л, л-о-в.
	— О, разбира се, има такива — потвърди Гелър. — Ама, Паркър, ти нали твърдеше, че никога не би използвал компютър, за да разрешиш някоя загадка?
	— Ааа, шегувах се.
	Той се усмихна на Лукас. Тя го удостои с кратък поглед и отново обърна каменните си очи към останките от бележника.
	— Да се заемем с откъса „… три километра. Р…“. Виж дали някоя от буквите в отделните парченца не пасва. Можеш ли да ги сглобиш?
	Гелър се засмя:
	— Страхотна идея. Ще сканираме бележката. Така ще имаме стандарт от всички букви. След това ще снимаме парченцата с дигиталния апарат на инфрачервен филтър, за да премахнем фона на обгорената хартия. Така ще получим само фрагменти от букви. После ще ги сглобя на компютъра.
	— Ще стане ли? — попита Харди.
	— Разбира се. Само не знам колко време ще ни отнеме.
	Гелър извади дигиталния фотоапарат и направи няколко снимки на листа от обгорения бележник и на писмото до кмета. Свърза апарата с компютъра и започна да прехвърля снимките.
	Пръстите му затанцуваха по клавиатурата. Останалите запазиха мълчание.
	Пронизителен звън на клетъчен телефон ги стресна.
	Паркър подскочи от изненада и бързо извади телефона си. На дисплея бе изписан домашният му номер.
	— Ало?
	— Паркър — прозвуча гласът на госпожа Кавано.
	Сърцето му подскочи. В слушалката се чуваше хлипането на Роби.
	— Какво е станало? — попита той, опитвайки да потисне тревогата си.
	— Всички са добре — побърза да го успокои тя. — И Роби е добре. Само малко се уплаши. Сторило му се, че в задния двор се криел някакъв мъж. Лодкаря.
	Само това не…
	— Няма никой. Запалих външната лампа. Кучето на господин Джонсън пак се отвързало и скачаше из храстите. Нищо страшно. Роби обаче се уплаши.
	— Дай да го чуя.
	— Татко? Татко!
	Момченцето заекваше от ужас. Никой друг звук не можеше да разтревожи Паркър повече от този. Той опита да си придаде бодър тон:
	— Здравей, Роби! Какво става?
	— Погледнах навън…
	Детето заплака. Паркър затвори очи. Ужасът на сина му се предаваше и на него. Момченцето продължи:
	— И ми се стори, че го видях. Лодкаря. Беше… Страшно.
	— Не се ли сети, че там има само храсти? Утре ще ги отрежем.
	— Не, този път беше при гаража.
	Паркър се ядоса на себе си. С целия си мързел бе оставил вратата на гаража отворена, а вътре беше пълно с боклуци, които можеха да заприличат на човек в тъмното.
	— Помниш ли какво правим в такива случаи?
	Мълчание.
	— Роби? Помниш ли?
	— Взимам си щита.
	— Много добре. Ами шлема? — Паркър вдигна поглед и забеляза, че Лукас го съзерцава в унес. — Сложи ли си шлема?
	— Да — отвърна момченцето.
	— А лампите?
	— Ще ги включим.
	— Колко лампи?
	— Всички до последната — изрецитира момченцето.
	О, тежко му беше да слуша гласа на сина си… И да знае какво му предстои. Огледа лабораторията, лицата на хората, които за една вечер се бяха превърнали в нещо повече от братя за него. Помисли си. „Можете, с малко късмет и силна воля, да преживеете без жените си, без приятелите си, без колегите си. Но не и без децата си. Никога. Те притежават сърцето ти завинаги.“ По телефона каза:
	— Идвам веднага. Не се тревожи.
	— Наистина ли? — попита момченцето.
	— Ще карам с пълна скорост.
	И затвори. Всички го гледаха безмълвно.
	— Трябва да тръгвам — каза той на Кейдж. — Ще се върна, но сега трябва да вървя.
	— Мога ли да ти помогна с нещо? — попита Харди.
	— Не, благодаря, Лен.
	— За Бога, Паркър — започна Кейдж, поглеждайки часовника. — Съжалявам, че се е изплашил, но…
	Маргарет Лукас му направи знак да мълчи:
	— Гробокопача няма как да разбере за участието ти в разследването. Въпреки това ще изпратя двама агенти пред дома ти.
	Той помисли, че ще опита да го убеди да остане, но тя добави тихо:
	— Тръгвай. Остани колкото е нужно.
	Паркър я погледна в очите. Зачуди се дали не е успял да разгадае лабиринта специален агент Лукас.
	Или пак бе попаднал на грешна следа?
	Той понечи да й благодари, но си даде сметка, че думите биха развалили магията. Кимна и забърза към вратата.
	Когато излизаше, само гласът на Гелър нарушаваше тишината.
	— Хайде, хайде — молеше той компютъра, като отчаян комарджия, насърчаващ губещия кон, на който е заложил.


>>	21.

	_19:20_
	Точка по точка.
	Снимките постепенно заизлизаха на монитора на Гелър. Все още неясни.
	Маргарет Лукас крачеше напред-назад. Мислеше си за анаграмите, за пепелта. За Паркър Кинкейд.
	Когато се прибере вкъщи, как ще успокои сина си? Ще го прегърне ли? Приказка ли ще му прочете? Дали беше от тези бащи, които обсъждат проблемите с децата си? Или щеше да опита да го разсее, да го накара да не мисли за това? Дали щеше да му подари нещо, за да „подкупи“ тревогата му?
	Нямаше представа. В момента Маргарет Лукас знаеше само, че иска Кинкейд да е тук.
	Е, поне една част от нея. Друга част от съзнанието й искаше никога да не се връща, да си остане скрит в крайградската си крепост. Тя можеше…
	„Не, не… Стига. Съсредоточи се.“
	Лукас се обърна към самоуверения доктор Евънс. Загледа го как внимателно изучава бележката на изнудвача, как потърква късата си брада. Бледите му очи играеха тревожно и тя реши, че не би предпочела точно него за личен психолог. Той си наля още кафе от термоса. След това обяви:
	— Хрумнаха ми някои неща за престъпника.
	— Казвайте — подкани го тя.
	— Приемете мнението ми с някои резерви — предупреди той. — За пълен профил ще са ми нужни много повече данни и поне две седмици.
	— Давайте смело. Няма да ви държим отговорен за нищо.
	— От видяното мога да заключа, че Гробокопача е само машина. Нека го наречем човек с „непроницаема психика“. Такива хора няма смисъл да се анализират. Все едно да правиш психологически профил на пистолет. Изнудвачът обаче, мъртвецът в моргата, е съвсем друго нещо. Нали сте чували за престъпници с подредена психика?
	— Разбира се — отвърна Лукас.
	— Е, този е високоорганизиран престъпник.
	Лукас се втренчи в бележката. Лекарят продължи:
	— Планирал е всичко до съвършенство. Времето, местата. Познавал с добре човешката психика, знаел е например че кметът ще се съгласи да плати, въпреки че повечето властници не биха приели. Имал е по няколко резервни плана. Имам предвид клопката в скривалището му. И е открил идеалното оръжие, Гробокопача, живо човешко същество, което може само да убива. Нагърбил се е с невъзможна задача и може би е щял да я изпълни, ако не беше загинал при нещастен случай.
	— В торбите с парите имаше вградени предаватели — изтъкна Лукас, — така че вероятно нямаше да успее да ни се измъкне.
	— О, сигурно е имал план и за това.
	Лукас си даде сметка, че психологът е прав.
	— И така — продължи лекарят, — поискал е двайсет милиона. И е бил готов да избие стотици хора, за да ги получи. Не е бил прогресиращ престъпник, но е вдигал залозите, защото е знаел… Е, _вярвал_ е, че ще се измъкне. Мислел се е за най-добрия, но наистина с бил добър. С една дума, самочувствието му е било подплатено.
	— Което го прави още по-опасен — промърмори Си Пи.
	— Точно така. Самочувствието не го е заслепявало. Бил е брилянтен…
	— Кинкейд твърдеше, че бил високообразован — отбеляза Лукас; отново й се прииска специалистът по документите да е тук, за да сподели сам идеите си. — Опитал се е да го прикрие в бележката, но Паркър разгада хода му.
	Евънс се замисли за момент:
	— С какво беше облечен, когато го донесоха в моргата?
	Си Пи намери списъка и го прочете.
	— Значи евтини дрехи — обобщи лекарят.
	— Да.
	— Не е облеклото, което бихме очаквали от високоинтелигентен човек, който е планирал всички подробности и който се кани да гушне двайсет милиона.
	— Вярно е — призна Кейдж.
	— И какво означава това? — поинтересува се Лукас.
	— Тук виждам класовия признак — обясни Евънс. — Мисля, че е предпочитал да избива богати хора, с високо обществено положение. Смятал се е за по-умен от тях.
	— Да, ама като стреля, улучва всички — възрази Харди, — не само богатите.
	— Не, помислете. Дюпон Съркъл. Това е баровският квартал. Нищо общо няма с Югоизточния район. Ами театър „Мейсън“? Билетите за постановката сигурно са по шейсет долара. А и третото място. „Фор Сийзънс“. Въпреки че не е стрелял там, пак го избрал като цел. Познавал е мястото. Това е много луксозен хотел.
	Лукас кимна. Сега й стана ясно, ядосваше се, че не се е сетила по-рано. Отново се замисли за Паркър, за това, как подхожда към загадките. Не предубедено. Понякога бе трудно да се направи.
	— Мисля, че е имал зъб на богатите, на елита.
	— Защо? — попита Кейдж.
	— Още не знам. Не мога да определя по фактите, които имаме. Мисля обаче, че наистина ги е мразил. О, преливал е от омраза. И когато опитваме да отгатнем следващата му цел, трябва да го имаме предвид.
	Лукас придърпа снимката на мъртвеца и се втренчи в него.
	Какво е бил замислил? Какви са били мотивите му?
	Евънс я погледна и се засмя.
	— Какво? — сепна се тя.
	Той кимна към бележката:
	— Имам чувството, че правя психологически профил на бележката. Сякаш _тя_ е престъпникът.
	Лукас си мислеше същото.
	Същото бе казал и Паркър Кинкейд.
	„Съсредоточи се…“
	— Внимание, момчета — извика Гелър. — Тук излезе нещо.
	Всички се скупчиха около екрана, на който се виждаха думите: „… три километра на юг. Р…“.
	Компютърът опитваше да намести буквите от парченцата обгорена хартия. Поставяше ги една по една на края на думата и ако не съвпаднеха, ги отхвърляше. Сега обаче бе прибавил _и_ след {e}Р{/e}-то. Отзад бе на път да се „залепи“ друга буква.
	— Това е буквата със странната точка*, за която говореше Паркър — обяви Гелър.
	[* Латинската буква _i_ в _„Ritz“_ („Риц“). — Б.р.]
	— Сълзата на дявола! — прошепна Лукас.
	— Каква е следващата буква? — попита Харди и се наведе към екрана.
	— Не виждам — промърмори Лукас. — Прекалено е замазана.
	— По дяволите! — възкликна Гелър. — Според компютъра тази съвпада. Аз обаче не мога да я различа. Някои може ли?
	— Има нещо под реда — каза Лукас. — Някаква опашка…
	Кейдж вдигна рязко глава:
	— Опашка под реда ли?
	— Риц! — възкликна Харди. — Може би „Риц — Карлтън“!
	— Това трябва да е! — съгласи се Лукас. Кимна на Евънс: — Ще нападне още богати хора.
	— Логично е! — възкликна психологът. — Като имаме предвид тенденцията да ни подвежда, сигурно е решил, че ще изключим хотелите, защото вече е оставил следа в хотел.
	Гелър се извъртя със стола си към друг компютър. След пет секунди на монитора се появи електронната версия на телефонния указател.
	— В района има два хотела „Риц“ — обяви компютърният специалист. — Един в Тайсънс Корнър и един в Пентагон Сити.
	— Паркър смяташе, че ще се придържа в границите на Вашингтон — напомни Лукас. — Пентагон Сити е по-близо.
	Обади се на Джери Бейкър:
	— Искам всеки оперативен агент в Окръга и в Северна Вирджиния да бъде мобилизиран. И изпратете за всеки случай един отряд в Тайсънс. Няма да ви хареса, но ще действате без каски и наметала.
	Това означаваше отрядите да са цивилни, да не ползват защитни средства.
	— Сигурна ли си? — попита колебливо Бейкър.
	Когато действат под прикритие, агентите не могат да използват целия набор от предпазни средства както при открита акция. Така е много по-рисковано, особено когато престъпникът има автоматично оръжие.
	— Налага се, Джери. Веднъж почти го пипнахме, сигурно е станал плашлив като сърна. Само да види нещо подозрително — и ще си плюе на петите. Аз поемам отговорността.
	— Добре, Маргарет. Разбрано.
	Тя затвори.
	Забеляза, че Лен Харди я гледа. Внезапно й се стори остарял. Тя се зачуди дали пак ще повдигне въпроса за участието си в тактическите операции. Той обаче само попита:
	— Цивилна ли операция ще провеждате?
	— Да. Има ли проблем?
	— Значи ли това, че няма да евакуираш хотела?
	— Да, няма да го евакуирам.
	— Ама тази вечер там сигурно ще има повече от хиляда души!
	— Всичко трябва да изглежда нормално. Гробокопача може да заподозре нещо.
	— Ами ако се промъкне… Дори не знаем как изглежда.
	— Така е, Лен.
	Той поклати глава:
	— Не можеш да го направиш.
	— Нямаме избор.
	— Знаеш каква ми е работата — продължи той. — Занимавам се със статистика. Знаеш ли колко случайни минувачи загиват при цивилни операции? Ако опитате да го заловите при такива условия, има осемдесет процента вероятност за значителен брой смъртни случаи сред присъстващите.
	— _Ти_ какво предлагаш? — тросна се тя.
	— Нека агентите останат цивилни, но гостите да се приберат. Остави служителите вътре, ако се налага, но премести всички останали.
	— Можем да изпратим най-много петдесет-шейсет агенти в хотела — изтъкна тя. — Когато Гробокопача влезе във фоайето, ще очаква да види петстотин души. Ако са по-малко, веднага ще избяга. И ще отиде да стреля другаде.
	— За бога, Маргарет, поне изведете децата — промълви Харди.
	Лукас замълча, втренчи се в бележката.
	— Моля те — настоя детективът.
	Тя го погледна в очите:
	— Не. Ако опитаме да евакуираме, когото и да било, мълвата веднага ще плъзне и ще настане паника.
	— Значи ще се надяваш на късмета, така ли?
	Тя погледна бележката.
	„Краят е нощ…“
	Сякаш й се надсмиваше.
	— Не — отсече. — Ще го хванем. _Така_ ще стане. — Погледна Евънс: — Докторе, вие оставате. — После се обърна към Харди: — Ти ще поддържаш свръзката.
	Той изпухтя сърдито.
	— Хайде — обърна се Лукас към Кейдж. — Трябва да мина през кабинета си.
	— За какво? — попита той и кимна към празния кобур на глезена й: — За нови боеприпаси ли?
	— Не, за да си взема празничната рокля. Нали трябва да се слеем с тълпата.

	* * *

	— Измислил е нещо добро за нас.
	Ръкавите на изработената по поръчка риза на Уендъл Джефрис бяха навити до лактите, откривайки здравите му черни ръце.
	Има предвид Слейд Филипс, даде си сметка Кенеди.
	Бяха в кабинета. Кметът току-що бе участвал в поредната смущаваща пресконференция. Присъстваха само десетина журналисти, а и те, дори по време на изказванията му, говореха по мобилни телефони и проверяваха пейджъри с надеждата да получат повече сведения от по-добри източници. Как да ги упрекнеш? За бога, той нямаше какво да им каже. Можеше само да им съобщи за състоянието на някои от жертвите, които бе посетил в болницата.
	— В девет ще излезе със специален репортаж — съобщи му Джефрис.
	— Какво ще говори?
	— Не ми каза. Смята, че би било неетично.
	Кенеди се протегна на дивана — имитация на антикварна мебел, закупена от предшественика му. Облегалките за ръцете само дето не се бяха откъртили. Бе вдигнал крака върху една евтина възглавница; под единия крак на дивана беше пъхнат нагънат вестник, за да не се клати.
	Кенеди погледна месинговия часовник:
	„Скъпи господин кмете, благодарим ви много, че дойдохте да разговаряте с нас днес. За нас беше голяма чест да ви слушаме. Вие сте много добър с нас, децата и учениците, и искаме да ви посветим този подарък, който се надяваме да харесате…“
	Голямата стрелка отбеляза още една минута. След един час, помисли си той, колко още щяха да са мъртви?
	Телефонът иззвъня. Кенеди го погледна равнодушно и остави Джефрис да вдигне.
	— Ало?
	Мълчание.
	— Да. Изчакайте. — Чернокожият подаде слушалката на Кенеди: — Ето нещо интересно.
	Кметът взе слушалката:
	— Да?
	— Кмет Кенеди?
	— Същият.
	— Лен Харди се обажда.
	— Детектив Харди?
	— Да. Някой… някой друг слуша ли?
	— Не. Това е личната ми линия.
	Детективът се подвоуми, после каза:
	— Мислех си… Мислех си за разговора ни.
	Кенеди свали краката си от възглавницата.
	— Продължавай, синко. Къде си?
	— На Девета улица. В щабквартирата на ФБР.
	Последва мълчание.
	— Смело — подкани го кметът.
	— Не мога да стоя повече със скръстени ръце. Трябва да направя нещо. Мисля, че тя греши.
	— Лукас ли?
	— Откриха къде ще е следващият удар. На Гробокопача, убиеца.
	— Така ли? — Кенеди стисна силно слушалката. Направи знак на Джефрис да му даде лист и химикалка. — Къде?
	— В „Риц — Карлтън“.
	— Кой от двата?
	— Не са много сигурни. Вероятно в Пентагон Сити… Но, господин кмете, тя не иска да ги евакуира.
	— _Какво?_
	— Лукас не иска да евакуира хората от хотела. Тя…
	— Чакай. Знаят къде ще е ударът, а тя няма да съобщи на никого, така ли?
	— Не, ще използва гостите като примамка. Няма как иначе да го нарека. Та, замислих се над думите ви. Реших, че трябва да ви се обадя.
	— Постъпихте правилно, полицай.
	— Надявам се, наистина се надявам. Не мога да говоря повече, господин кмете. Просто трябваше да ви го съобщя.
	— Благодаря.
	Кенеди затвори и стана от дивана.
	— Какво ти каза? — попита Джефрис.
	— Знаем коя е следващата цел. „Риц“. Обади се на Реджи, искам колата веднага. И полицейски ескорт.
	— А репортери? — попита Джефрис, докато кметът се отдалечаваше към вратата.
	Кенеди го погледна красноречиво.

	* * *

	Двамата седят в неловко мълчание, рамо до рамо, със скръстени ръце, в хотелската стая на Гробокопача.
	Гледат телевизия.
	Смешно.
	Кадрите са познати на Гробокопача.
	Кадрите са от театъра. Мястото, където трябваше да се развърти, както преди време в гората на Кънектикът, и да изпрати куршумите в милионите листа. Театърът, където _искаше_ да се развърти, където _трябваше_ да се развърти, но не успя.
	Театърът, където… _щрак…_ където страшният човек с издадената челюст и високата шапка искаше да го убие. Не, не той… Където _полицаите_ дойдоха да го убият.
	Той поглежда момчето, момчето гледа телевизия.
	— Мамка му — казва момчето, както изглежда, без никаква причина.
	Също като Памела.
	Гробокопача набира номера на гласовата си поща и чува женския глас:
	— Нямате нови съобщения.
	Затваря.
	Гробокопача няма много време. Поглежда часовника си. Момчето също го поглежда.
	То е слабо и измъчено. Кожата около дясното му око е малко по-тъмна от останалата и Гробокопача знае, че мъжът, когото бе застрелял, много го е бил. Мисли, че се радва, задето е убил онзи мъж. Каквото и да означава „да се радваш“.
	Гробокопача се чуди какво ли ще си помисли човекът, който му казва какво да прави, за момчето. Изрично му бе казал да убива всеки, който види лицето му. А момчето го беше разгледало много добре. На него обаче… _щрак…_ обаче не му се вижда… _щрак…_ справедливо да го убива.
P>
	От ден на ден се аз заричам
	все повече да те обичам.
P$
	Той отива в кухничката и отваря консерва супа. Сипва част от нея в една купичка. Поглежда хилавите ръце на момчето и сипва още. Фиде. Повече фиде. Затопля я на микровълновата печка точно за шейсет секунди. Така е според инструкциите, за да стане супата гореща. Поставя купичката пред момчето. Подава му лъжица.
	Момчето гребва веднъж. После пак. Спира да яде. Поглежда телевизора. Малката му глава с форма на куршум се поклаща, очите му се притварят и Гробокопача разбира, че е уморено. Така правят главата и очите на Гробокопача, когато е уморен.
	Двамата с момчето много си приличат, решава той.
	Гробокопача посочва леглото. Но момчето го поглежда уплашено и не помръдва. Гробокопача посочва дивана и момчето става и отива на дивана. Ляга. Без да откъсва поглед от телевизора. Гробокопача взима одеяло и завива момчето.
	Гробокопача поглежда телевизора. Показват още новини. Той намира канала за реклами. За сандвичи, за коли, за бира.
	Такива неща.
	Той казва на момчето:
	— Как… _щрак…_ как се казваш?
	Момчето го поглежда с полузатворени очи:
	— Тай.
	— Тай — казва Гробокопача. Повтаря си името няколко пъти наум. — Излизам… Излизам навън.
	— Аманал’савърнеш?
	Какво иска да каже? Гробокопача поклаща глава — главата с малка вдлъбнатина над слепоочието.
	— Нали ще се върнеш? — повтаря момчето.
	— Ще се върна.
	Момчето затваря очи.
	Той се замисля какво друго да каже на Тай. Има няколко думи, които му се струва, че иска да му каже, но не си ги спомня. И без това няма значение, защото момчето вече спи. Гробокопача придърпва одеялото.
	Отива при шкафа, отключва го и изважда една кутия патрони. Слага си гумени ръкавици и зарежда два пълнителя за автомата, след това прекарва петнайсет минути в подменяне уплътнението на заглушителя. Пак заключва шкафа.
	Момчето продължава да спи. Гробокопача чува дишането му.
	Поглежда скъсания плик с кученцата. Помисля си да го смачка и да го хвърли, но си спомня, че Тай го гледаше и явно го харесваше. Харесваше кученцата. Гробокопача изглажда плика и го оставя до момчето, така че, като се събуди, докато него го няма, да види кученцата и да не се страхува.
	Гробокопача няма вече нужда от плика с кученцата.
	— Вземи плътен кафяв плик за третия път — му беше заръчал човекът, който му казва какво да прави.
	И Гробокопача ще вземе кафяв хартиен плик.
	Момчето се извърта на дивана, но продължава да спи.
	Гробокопача пъха автомата в кафявия плик, слага си тъмното палто и ръкавици и излиза.
	Качва се на колата си, хубава „Тойота Корола“.
	Обича тези реклами.
	„Оооо, обикновени люде…“
	Обича ги повече от това: „О, какво чувство…“
	Гробокопача знае как да кара. Той е много добър шофьор. С Памела обичаха да карат. Когато тя седеше на волана, караше бързо, когато шофираше той, караше бавно. Нея я глобяваха, а него — никога.
	Той отваря жабката. Вътре има няколко пистолета. Той взима един и го прибира в джоба си.
	— След театъра — беше го предупредил човекът, който му казва какво да прави, — ще изпратят много полицаи да те търсят. Трябва да внимаваш. Помни, ако някой види лицето ти…
	Помня.

	* * *

	Паркър беше с Роби в стаята му. Детето седеше на леглото, Паркър — на люлеещия се стол, купен от един антикварен магазин.
	По пода бяха разхвърляни двайсетина играчки, в стария телевизор бе включено устройство за видеоигри „Нинтендо“. Стените бяха облепени с плакати от „Междузвездни войни“. Люк Скайуокър. Дарт Вейдър…
	„Талисманът ни за вечерта…“
	Кейдж го беше казал, но Паркър се стараеше да не мисли за Кейдж. Нито за Маргарет Лукас. Нито за Гробокопача. Сега четеше на сина си. От „Хобит“.
	Роби слушаше с огромен интерес, въпреки че баща му беше чел приказката неизброими пъти. Винаги я четяха, когато момчето се уплашеше от нещо, заради сцената с побеждаването на свирения дракон. Тази част на книгата му вдъхваше смелост.
	Когато Паркър влезе вкъщи преди по-малко от час, лицето на детето просветна. Той хвана сина си за ръка и го изведе в задния двор. Търпеливо му показа за пореден път, че там няма никой, нито в храстите, нито в гаража. Решиха, че побърканият стар господин Джонсън пак е пуснал кучето, без да затвори вратата на двора си.
	Стефи също прегърна баща си и попита как е приятелят му, онзи в болницата.
	— Добре е — отвърна Паркър.
	Опита да открие някаква истина в твърдението си, но не успя да зърне и частичка. О, чувството за вина на родителите…
	Когато Паркър и Роби тръгнаха към горния етаж, за да четат приказката, Стефи ги изпрати с поглед, пълен със съчувствие. При други обстоятелства щеше да се присъедини към тях, но сега разбра, че трябва да ги остави сами. Паркър бе научил едно нещо за децата си. Може да се боричкат и да се карат, но когато едното преживява трудни моменти (като спомените за Лодкаря например), другото инстинктивно разбира какво трябва да направи.
	— Ще приготвя на Роби изненада за десерт — обяви момиченцето и се шмугна в кухнята.
	Докато четеше, Паркър хвърляше по някой и друг поглед към лицето на сина си. Момченцето седеше със затворени очи и изглеждаше напълно спокойно. (Откъс от „Ръководство за самотния родител“: „Понякога не е нужно да обясняваш нещо на децата си, нито да ги поучаваш, нито да им даваш пример със собственото си поведение. Просто трябва да си с тях. Нищо повече.“)
	— Искаш ли да продължавам? — прошепна той.
	Детето не отговори.
	Паркър остави книгата в скута си и загледа сина си, поклащайки се с люлеещия се стол.
	Съпругата на Томас Джеферсън, Мария, се споминала наскоро след раждането на третата им дъщеря (момиченцето пък починало на двегодишна възраст). Джеферсън никога не се оженил повторно и положил всички усилия да отгледа другите си две деца. Като политик и държавник той често отсъствал от къщи, ситуации, които много мразел. Писмата били начинът да поддържа връзка с децата си. Написал хиляди страници до момичетата, в които им изразявал съчувствие, предлагал им съвети, споделял проблеми и им засвидетелствал обичта си. Паркър познаваше Джеферсън толкова добре, колкото собствения си баща, и знаеше писмата му наизуст. Спомни си едно, от времето, когато Джеферсън бил вицепрезидент, в разгара на жестоки политически борби между враждуващите партии от онзи период.
	„Скъпа Мария, преди два дни получих писмото ти от 21 януари. То озари с ярки лъчи отчаяното ми сърце. Заобиколен от постоянни грижи, злоба и коварство, заточен в щат, където на никое добро дело не се отвръща със същото, аз чувствам радост само когато нещо ме накара да си спомня за семейството си“.
	Докато гледаше сина си, докато слушаше как дъщеря му трака с тигани на долния етаж, той се замисли, както често се случваше, дали се грижи добре за собствените си деца.
	Колко нощи не можеше да спи заради тези тревоги.
	Все пак бе отделил децата от майка им. Това, че съдът и приятелите му (и повечето приятели на Джоан) бяха на мнение, че това е единственото разумно нещо в случая, не го успокояваше ни най-малко. Бе станал самотен баща не по прищявка на злата съдба, както Джеферсън; не, Паркър сам беше взел решението.
	Дали наистина го бе направил заради децата? Или за да избегне собствените си разочарования? Тази мисъл често го измъчваше. Преди да се оженят, Джоан му се беше сторила толкова добра, толкова очарователна. Впечатлението, което създаваше, обаче бе по-скоро театър. Всъщност тя беше самолюбива и пресметлива Менеше настроенията си като дрехи — държеше се страхотно за известно време, после в продължение на дни изпадаше в пристъпи на гняв, подозрения и параноя.
	Като се запозна с Джоан, той тъкмо бе видял колко се променя животът, когато си още млад и родителите ти починат. Границата между теб и смъртта сякаш се стопява. Започваш да търсиш или кой да се грижи за теб, или, както бе в случая с Паркър, за кого да се грижиш.
	„Не мислиш ли, че така е най-добре? Никой да не се грижи за никого. Това е правило. Можеш да си го запишеш“.
	Затова никак не беше чудно, че избра жена, която, макар и красива и очарователна, бе непостоянна в настроенията си и неспособна да се справя сама в живота.
	Естествено, скоро след раждането на хухалите, когато се ожениха и се наложи да поемат по-голяма отговорност и дори да жертват личния си живот, Джоан стана още по-претенциозна и своенравна.
	Паркър опита всичко. Обикаляха по психолози, отделяше й повече време, отколкото на работата си и на децата, опитваше да я развеселява, уреждаше забавления, водеше я на екскурзии, приготвяше закуски и вечери за цялото семейство.
	Между тайните, които Джоан бе скрила от него, обаче беше наследственият алкохолизъм в семейството й и той остана страшно изненадан да открие, че тя пие много повече, отколкото е предполагал. От време на време опитваше да спре и ходеше при лекари, но винаги се проваляше.
	Отчуждаваше се все повече и повече от него и от децата, все по-често запълваше времето си със забавления и капризи. Ходеше на уроци по готварство, купуваше си скъпи коли, пазаруваше безполезни вещи, прекарваше часове в един луксозен спортен клуб (където се запозна с настоящия си съпруг, Ричард). Но винаги успяваше да го измами с обещания да се промени.
	Един ден обаче се случи инцидентът.
	През юни, преди четири години.
	Паркър се прибра от работа в лабораторията на Бюрото и откри, че Джоан я няма. Хухалите бяха поверени на бавачка. Това, само по себе си, не беше нито необичайно, нито обезпокоително. Но когато се качи на горния етаж при децата, веднага забеляза, че нещо не е наред. Стефи и Роби седяха в детската спалня и редяха конструктор. Стефи изглеждаше отпаднала. Погледът й беше замъглен, лицето й — мокро от пот. Паркър забеляза, че е повърнала по пътя за банята. Сложи я да си легне и й премери температурата — беше нормална. Паркър не се изненада, че бавачката не е забелязала, че на Стефи й е лошо. Децата се притесняват, когато повърнат или нацапат гащите, и се крият. Момиченцето, изглежда, криеше и още нещо.
	Момченцето все хвърляше тревожни погледи към раклата за играчки. („Първо наблюдавай очите им — пишеше в «Ръководство за самотни родители». — После слушай какво ти говорят“) Паркър се приближи до раклата и Роби заплака и взе да го моли да не я отваря. Той, разбира се, я отвори. И застина. Пред него лежаха няколко бутилки водка, скрити от Джоан.
	Стефани бе пияна. Беше се опитала да имитира майка си, пиейки водка „Абсолют“ от чашката си с Мечо Пух.
	— Мама каза да не издаваме на никого тайната й — проплака момченцето. — Каза, че ще побеснееш, ако разбереш. Каза, че ще ни се караш.
	Два дни по-късно той подаде молба за развод. Нае добър юрист и уведоми Службата за защита на детето, преди Джоан да подаде фалшива жалба за побой, както предвиждаше адвокатът му.
	Тя се съпротивляваше. Съпротивляваше се с всички сили, но това беше като борба да запази някоя лъскава играчка или спортна кола, не нещо, което ти е по-ценно от живота.
	В крайна сметка, след няколко мъчителни месеца и изразходването на десетки хиляди долари, децата най-после останаха само негови.
	Той бе решил да уреди живота си, за да могат хухалите да заживеят нормално.
	И успяваше — поне през последните четири години. Сега обаче тя отново се беше заела с него и подновяваше опитите да промени решението за настойничество.
	„О, Джоан, защо го правиш? Помислила ли си поне веднъж за тях? Не си ли разбрала, че нашето самолюбие — самолюбието на родителите — трябва да се изпари без следа, щом стане дума за децата ни?“ Ако наистина смяташе, че за Роби и Стефи ще е по-добре да прекарват времето си поравно между него и Джоан, би се съгласил на секундата. Той обаче не мислеше така.
	Смяташе, че това ще е катастрофа за тях. Затова щеше да се бори със зъби и нокти в съда и в същото време да се постарае да им спести вълненията. В такива ситуации човек трябва да воюва на два фронта: да се биеш с врага и да победиш собственото си желание да споделиш болката си с децата. Това обаче е невъзможно.
	— Татко — обади се ненадейно Роби. — Защо спря да четеш?
	— Помислих, че си заспал.
	— Просто клепачите ми си почиваха. Уморени са. Аз обаче не съм.
	Паркър погледна часовника: 19:45. Петнайсет минути до…
	„Не, не мисли за това.“
	— Носиш ли си щита? — попита той сина си.
	— Ето го.
	— И моят е тук.
	Вдигна книгата и отново зачете.


>>	22.

	_19:45_
	Маргарет Лукас заразглежда гостите в хотел „Риц — Карлтън“.
	Двамата с Кейдж стояха близо до входа във фоайето, където се събираха стотици гости за официалните вечери и приеми. Лукас носеше собственоръчно скроено и ушито тъмносиньо костюмче. Беше изработено от скъп вълнен плат и горната част прилепваше плътно по тялото й. Отдолу носеше дълга плисирана пола. Бе предвидила специален процеп на сакото, за да е сигурна, че тежкия „Глок 10“ на бедрото й няма да развали хубавата линия на дрехата. Костюмчето много подхождаше за опера или скъпи ресторанти, но по стечение на обстоятелствата тя го бе носила само на сватби и погребения. Наричаше го „сватбарско гробарския костюм“.
	Осем без петнайсет.
	— Нищо, Маргарет — прозвуча в слушалката й гласът на Си Пи Ардъл.
	Той стоеше на входа откъм гаража и се правеше на подпийнал гуляйджия. Беше в износени дънки и черно кожено яке. На главата си имаше шапка на „Червенокожите“, но не за да му топли, а защо то нямаше коса, която да закрива слушалката на радиостанцията му. Около хотела бяха разположени още шейсет и петима цивилни агенти и носеха повече оръжие, отколкото на оръжейно изложение.
	Търсеха човек, за когото практически не знаеха как изглежда.
	Вероятно бял, вероятно среден на ръст.
	Вероятно със златно кръстче на врата.
	Във фоайето Лукас и Кейдж оглеждаха гостите, портиерите, служителите. Никой не отговаряше на неясната им представа за Гробокопача. Лукас си даде сметка, че ръцете им са вързани.
	— Кажи нещо забавно — прошепна тя.
	— Какво?
	— Набиваме се на очи. Прави се, че ми говориш нещо.
	— Добре — усмихна се широко Кейдж. — Та какво мислиш за Кинкейд?
	Въпросът я свари неподготвена:
	— За Кинкейд ли? Какво имаш предвид?
	— Просто се опитвам да завържа разговор — оправда се той, вдигна рамене. — Какво мислиш за него?
	— Не знам.
	— А, знаеш, знаеш.
	— Умен е, не просто природно интелигентен.
	Кейдж вдигна рамене в знак на съгласие:
	— Добре. Това ми харесва.
	Замълча.
	— Накъде биеш? — попита тя.
	— А, нищо. Нали се правим, че разговаряме.
	Добре.
	„Съсредоточи се…“
	Огледаха още десетина души. Тя отхвърли възможността да са убийци по причини, които чувстваше инстинктивно, но не можеше да обясни.
	„Природно интелигентен…“
	— Добър човек е, а? — изтърси след известно време Кейдж. — Кинкейд, де.
	— Да. Много ни помогна.
	Кейдж се засмя по характерния си начин — сякаш искаше да каже: „Хванах ли те натясно?“.
	— Помогна ни — повтори думите й.
	Пак замълчаха.
	— Загубил родителите си малко след като завършил колежа — продължи високият агент. — После дойде онази битка за родителските права преди няколко години. Жена му е психопат.
	— Сигурно му е било тежко — съгласи се Лукас.
	Изведнъж се шмугна в тълпата. Беше забелязала един посетител с подозрителна подутина под сакото. Бързо позна, че е мобилен апарат, и се върна при Кейдж. Неволно попита:
	— Какво е станало? С родителите му?
	— Катастрофа. Една от онези нелепи случайности. На майка му й открили рак, но успели да й го изрежат навреме. Някакъв камион обаче се врязал в колата им на Деветдесет и пета, когато отивали към „Джонс Хопкинс“ за химиотерапията. Баща му бил професор. Срещали сме се няколко пъти. Симпатичен човек беше.
	— Така ли? — промърмори разсеяно тя.
	— История.
	— Какво?
	— Това преподаваше бащата на Кинкейд. История.
	Пак замълчаха.
	— Искам просто да си бъбрим някакви глупости, Кейдж — заяви накрая Лукас. — Не да ми търсиш гадже.
	— Ама така ли ти прозвуча? И през ум не ми е минало! Само казвам, че човек не среща много хора като Кинкейд.
	— Да, да. Виж, хайде да не се разсейваме, Кейдж.
	— Аз не се разсейвам. И ти не се разсейваш. Той се чуди защо си му толкова сърдита.
	— Много просто. Не се грижеше за собствената си безопасност. Нали му го казах. Разбрахме се. Край.
	— Той е порядъчен човек. Държи на думата си. И е умен, странно нещо е разумът. Да го видиш само как разгадава ребуси!
	— Да. Сигурна съм, че е страхотен.
	„Съсредоточи се.“
	Тя обаче не можеше да се съсредоточи. Постоянно мислеше за Кинкейд.
	Значи в неговия живот имало голяма глава „Нещастни случаи“ — смърт и развод. Своенравна жена и усилия да отгледа сам децата си. Това обясняваше част от онова, което й бе направило впечатление у него. Стените.
	Кинкейд…
	Изведнъж се сети за картичката.
	Картичката от Джоуи.
	От екскурзията, от която никога не се завърнаха — Том и Джоуи бяха при свекъра и свекърва й в Охайо. Точно преди Деня на благодарността. Шестгодишният й син й бе изпратил картичка от летището точно преди да се качат на злополучния самолет. Вероятно не повече от половин час преди машината да се разбие в замръзналите нивя.
	Момченцето обаче не е знаело, че му е нужна марка, за да изпрати картичката. Сигурно я беше пуснало в пощенската кутия, преди баща му да забележи какво прави.
	Пристигна една седмица след погребението. На разноски на получателя. Тя плати и три часа си игра да махне пощенската марка, залепена върху част от писмото на сина й.
	„Много ни е весело, мамо. Баба и аз правихме сладки. Липсваш ми. Обичам те, мамо…“
	Картичка от призрака на сина й.
	В момента беше в чантичката й. Яркочервен залез над Средния Запад. Венчалната си халка държеше при другите бижута, но картичката щеше да носи постоянно със себе си до последния си час.
	Шест месеца след катастрофата Лукас занесе копие от картичката за анализ на почерка на сина си.
	— Който е написал това, е изобретателен и добросърдечен — бе казала специалистката по графоанализ. — Ще порасне хубав мъж. Умен и честен. И ще дарява близките си хора с много любов. Цяло щастие е да имаш такъв син.
	За още десет долара специалистката й записа думите си на касета. Лукас слушаше записа веднъж на няколко седмици. Сядаше в тъмната стая, запалваше свещичка, сипваше си една чаша (или две) и слушаше какъв е щял да бъде синът й.
	И изведнъж Паркър Кинкейд се появява в главната щабквартира на ФБР и важно заявява, че графоанализът е пълна глупост.
	„Хората гледат на карти и говорят с покойните си близки. Това е шарлатанство“.
	„Не е!“ — изкрещя мислено тя. Тя _вярваше_ в думите на специалистката.
	Трябваше да им вярва. Иначе щеше да полудее.
	„Когато имаш деца, сякаш губиш част от разсъдъка си. Те ти го открадват и никога не ти го връщат… Понякога се чудя как родителите не се побъркват“.
	Наблюдението на доктор Евънс. Не се беше издала пред него, но знаеше, че е напълно прав.
	А сега пък Кейдж се опитва да я сватоса. Да, двамата с Кинкейд наистина си приличаха. И двамата бяха умни и високомерни. И двамата бяха загубили нещо в живота си. И двамата си бяха изградили защитни прегради: той — за да се предпази от външни опасности; тя, за да не се затвори дълбоко в себе си, където се таеше най-голямата опасност. И въпреки това инстинктът, който я правеше добро ченге, й подсказваше (по необясними причини), че нямат бъдеще. Тя почти бе успяла да се върне към „нормалния“ живот. Живееше си с кучето Жан-Люк. Имаше някои приятели. Имаше компактдискове. Спортният клуб. Шиенето. Маргарет Лукас обаче бе емоционално закотвена (ако използваме термина на ФБР за човек, който дълго не е просперирал в кариерата).
	Не, тя знаеше, че след тази вечер никога повече няма да види Паркър Кинкейд. И това беше съвсем нормално…
	Слушалката й изпратя:
	— Маргарет… Боже господи.
	Беше Си Пи Ардъл.
	Тя веднага извади пистолета.
	— Престъпникът ли видя? — прошепна силно в микрофона на ревера си.
	— Не. Имаме неприятности. Тук настана страшна суматоха.
	Кейдж също слушаше с ръка на пистолета си. Погледна Лукас и се намръщи.
	— Кметът е тук — продължи Си Пи. — С десетина ченгета и — мамка му! — телевизионен екип!
	— Не! — възкликна Лукас; някои от по-близко стоящите я изгледаха учудено.
	— Включили са прожектори и всякакви други глупости. Тук е истински цирк!
	— Идвам веднага.

	* * *

	— Господин кмете, това е федерална операция. Ще ви помоля да напуснете веднага.
	Намираха се на закрития паркинг. Лукас веднага забеляза, че входът е платен. Това означаваше, че номерата на всички коли са записват и следователно Гробокопача нямаше да мине оттук — съучастникът му не би позволил да оставят каквото и да било свидетелство за посещението си. Кметът Кенеди и проклетите му спътници обаче се бяха насочили точно към главния вход, където убиецът веднага щеше да забележи униформените полицаи.
	И, за бога, _телевизионен екип_!
	Кенеди погледна отвисоко Лукас. Беше с глава над нея.
	— Трябва да изведете гостите на хотела — заяви той. — Да ги евакуирате. Когато убиецът се появи, оставете ме да говоря с него.
	Лукас се направи, че не го е чула, и се обърна към Си Пи:
	— Някой от тях успя ли вече да влезе в хотела?
	— Не, спряхме ги.
	— Евакуирайте ги! Изведете ги! — не млъкваше Кенеди.
	— Не можем да го направим. Гробокопача ще разбере, че нещо не е наред.
	— Е, тогава поне ги пратете по стаите им.
	— Помислете малко, кмете. Повечето от тях не са отседнали в хотела. Те са местни жители, дошли за приемите и официалните вечери.
	Лукас погледна към главния вход на хотела и улицата отпред. Нямаше много хора — магазините бяха затворени за празниците.
	— Може да се появи всяка минута — прошепна гневно тя. — Налага се да ви помоля да напуснете.
	Помисли дали да не добави „сър“, но не го направи.
	— Тогава ще се наложи да се обърна към по-висша инстанция. Кой ви е началник?
	— Аз — обади се Кейдж. Изгледа студено кмета. — Тук нямате никакви правомощия.
	— Кажете тогава кой е _вашият_ началник.
	— Някой, с когото няма да ви е много приятно да разговаряте, повярвайте ми.
	— Оставете аз да преценя.
	— Не — отсече Лукас; погледна часовника си. — Гробокопача може да влезе в сградата всеки момент. Нямам време да се разправям с вас. Заповядвам вие и хората ви да напуснете веднага!
	Кенеди погледна помощника си… как се казваше? Май беше Джефрис. Един репортер снимаше целия разговор.
	— Няма да позволя на ФБР да рискува живота на всички тези хора. Ще…
	— Агент Ардъл, арестувайте кмета.
	— Не можете да го арестувате — възрази Джефрис.
	— Напротив, може — сряза го гневно Кейдж; раменете му направо затанцуваха. — И вас може да арестува.
	— Раз карай го — нареди Лукас.
	— В ареста ли?
	Лукас се замисли:
	— Не. Само остани с него и го дръж далеч от нас, докато не свърши операцията.
	— Ще извикам адвоката си и…
	Гневът я заслепи. Тя го погледна в очите и насочи пръст към гърдите му:
	— Кмете, това е _моя_ операция и вие ми пречите. Ще ви оставя да си тръгнете в компанията на агент Ардъл или, бог ми е свидетел, ще ви изпратя в ареста. От вас зависи.
	Последва мълчание. Лукас отмести очи от кмета, заоглежда внимателно паркинга, тротоарите, тъмните ъгли. Никаква следа от някой, който може да бъде Гробокопача.
	— Добре — склони Кенеди. Кимна към хотела: — Но ако тази вечер се пролее кръв, на вас ще ви тежи на съвестта.
	— Такава ми е работата — отвърна тя; спомни си, че същото бе казала и на Кинкейд. — Хайде, Си Пи.
	Агентът придружи кмета до лимузината му. Джефрис загледа злобно Лукас, но тя му обърна гръб и двамата с Кейдж се върнаха в хотела.
	— По дяволите! — изруга Кейдж.
	— Не, мисля, че всичко е наред. Не вярвам Гробокопача да е забелязал нещо.
	— Не това имах предвид. Помисли само: щом Кенеди знае, че сме тук, значи информацията е изтекла отнякъде. Кой, но дяволите, мислиш, че се е разприказвал?
	— О, много добре знам кой е.
	Тя извади телефона си и набра.

	* * *

	— Детектив — изсъска Лукас; с мъка сдържаше гнева си, — знаеш, че информацията за тактическите операции е строго секретна. Би ли ми изтъкнал основателна причина да не те изправя на съд за това, което си направил?
	Тя очакваше Лен Харди да отрича или поне да измисли някакво тъпо оправдание, че е сгрешил или че са го подмамили, но за нейна изненада той отвърна рязко:
	— Прави каквото щеш, но Кенеди искаше възможност да преговаря с престъпника и аз му я дадох.
	— Защо?
	— Защото ти си готова да жертваш живота на… колко — десет души? Двайсет?
	— Ако така ще спра убиеца — да!
	— Кенеди каза, че ще преговаря с него. Ще го убеди да вземе парите. Той…
	— Знаеш ли, че се появи с някакъв скапан телевизионен екип?
	— Какво? — заекна Харди.
	— Телевизионен екип. Всичко е било театър за пред медиите. Ако Гробокопача беше видял прожекторите и униформените полицаи… просто щеше да си тръгне и да намери друга мишена.
	— Той твърдеше, че искал да говори с него. Не предполагах, че ще го използва да си вдига имиджа.
	— Е, точно за това искаше да го използва.
	— Гробокопача…
	— Не мисля, че е видял нещо.
	Последва кратко мълчание. Харди въздъхна:
	— Съжалявам, Маргарет. Просто исках да направя нещо. Не исках да загиват повече хора. Съжалявам.
	Лукас стисна по-силно апарата. Знаеше, че трябва да го изгони, да го изрита от екипа. Вероятно да докладва и пред Полицейската дисциплинарна комисия. Представи си обаче как младият мъж се връща унил в дома си, дом, тих като онзи, в който се бе прибирала всяка вечер през годината след смъртта на Том и Джоуи — тишина, от която болеше, сякаш любимият ти е ударил плесница. Той щеше да прекара нощта сам, съкрушен от тъга по Ема — любимата жена на границата между живота и смъртта.
	Харди явно усети колебанието й, защото помоли:
	— Няма да се повтори. Дай ми шанс…
	— Добре, Лен. Ще говорим по-късно.
	— Благодаря, Маргарет.
	— Трябва да продължаваме с операцията.
	Тя изключи рязко телефона и ако Харди каза нещо друго, не го чу. Върна се във фоайето на „Риц — Карлтън“.
	Лукас за втори път извади пистолета, скри го отстрани под сакото си и започна да обикаля из тълпата. Кейдж потропа по часовника си. До осем оставаха пет минути.

	* * *

	Те гледаха тъмните води през парапета и се шегуваха за „Титаник“, ядяха скаридите и оставяха пилешките дробчета, говореха за вино и за лихви, и за предстоящи избори, и за политически скандали и гафове.
	Повечето мъже носеха смокинги или официални костюми, повечето жени бяха в тъмни рокли, стигащи на два сантиметра над дъските на палубата.
	— Не е ли красиво? Вижте само каква гледка.
	— Ще видим ли фойерверките?
	— Къде се загуби Ханк? Отмъкна ми бирата.
	На яхтата имаше стотина развеселени пасажери. Корабчето разполагаше с три палуби и четири бара. Сред празничната тълпа цареше оживление.
	Адвокати и лекари, откъснали се за няколко часа от проблемите на клиентите и пациентите си. Родители, отдъхващи си от грижите покрай децата. Любовници, замечтали се за празна каюта.
	— … и какво ще прави чух, че щял да се кандидатира, но избирателите не стрували защо му трябва о ами Сали Клер Том наистина ли са наели тази къща в Уорънтън е не знам как могат да си го позволят…
	Минутите течаха, наближаваше осем.
	Всички бяха щастливи.
	Приятни хора, които се наслаждават на пътуването, наслаждаваха се на компанията на приятелите си.
	Радваха се на гледката, която щеше да им се разкрие, когато започнат фойерверките, радваха се на възможността поне една вечер да празнуват далеч от столицата.
	Радваха се на любезното отношение на екипажа и келнерите на борда на луксозната яхта „Рици лейди“, която царствено се поклащаше край кея на река Потомак, на три километра южно от моста на Четиринайсета улица.


>>	23.

	_20:05_
	Роби бе сменил Дж. Р. Р. Толкин с видеоиграта.
	Вече не изглеждаше разтревожен и Паркър не издържаше повече — изгаряше от любопитство да научи за Гробокопача и за последното му нападение. Бяха ли успели Кейдж и Лукас? Бяха ли го открили?
	Бяха ли го убили?
	След сложни маневри около играчките по пода той слезе на долния етаж, където Стефи и г-жа Кавано готвеха в кухнята. Момиченцето стържеше съсредоточено нещо от една тенджера. Беше направила коледно дръвче от карамелизирани пуканки, посипано с оцветена в зелено захар. Произведението й стоеше леко наклонено в една чиния на кухненския плот.
	— Красиво с, хухал — похвали я Паркър.
	— Опитах да й сложа и сребърни топчета, но изпадаха.
	— На Роби много ще му хареса.
	Той понечи да тръгне към кабинета си, но забеляза тъга по лицето й. Прегърна я:
	— Братчето ти е добре, знаеш ли?
	— Знам.
	— Съжалявам, че стана така тази вечер.
	— Всичко е наред.
	Което, разбира се, означаваше, че нещо не е наред.
	— Утре ще се забавляваме… Но, слънчице, знаеш ли, моя приятел… Трябваше да го видя.
	— О, знам.
	— Така ли?
	— Познавам. Понякога целият си тук, а понякога част от теб е някъде другаде. Като се прибра тази вечер, разбрах, че част от теб е някъде другаде.
	— Утре целият ще съм тук. Казаха, че ще вали сняг. Искаш ли да отидем да се пързаляме?
	— Да! Може ли да направя какао?
	— Даже се надявах да направиш.
	Той прегърна дъщеричката си, после влезе в кабинета, за да се обади на Лукас. Не искаше детето да чуе разговора.
	През прозореца обаче забеляза нещо да се движи по тротоара. Някакъв човек.
	Бързо се приближи до прозореца и погледна навън. Не видя никого — само някаква непозната кола.
	Бръкна в джоба си и напипа студения пистолет на Лукас.
	О, само не отново… Сети се за Лодкаря и онази ужасна нощ.
	„Револверът гърми прекалено силно…“
	На вратата се звънна.
	— Аз ще отворя — извика рязко той.
	Хвърли поглед в кухнята; Стефи примигна изненадано. Отново резките му действия разтревожиха едно от децата. Нямаше обаче време да я успокоява.
	С ръка в джоба той погледна през стъклото на вратата и видя един агент на ФБР, когото помнеше отпреди няколко часа. Отдъхна си, опря глава в касата. Пое си дълбоко въздух, за да се успокои, и отвори вратата с трепереща ръка. На стълбите се появи втори агент. Паркър си спомни обещанието на Лукас да изпрати двама души да го пазят.
	— Агент Кинкейд?
	Той кимна. Погледна през рамо, за да се увери, че Стефи не може да ги чуе.
	— Маргарет Лукас ни изпрати да пазим семейството ви.
	— Благодаря. Само спрете колата колкото може по-далеч. Не искам да тревожа децата.
	— Разбира се, сър.
	Той погледна часовника си. Отдъхна си. Ако Гробокопача бе нанесъл поредния си удар, Кейдж и Лукас щяха да се обадят. Може би вече бяха хванали мръсника.
	— Убиецът от метрото? — попита той. — Гробокопача. Хванаха ли го?
	Погледите, които си размениха двамата агенти, го накараха да потрепери.
	О, не…
	— Ами, сър…
	Телефонът в къщата зазвъня. Госпожа Кавано вдигна.
	— Убиецът се качил на една увеселителна яхта край брега на Потомак. Убил единайсет, ранил повече от двайсет. Мислех, че знаете.
	О, господи, не…
	Започна да му се повдига.
	„Аз тук чета книжки на децата, докато хората загиват.“
	„Да живееш на улица «Сезам»…“
	— Агент Лукас? Добре ли е? А агент Кейдж?
	— Да, сър. Изобщо не са били близо до яхтата. Открили някаква улика, която сочела към „Риц“, затова решили, че Гробокопача ще нанесе удара си по някой от хотелите на веригата. Допуснали обаче грешка. Яхтата се казва „Рици лейди“. Лош късмет, нали?
	— Охраната стреляла — добави другият агент — и това изплашило убиеца. Така че можеше да бъде и по-зле. Не успели обаче да го улучат, поне така мислят.
	„Лош късмет…“
	Не, това не е никакъв късмет. Когато не успееш да разрешиш някоя загадка, това не е заради лошия късмет.
	„Три сокола…“
	Той чу гласа на г-жа Кавано:
	— Господин Кинкейд?
	Погледна в стаята.
	„Единайсет убити…“
	— Търсят ви по телефона.
	Паркър влезе в кухнята и взе слушалката. Очакваше да чуе Кейдж или Лукас.
	Мекият баритон с приятен тембър обаче не му беше познат:
	— Господин Кинкейд?
	— Да? Кой е?
	— Казвам се Слейд Филипс, от „ВЛПТ Нюз“. Господин Кинкейд, правим специално предаване за убийствата в навечерието на Нова година. Според източник, пожелал да остане анонимен, вие сте играли ключова роля в разследването и вероятно сте отговорен за изпращането на силите на ФБР по грешна следа в хотел „Риц — Карлтън“, докато убиецът е бил избрал друга мишена. Ще се включим в ефир в девет. Искаме да ви дадем възможност да споделите вашата гледна точка. Имате ли нещо да кажете?
	Паркър си пое рязко въздух. Стори му се, че сърцето му спира за момент.
	Това беше… Джоан щеше да разбере. Всички щяха да разберат.
	— Господин Кинкейд?
	— Няма какво да кажа.
	Той затвори, но не уцели вилката. Телефонът падна с трясък на пода.

	* * *

	Гробокопача се връща в уютната си стая.
	Мисли си за яхтата — където се развъртя като… _щрак…_ като между червени и жълти листа и стреля с автомата си, и стреля, и стреля, и стреля…
	Гледаше как хората падат и крещят, и бягат. Такива неща.
	Не беше като в театъра. Не, не, този път улучи много. Това ще хареса на човека, който му казва какво да прави.
	Гробокопача заключва вратата на стаята и първото, което прави, е да отиде при дивана и да погледне Тай. Момчето още спи. Одеялото е паднало и Гробокопача отново го завива.
	Гробокопача включва телевизора и вижда кадри от „Рици лейди“. Отново вижда мъжа, когото познава… _щрак…_ кмета. Кметът Кенеди. Той стои пред яхтата. Облечен е в хубав костюм, с хубава вратовръзка, странно е, че носи такива хубави дрехи при толкова жълти чували с трупове зад гърба му. Говори пред микрофона, но Гробокопача не чува какво казва, защото е изключил звука на телевизора, за да не събуди Тай.
	Той продължава да гледа известно време, но по телевизията не показват никакви реклами. Той е разочарован и изгася апарата.
	Мисли си: „Лека нощ, кмете.“
	Започва да опакова нещата си, без да бърза.
	Мотелите са хубави, мотелите са забавни.
	Идват да ти чистят стаята всеки ден, взимат ти мръсните кърпи и ти носят чисти. Дори Памела не го правеше. Тя умееше да гледа цветя и да прави разни неща в леглото. Такива… _щрак, щрак…_ неща.
	Умът му прещраква, куршуми тракат из че… чер… черепа му.
	Спомня си, по неизвестна причина, за Рут.
	— О, Господи, не — бе възкликнала Рут. — Недей!
	На него обаче му бяха казали да го направи — да забие дълго парче стъкло в гърлото й — и той го направи. Тя се сгърчи, преди да умре. Това си спомня сега. Гърчовете на Рут.
	Да се гърчи като на Коледа, дванайсети месец, двайсет и пето число, едно-две-две-пет, когато той правеше супа за Памела и й даваше подаръка.
	Той поглежда Тай. Ще вземе момчето… _щрак…_ със себе си на Запад. Човекът, който му казва какво да прави, беше обещал да се обади, след като свършат във Вашингтон, и да му съобщи къде ще идат след това.
	— Къде ще бъде? — бе попитал Гробокопача.
	— Не знам. Може би на Запад.
	— Къде е Запад?
	— Калифорния. Може би Орегон.
	— О.
	Гробокопача няма представа къде са тези места.
	Понякога обаче, късно през нощта, с пълен със супа стомах и усмихнат на смешните реклами, той си мисли за Запад и си представя какво ще прави там.
	Сега, докато си събира багажа, той решава задължително да вземе момчето със себе си. На Запад… _щрак…_
	Да, добре ще е. Хубаво ще е. Забавно.
	Ще ядат супа и сос с люти чушки и ще гледат телевизия. Може да каже на момчето за рекламите.
	Памела, жената на Гробокопача, с цвете в ръка и златен кръст между гърдите, обичаше да гледа реклами с него.
	Нямаха обаче дете като Тай, което да гледа с тях.
	— Аз? Дете от теб? Човече, да не си се… _щрак…_ да не си се побъркал? Защо просто не се _махнеш_? Защо си още тук? Взимай си шибания подарък и да те няма. Марш. Още ли…
	_Щрак…_
	— Още ли да ти повтарям? Чукам се с Уилям от години. За _пръв_ път ли го чуваш? Целият град знае, само ти не си разбрал. Ако исках да имам бебе, щях да зачена от _него_.
P>
	Но още, още те обичам.
P$
	— Какво правиш? О, Гос…
	_Щрак…_
	— … поди. Остави го.
	Спомените притичват като плъхове през черепа на Гробокопача.
	— Не, недей! — пищеше тя, вперила поглед в ножа. — Недей!
	Той обаче го направи.
	Заби ножа в гърдите й, точно под златния кръст, който й беше подарил същата сутрин, сутринта на Коледа. Каква хубава червена роза разцъфва върху блузата й! Той отново забива ножа в гърдите й и розата става по-голяма.
	И — цялата в кръв в кръв в кръв — Памела тича към… къде? Къде? Към шкафа, да, към шкафа на горния етаж. Кърви и пищи:
	— О Господи. Господи. Господи…
	Памела пищи, вдига пистолета, насочва го към главата му, ръката й разцъфтява като хубава жълта роза и той усеща удар в слепоочието.
P>
	Още, още те обичам…
P$
	След време се събуди.
	Първото, което видя, бяха грижовните очи на човека, който му казва какво да прави.
	_Щрак, щрак…_
	Сега се обажда на гласовата си поща. Няма съобщения.
	_Къде_ се загуби този човек, който му казва какво да прави?
	Няма обаче време за мислене дали е весел или тъжен, каквото и да означава това. Има време само да се приготви за последния удар.
	Гробокопача отключва шкафа. Взима втория автомат, също „Узи“. Слага си миризливите гумени ръкавици и започва да зарежда.
	Този път с два автомата. И без пликове. Два автомата и много, много куршуми. Човекът, който му казва какво да прави, го накара този път да застреля повече хора, отколкото е застрелял през целия си живот.
	Защото това ще е последната минута от последния час от последната нощ на годината.


>>	24.

	_20:55_
	Запотен, Паркър Кинкейд нахълта в лабораторията за анализ на документи на ФБР.
	Лукас излезе напред да го посрещне. Лицето й бе по-бледо отпреди.
	— Получих съобщението ти — каза тя. — Този репортер, Филипс, се е добрал до един от хората ни в куриерската служба. Някак си е узнал истинското ти име.
	— Нали _обещахте_.
	— Съжалявам, Паркър. Съжалявам. Информацията не е изтекла оттук. Не знам как е станало.
	Доктор Евънс и Тоби Гелър мълчаха. Знаеха какво става, но като гледаха изражението на Паркър, явно не искаха да се намесват. Кейдж го нямаше в стаята.
	Паркър им се беше обадил по мобилния телефон, докато хвърчеше със запалена сигнална лампа (беше я взел на заем от агентите пред дома си) от Феърфакс към центъра. Умът му трескаво работеше. Как да намали пораженията от тази катастрофа? Бе искал само да помогне, да спаси няколко живота. Това беше единственият му мотив, да спаси няколко деца. А ето какво ставаше сега…
	Сега щяха да го лишат от собствените му деца.
	„Краят на света…“
	Представяше си какъв кошмар щеше да настане, ако Джоан успее да получи дори само частични родителски права върху децата. Скоро щеше да й писне да се прави на майка. Ако не наеме детегледачка, щеше да ги оставя сами. Щеше да им се кара. Щеше да се наложи сами да си търсят какво да ядат, сами да си перат дрехите. Той бе отчаян.
	Защо изобщо се беше _замислил_ върху молбата на Кейдж?
	На близката маса бе поставен малък телевизор. Паркър го включи. Рекламите свършиха и на екрана се появиха усмихнатите лица на новинарския екип на ВЛПТ.
	— Къде е Кейдж? — попита гневно Паркър.
	— Не знам — отвърна Лукас. — Сигурно някъде на горния етаж.
	Не можеше ли да се преместят в друг щат? — мислеше отчаяно той. Не, Джоан нямаше да се откаже и съдът във Вирджиния пак щеше да упражни правомощията си.
	На екрана онзи мръсник Филипс вдигна очи от купчина листове и погледна камерата с престорена загриженост.
	— Добър вечер. Аз съм Слейд Филипс… Единайсет души пяха убити и двайсет и деветима — ранени, преди час в третото от серията нападения на престъпника, тероризиращ тази вечер Вашингтон. Ще представим специален репортаж с извънредни интервюта с близки на жертвите и с представители на полицията. Освен това ВЛПТ разполага с уникален запис от последното местопрестъпление, от яхтата, закотвена край брега на Потомак.
	Паркър стисна юмруци.
	— ВЛПТ научи също така, че полицията и агентите на ФБР са били изпратени по погрешка в един хотел, където се е смятало, че ще бъде следващият удар на убиеца. В резултат на това в близост до яхтата са останали прекалено малко служители на реда, за да реагират по съответен начин на нападението. Не се знае със сигурност кой е виновен за този провал, но информирани източници ни… ни докладваха…
	Гласът на Филипс заглъхна. Той извъртя глава, вероятно за да чуе някого в малкия микрофон в ухото си. Погледна в дясно от камерата и леко се намръщи. Последва кратка пауза, след което явно се примири с това, което му бяха казали, и издекламира:
	— Информирани източници ни съобщиха, че кметът на Федералния окръг Колумбия Джералд Д. Кенеди е бил задържан от федералните власти, вероятно във връзка с несполучливата операция… Сега от мястото на последния удар предава Черил Вандовър. Черил, бихте ли ни казали…
	Кейдж влезе в лабораторията и изключи телевизора. Паркър затвори очи.
	— Господи — промълви.
	— Съжалявам, Паркър. Стават гафове. Аз обаче ти бях обещал нещо и държа на думата си. И друго — никога не ме питай как съм постигнал _това_. _Определено_ няма да ти хареса. И така, имаме още един шанс. Да пипнем този негодник. И този път — без провали!

	* * *

	Лимузината спря пред кметството плавно като яхта в тиха вода.
	Сравнението никак не харесваше на кмета, но нямаше как да не го направи. Тъкмо се връщаше от брега на Потомак, където бе утешавал оцелелите и беше огледал разрушенията, причинени от Гробокопача.
	Високата му, стройна жена, Клер, седеше до него. Бяха удивени как куршумите са раздробили палубите, стените на каютите и масите. Можеше само да гадае какво са причинили на телата на жертвите.
	Той се наведе и изключи телевизора.
	— Как може? — прошепна Клер, имайки предвид намека на Филипс за мистериозната връзка на Кенеди с убийствата на яхтата.
	Уендъл Джефрис се наведе и подпря лъскавата си глава с ръце:
	— Филипс… вече му платих. Аз…
	Кенеди му даде знак да мълчи. Очевидно помощникът му бе забравил за огромния, плешив федерален агент на предната седалка. Подкупването на журналисти без съмнение се преследваше по някой федерален закон.
	Да, Джефрис бе платил на Слейд Филипс двайсет и петте хиляди долара. И не, никога нямаше да си ги получат обратно.
	— Каквото и да стане — каза Кенеди на жена си и помощника си, — няма да назнача Филипс за прес секретар.
	Каза го, както винаги, със съвършено сериозен тон и на двамата им бе нужно известно време, за да осъзнаят, че се шегува. Клер се засмя. Джефрис продължаваше да гледа като ударен с мокър парцал.
	Смешното беше, че Кенеди вече никога нямаше да има прес секретар. _Бившите_ политици не се нуждаят от такъв сътрудник. Идеше му да закрещи.
	— Какво ще правим сега? — попита Клер.
	— Ще пийнем по нещо и ще отидем на тържеството на Съюза на учителите афроамериканци. Кой знае? Гробокопача все пак може да се появи и да поиска парите. Все още има шанс да се срещнем лице в лице.
	Клер поклати глава:
	— След случилото се на яхтата? Не можеш да му се довериш. Ще те убие.
	„Надали може да ме усмърти толкова, колкото медиите тази вечер“ — помисли си Кенеди.
	Клер напръска твърдата си коса с парфюм от едно шишенце. Кенеди обожаваше тази миризма. Действаше му успокоително. Жизнената петдесет и девет годишна жена с остър поглед бе негов главен съветник още от първите му стъпки в политиката преди години.
	— Много ли зле ще ти се отрази това? — попита тя.
	— По най-лошия възможен начин.
	Клер кимна и постави ръка върху крака на съпруга си.
	Помълчаха известно време.
	Той кимна към минибара и попита ненадейно:
	— Има ли тук някакво шампанско?
	— Шампанско ли?
	— Ами да. Да започнем с празнуването на позорното ми падение още сега.
	— Едно време искаше да преподаваш — отбеляза тя. Намигна му и добави: — Професор Кенеди.
	— И ти също, професор Кенеди. Ще поискаме съседни зали в „Уилям и Мери“.
	Тя се усмихна и отвори минибара на лимузината.
	На Джери Кенеди обаче изобщо не му беше до смях. Преподавателската практика щеше да е провал. Високоплатена работа в адвокатска кантора на Дюпон Съркъл щеше да е провал. Кенеди чувстваше, че смисълът на живота му е да довърши тази битка докрай. Да превърне това парче блатиста земя в по-добро място за малчуганите, родени тук. А това можеше да стане с осъществяването на „Проект за бъдещето“. Сега всичките му надежди рухнаха.
	Той погледна жена си. Тя се смееше.
	Посочи минибара:
	— „Гало“ и „Будвайзер“.
	Какво друго да има във Вашингтон?
	Кенеди отвори вратата и излезе на хладния нощен въздух.

	* * *

	Автоматите най-после са заредени.
	Изолацията на използвания заглушител е сменена, на втория автомат е монтиран друг.
	Гробокопача, в уютната си стая, проверява джоба си. Я да видим. Има един пистолет у себе си и още два в жабката на колата. И много, много патрони.
	Гробокопача занася куфара си до колата. Човекът, който му казва какво да прави, го беше успокоил, че стаята е платена. Когато стане време да си ходи, просто си тръгва.
	Той прибира купичките си за супа, чиниите и чашите в един кашон и го занася в тойотата на обикновения човек.
	Гробокопача се връща в стаята, гледа слабичкия Тай няколко минути, отново се чуди къде… _щрак…_ къде е Запад, после го загръща с одеялото. Занася детето, леко като кученце, до колата и го поставя на задната седалка.
	Гробокопача сяда зад волана, но не запалва двигателя веднага. Обръща се, за да погледа още малко момчето. Завива краката му с одеялото. Момчето носи скъсани маратонки.
	Спомня си нечий глас. Чий? На Памела ли? На Уилям ли? На човека, който му казва какво да прави, ли?
	— Спи…
	Чакай, чакай, чакай.
	— Спи… _Щрак, щрак._
	Изведнъж няма никаква Памела, нито Рут с парче стъкло в гърлото, нито човек, който му казва какво да прави. Има само Тай.
	— Спи спокойно — казва Гробокопача на неподвижното момче.
	_Тези_ бяха думите, които искаше да му каже.
	Не е сигурен какво точно означават, но въпреки това ги казва.
P>
	В съня си името ти сричам,
	че още, още те обичам.
P$
	Той запалва двигателя. Дава мигач и включва фаровете, след това се вмъква между другите коли.


>>	25.

	_22:05_
	Мястото на последния удар.
	„… място, което ти показах — черн…“
	Паркър Кинкейд стоеше с ръце на кръста пред черната дъска в лабораторията за анализ на документи. Взираше се в главоблъсканицата пред себе си: „… място, което ти показах — черния…“
	— Черния какво? — замисли се на глас доктор Евънс.
	Кейдж вдигна рамене. Лукас говореше по телефона с криминолозите, участващи в огледа на „Рици лейди“. Затвори и съобщи на останалите от екипа, че както можеше да се очаква, уликите били съвсем малко. Бяха открили гилзи с някакви отпечатъци. Сега щели да ги вкарат в компютърната система за сравняване на отпечатъци и да изпратят резултатите по електронната поща. Други веществени доказателства не бяха открити, Свидетелите говореха за бял мъж на неопределена възраст с тъмно палто. Носел кафяв хартиен илик, в който вероятно бил автоматът. Бяха открили и някакви влакна. Криминолозите предполагаха, че са от плика, но и в това нямало нищо особено, което да ги насочи към източника.
	Паркър се огледа:
	— Къде е Харди?
	Кейдж му разказа за инцидента в „Риц“.
	Паркър кимна към Лукас:
	— Изгони ли го?
	— Не, но го направи на пух и прах — отговори Кейдж. — После му даде втори шанс. Сега е в библиотеката на долния етаж. Опитва да се реваншира.
	Паркър погледна Гелър. Младият агент се взираше в екрана, докато компютърът напразно се опитваше да възстанови текста след „черн“. Хартията след тази дума бе по-силно повредена, отколкото на реда за „Рици лейди“.
	Паркър направи няколко крачки, после спря. Загледа отново черната дъска. Имаше мъчителното чувство, че малко му остава да отгатне за какво става дума. Въздъхна.
	Докато крачеше, се бе приближил до Лукас.
	— Синът ти… добре ли е? — попита тя тихо.
	— Да. Само малко се беше разтревожил.
	Лукас кимна. На близкия монитор се появи съобщение: „Имате ново писмо“. Тя се приближи, за да го прочете. Поклати глава:
	— Отпечатъците върху гилзите са от един от пасажерите. Събирал си сувенири. Пак нищо.
	Тя натисна бутона за запаметяване на съобщението.
	Паркър загледа екрана:
	— Кара ме да се чувствам безполезен.
	— Кое?
	— Електронната поща. Като специалист по документите имам предвид. О, благодарение на нея хората пишат повече, но…
	— Но в наши дни не се пише толкова на ръка.
	— Да.
	— Жалко. Толкова добри улики се губят.
	— Вярно е. Но за мен не това е тъжното.
	— Тъжно ли?
	Тя го погледна изпитателно. Очите й вече не бяха студени, но това ненаучно определение сякаш я смущаваше, особено изказано от Паркър Кинкейд.
	— За мен — обясни той — почеркът е част от характера на човека. Като чувството за хумор или въображението. Помисли само, това е единственото, което остава след смъртта ни. Написаното може да остане стотици години след нас. Хиляди. Чрез него ние най-пълно се приближаваме до безсмъртието.
	— Част от характера на човека ли? Ама нали каза, че графоанализът бил шарлатанство.
	— Не, искам да кажа, че написаното все пак е отражение на душата на човека. Няма значение как са изписани думите или какво казват, дори да са грешни и безсмислени. Важен е самият факт, че на някого са му дошли наум и ръката му ги е отразила на хартия. За мен това е истинско чудо.
	Тя го слушаше с наведена глава, с поглед, забит в пода.
	— Винаги съм смятал, че почеркът е отпечатък на сърцето и душата — добави Паркър.
	И се изсмя мислено на последното си изказване. Очакваше Лукас отново да изпадне в някой от характерните си пристъпи. Случи се обаче нещо странно. Маргарет Лукас кимна и бързо отмести поглед. За момент Паркър си помисли, че на монитора се е появило ново съобщение. Такова обаче нямаше. Той виждаше лицето й в екрана и му стори, че в очите й проблясват сълзи. Не беше очаквал такова нещо от Маргарет Лукас, но тя наистина плачеше.
	Понечи да я попита какво не е наред, но тя рязко се отдръпна и се приближи към стъклата с останките от бележника на престъпника. Без да му дава възможност да се поинтересува защо плаче, тя попита:
	— Тези лабиринти? Мислиш ли, че в тях може да е закодирано нещо? Дали могат да ни насочат към някоя следа?
	Той не отговори. Продължи да я наблюдава. Тя се извърна рязко и повтори:
	— Какво мислиш за лабиринтите?
	Паркър сведе очи към обгорените листове. Само психопатите зашифроват съобщения в криптограми, а дори и те го правят рядко. Паркър обаче реши, че си струва да провери; и без това нямаше какво повече да направят. Постави стъклата с останките от бележника върху шрайбпроектора.
	Лукас застана до него със скръстени ръце.
	— Какво търсим? — поинтересува се Кейдж.
	— Дали в чертите не са скрити някакви букви — отвърна Лукас.
	— Добро предположение — похвали я Паркър.
	Тя вече започваше да разбира от ребуси. Огледаха внимателно рисунките. Не откриха обаче нищо.
	— Може да е карта — предположи тя.
	Също добра идея.
	Всички се взряха в рисунките. Като началник на регионалното управление Лукас знаеше наизуст картата на града. Чертите на лабиринта обаче не й напомняха за разположението на улиците в никой квартал.
	Гелър погледна пак компютъра си. Поклати глава.
	— Работата с анаграмата не действа. Листът е прекалено силно овъглен, не мога да възстановя буквите.
	Паркър се изправи пред черната дъска.
	— Налага се да действаме по класическия начин.
	„… черн…“
	— Някаква организация на афроамериканци? — предположи Евънс.
	— Възможно е. Спомни си обаче, че престъпникът е бил високоинтелигентен. Образован.
	Кейдж се намръщи:
	— Е, и какво?
	Лукас отговори вместо Паркър:
	— Думата „черн“ е с малка буква. Ако е имал предвид организация, вероятно щеше да го напише с главна.
	— Точно така — потвърди Паркър. — Мисля, че става дума за нарицателно име. Възможно е да е имал предвид черната раса, но се съмнявам да става дума за определена организация.
	— Не забравяйте обаче — предупреди Кейдж, — че също така обича да ни подвежда.
	— Вярно е — съгласи се Паркър.
	„Черн…“
	Паркър се приближи до работната маса и се вгледа в бележката. Постави ръце от двете й страни. Вгледа се в Сълзата на дявола. Взря се в тъмното мастило.
	„Какво знаеш? — попита я той мълчаливо. — Какво искат да ни кажеш? Какви тайни криеш? Какво…“
	— Открих нещо — чу се глас откъм вратата.
	Всички се обърнаха.
	Детектив Лен Харди се втурна в лабораторията с няколко листа в ръка. Беше задъхан, спря и си пое въздух:
	— Права беше, Маргарет. Не ме бива да стрелям, нито да разследвам престъпления. Никой обаче не е по-добър в търсенето на информации. И така, реших, защо да не опитам? Открих някои сведения за името. Гробокопача. — Остави книжата на бюрото и огледа останалите от екипа. — Съжалявам за онази случка. С кмета. Всичко оплесках. Просто исках да направя нещо, за да спася онези хора.
	— Няма нищо, Лен — прекъсна го Лукас. — Кажи какво си открил.
	— Като търсехте информацията за прозвището, в кои картотеки проверихте? — обърна се Харди към Евънс.
	— Където обикновено правим справки — отвърна лекарят; звучеше, сякаш се оправдава.
	— Системата за анализ на изключително жестоки престъпления; картотеката на Нюйоркското полицейско управление; „Джон Джей“?
	— Да.
	— Много добре, но сетихте ли се за _некриминални_ бази данни? Най-сетне го открих. В картотеката на Катедрата по история на религията в Кеймбриджкия университет. — Харди отвори бележника си. — Помните ли онази групировка от шейсетте в Сан Франциско, която споменахте? „Гробокопачите“.
	— Да, проверих ги, но те са били несериозна организация.
	— Напротив. Били са радикално нелегално политическо и социално движение с център в Хайт Ашбъри. Четох за убежденията и историята им. Излиза, че са се кръстили на името на една английска организация от седемнайсети век. Която е била доста по-радикална. Борили са се за премахването на частната собственост върху земята. Ето най-важното. Те са били повече икономическа и социална организация, но са имали връзки с друга група, която упражнявала политическа дейност. Била е доста по-активна, дори екстремистка. Наричали са се „Истинските уеднаквители“.
	— „Уеднаквители“ — промърмори Кейдж. — Доста зловещо.
	— Целели са да управляват народните маси чрез контрол върху висшата класа и местната власт.
	— Какво ни интересува това? — попита Лукас.
	— Може да ни помогне да разберем коя е следващата цел на убиеца. Върху кого би нанесъл удар, ако иска да контролира обществото?
	— Преди да отговорим на този въпрос — намеси се Паркър, — трябва да разберем какво го кара да напада обществото.
	— Религиозни подбуди? — предположи Гедър. — Спомнете си разпятието.
	— Възможно е — съгласи се Евънс, — но повечето религиозни фанатици не биха пожелали пари; по-скоро ще искат половин час ефирно време по Си Ен Ен.
	— Може би е имал зъб на някого — предположи Паркър.
	— Да. Отмъщение — измърмори Лукас.
	— Някой се е отнесъл несправедливо с него и той иска да си върне.
	Евънс кимна:
	— Има логика.
	— Кой обаче? Кой може да го е предизвикал? — замисли се на глас Харди; отново погледна бележката.
	— Дали не са го уволнили несправедливо? — запита се Кейдж. — Някой недоволен работник?
	— Не — отсече Евънс, — ако беше психопат, можеше да убива по тази причина. Той обаче не е бил психопат. Бил е умен и уравновесен човек.
	— Големи пари, големи компании, големи риби… — изхриптя Гелър.
	— Чакай — не се съгласи Харди, — в такъв случай нямаше ли да нанесе удара си в Ню Йорк, не във Вашингтон?
	— Той е действал вече там — напомни Кейдж. — В Уайтплейнс.
	Харди обаче поклати глава:
	— Не. Спомнете си, Уайтплейнс, Бостън, Филаделфия. Това са само междинни спирки. Големият финал е тук. Защо точно Вашингтон? Какво толкова има тук?
	— Правителството — отговори му Паркър. — Затова е тук.
	Харди кимна:
	— „Гробокопачите“ също са действали против местната власт. Значи може изобщо да не е свързано с висшата класа. — Погледна Евънс: — Може целта му да е федералното правителство.
	— Това е — съгласи се Лукас. — Това трябва да е.
	— Правителството сигурно е отговорно за някаква несправедливост към него — предположи Паркър, огледа останалите: — Имате ли идеи каква?
	— Идеология? — замисли се на глас Кейдж. — Може да е комунист или член на някаква дясна групировка.
	Евънс поклати глава:
	— Не, досега щеше да разтръби наляво и надясно исканията си. Сигурно причината с лична.
	Лукас и Харди се спогледаха. На Паркър му се стори, че и на двамата им е хрумнала една и съща мисъл.
	— Смъртта на някой любим човек — каза детективът.
	Лукас кимна.
	— Възможно е — съгласи се психологът.
	— Добре — намеси се Кейдж. — Какво може да е станало? Кой е умрял? Защо?
	— Екзекуция? — предположи Харди.
	Кейдж поклати глава:
	— В столицата рядко се прилага смъртно наказание. Повечето такива присъди се изпълняват в провинцията.
	— Несполучлива спасителна акция на бреговата охрана — вметна Гелър.
	— Много малко вероятно — отхвърли предложението Лукас.
	— Катастрофа с кола на правителството, пиян държавен служител, който по невнимание е застрелял някого, нещастен случай в някой парк… дипломати… — започна да гадае Харди.
	— Военните — предложи Кейдж. — В повечето смъртни случаи, свързани с федералната власт, вероятно са замесени военните.
	— Само че в армията има сигурно стотици нещастни случаи на година — възрази Лукас. — Кога да се е случило? При учения? При военни действия?
	— „Пустинна буря“?
	— На колко години е изнудвачът? — попита Паркър.
	Лукас взе предварителния доклад на съдебния лекар.
	— Между четирийсет и петдесет — обяви.
	„Черн…“
	Изведнъж на Паркър му стана ясно:
	— Черната стена.
	Лукас кимна:
	— Мемориала на загиналите във Виетнам.
	— Някой познат е бил убит във Виетнам — обяви Харди. — Брат, сестра. Може жена му да е била медицинска сестра.
	— Това е било преди трийсет години — възрази Кейдж. — Може ли такова нещо да се проявява чак сега?
	— О, разбира се — отвърна Евънс. — Ако престъпникът не се е лекувал, за да овладее гнева си, омразата му постоянно се е увеличавала. А навечерието на Нова година е време за взимане на решения и хората често предприемат спонтанни действия, дори разрушителни. В тази нощ се извършват повече самоубийства от всяка друга през годината.
	— О, господи! — възкликна Лукас.
	— Какво?
	— Току-що си дадох сметка, че Мемориалът е в Мол. Тази нощ там ще се съберат двеста хиляди души. За зарята. Трябва да затворим тази част на парка.
	— Тълпата вече е там — отбеляза Паркър. — Хората отиват няколко часа по-рано.
	— За бога — промълви Кейдж, — трябват ни хора. Обади се на Арти, пазача на служебния вход, и го накарай да свика спешно по вътрешната уредба всички свободни агенти в сградата за инструктаж във фоайето.
	Лукас се свърза с Джери Бейкър и нареди да разположи подчинените си в северозападната част на Мол. След това изпрати съобщение на пейджъра на заместник-началника на Бюрото. Той й се обади веднага. Тя поговори известно време с него, после затвори. Обърна се към останалите от екипа:
	— Заместник-началникът ще дойде всеки момент. Ще го посрещна долу и ще го поставя в течение. Ще се срещнем при Мемориала.
	Кейдж облече палтото си. Гелър се изправи и провери оръжието си. Пистолетът изглеждаше не на място в ръцете му, свикнали повече с компютърната мишка.
	— Чакай, Тоби — спря го Лукас. — Ти се прибираш вкъщи.
	— Ама аз мога…
	— Това е заповед. Достатъчно работа свърши за днес.
	Той опита да се противи, но накрая Лукас надделя — макар че се наложи да му обещае, че ще му се обади, ако пак им потрябва компютърен специалист.
	— Ще си взема лаптопа — заяви той. Не можеше да си представи да бъде на повече на три крачки от компютър.
	Лукас се обърна към Харди:
	— Благодаря, детектив. Дяволски добра работа свърши.
	Той се усмихна:
	— Съжалявам, че оплесках нещата с кмета. Той…
	Тя махна в знак, че приема извиненията. Усмихна се леко:
	— Всичко е тип-топ. — После добави: — Още ли искаш да участваш в акция тази вечер?
	— О, и още как.
	— Добре, но стой по-назад. Кажи ми сериозно… Наистина ли можеш да стреляш?
	— Разбира се. И съм доста точен… ако няма вятър.
	Младият детектив облече шлифера си.
	Паркър също вдигна якето си. Пистолетът тежеше в джоба му. Лукас му хвърли подозрителен поглед.
	— Идвам — отвърна той на мълчаливия й въпрос.
	— Не е нужно, Паркър. Всичко е наред. Достатъчно направи тази вечер.
	Той се усмихна:
	— Само се прицелваш и стреляш, нали?
	Тя се подвоуми, после повтори:
	— Само се прицелваш и стреляш.

	* * *

	Господи, я ги виж!
	Десет-двайсет агенти изскочиха от щабквартирата.
	Хенри Чизман отпи за последно от бутилката „Джим Бийм“ и я хвърли на задната седалка на смърдящата на дим и уиски кола. Смачка цигарата си в препълнения пепелник.
	Те се втурнаха към возилата си и колите една по една забръмчаха и потеглиха с пълна скорост.
	Той не ги последва. Още не му беше дошло времето. Продължи да чака, търпелив като усойница.
	След това на вратата се показа високият среброкос агент, Кейдж. Погледна назад. И, да! Ето го и него, Паркър Кинкейд.
	Чизман не беше казал на агентите от ФБР всичко за себе си. Всъщност бе работил като журналист през по-голямата част от живота си и беше доста добър. Умееше да чете мислите на хората не по-зле от патрулиращо ченге. И докато те, без съмнение, изследваха движенията на ретините му и интонацията на гласа му в стаята за разпити, той провеждаше свой собствен анализ. Макар и без постиженията на съвременните технологии и доста по-интуитивни, неговите тестове бяха не по-малко точни от тестовете на Бюрото. На първо място, реши, че Джеферсън изобщо не е Джеферсън. Когато преди няколко часа агентът излезе от щабквартирата, Чизман изпрати номера на колата му на един частен детектив в Хартфорд, Кънектикът, за да научи истинското му име. След обикновено търсене в Интернет стана ясно, че този човек е бивш началник на Отдела за анализ на документи на ФБР.
	Щом Бюрото използва бивш агент като консултант, сигурно бе добър. Това означаваше, че си струва да проследи него. Не бюрократа Кейдж. Не безчувствената Лукас.
	Кинкейд спря, за да си закопчее коженото яке, огледа се и се качи в една кола без отличителни знаци заедно с Кейдж и един друг агент или полицай, млад мъж със сериозно лице, облечен в шлифер. Сложиха сигнална лампа на контролното табло и потеглиха с пълна скорост на югозапад — към Мол.
	Чизман лесно се присламчи зад кервана от коли, които се движеха толкова бързо, че никой не му обърна внимание. Около Осемнайсета улица и булевард „Конститюшън“ обаче движението бе така натоварено и тълпата — толкова гъста, че агентите се принудиха да спрат и продължат на бегом към Мол. Чизман не изоставаше.
	Кейдж и Кинкейд застанаха рамо до рамо и заоглеждаха тълпата. Кинкейд посочи западния край на паметника на загиналите във Виетнам, Кейдж кимна към източния. Разделиха се и тръгнаха всеки в избраната посока, мъжът с шлифера се затича към „Конститюшън“.
	Чизман бе едър мъж и не беше в много добра физическа форма. Въздухът едва проникваше в задръстените му бели дробове; сърцето му думкаше като газово бутало. Въпреки това той доста лесно смогваше да следи Паркър Кинкейд. Спря само за момент — за да премести пистолета си от мокрия от пот колан в джоба на палтото си.


>>	26.

	_23:20_
	Палтото на Гробокопача тежи.
	Тежат автоматите.
	Тежат пълнителите със стотиците патрони .22-ри калибър…
	_Щрак, щрак…_
	… .22-ри калибър за пушка внимание изстреляният куршум може да прелети разстояние от километър и половина да не се разрешава на деца да стрелят без надзора на възрастен човек…
	Гробокопача никога не би направил такова нещо — да позволи на деца да стрелят без надзора на възрастен човек.
	Дори на Тай. Никога, никога, никога на Тай.
	Два добре уплътнени заглушителя. С памук и гума, памук и гума.
	Ти си ти си ти си най-добрият…
	Автоматите са във вътрешните джобове на хубавото черно или синьо палто, коледния му подарък от Памела. Един от пистолетите от жабката на тойотата му е в десния външен джоб на палтото. В левия има още четири пълнителя.
	Без пликове, без кученца…
	Той стои в един тъмен ъгъл и никой от хората наблизо не го забелязва. Оглежда се за полицаи и агенти. Не се виждат никакви.
	Тай спи на задната седалка на колата, на една пряка оттук. Когато Гробокопача го остави, момчето бе свило подобните си на крехки клонки ръце на гърдите си.
	Това го тревожи най-много — ако полицията открие огън, Гробокопача ще се наложи да стреля с пистолетите без заглушители и Тай ще се събуди. И тогава няма да „спи спокойно“.
	Тревожи се също, че момчето може да настине. Температурите продължават да падат. Гробокопача обаче си спомня, че е завил Тай с онова одеяло. Нищо няма да му стане. Той спи. Децата винаги са добре, щом спят.
	Той стои сам и гледа хората, които съвсем скоро ще умрат. Обажда се по мобилния телефон и жената, която звучи като Рут преди случката с парчето огледало, казва:
	— Нямате нови съобщения.
	Значи може да убие тези хора.
	Ще нападат по земята като сухи листа.
	_Туп, туп, туп, туптуптуп…_
	Той ще… _щрак…_ ще се развърти като пумпал, като играчка, каквато Тай може би иска да има, и ще разпръсне куршумите из тълпата. Куршумите от двата автомата.
	След това ще се върне в колата и ще провери съобщенията си и ако човекът, който му казва какво да прави, още не се е обадил, двамата с Тай ще заминат и ще карат, докато не намерят… _щрак…_ не намерят Калифорния.
	Някой ще му каже къде се намира.
	Не би трябвало да е много трудно да я открие. Намира се някъде на Запад. Така е запомнил.

	* * *

	Дали Гробокопача не е зад него?
	Отпред?
	Отстрани?
	Паркър Кинкейд се отдели от останалите агенти и започна отчаяно да обикаля в голям кръг Мемориала на загиналите във Виетнам. Загуби се в тълпата. Търсеше човек с тъмно палто. С плик. С кръстче.
	Прекалено много хора. Хиляди. Десет хиляди.
	Кейдж беше от другата страна на Мемориала. Лен Харди — на булевард „Конститюшън“. Бейкър и останалите агенти оглеждаха тълпата от другата страна на Мол.
	Паркър понечи да спре няколко посетители и да ги насочи на безопасно място към една групичка полицаи.
	Изведнъж си даде сметка, че мисълта му е замъглена.
	„Главоблъсканиците. Спомни си главоблъсканиците.“
	„Три сокола ядат пилетата на един фермер…“
	Тогава разбра грешката си. Не търсеше на правилното място. Отстъпи встрани от пътя на тълпата и огледа района около паметника. Спомни си лабиринтите на изнудвача и осъзна, че престъпникът е знаел, че след третия удар агентите ще имат все някакво описание на Гробокопача. Сигурно е казал на убиеца да не се приближава към паметника по алеите, където могат да го забележат по-лесно; казал му е да се промъкне между дърветата.
	Паркър се извъртя и бързо се шмугна в една групичка явори и вишни. Към Мол прииждаха още хора, но той не направи опит да ги спре и да ги накара да напуснат района. В момента работата му не беше да помага, да се грижи, да успокоява. Сега не изпълняваше ролята на баща, сега бе ловец — също като в онази нощ преди толкова години, когато се промъкваше из дома си в търсене на Лодкаря. С оръжие в ръка!
	Сега търсеше плячката си.
	Търсеше безличния мъж с тъмното палто.
	Мъжът със златното кръстче.

	* * *

	Хенри Чизман вървеше на десетина метра зад Кинкейд, когато бившият ФБР агент внезапно се завъртя и се шмугна сред група дървета.
	Чизман го последва, като в същото време не преставаше да оглежда морето от хора.
	Каква хубава мишена за Гробокопача!
	Чизман стискаше пистолета си с дуло, насочено към земята. Никой не забелязваше оръжието му: хората бяха разсеяни и се чудеха какво става — защо всички тези полицаи и федерални агенти ги гонят от парка?
	Кинкейд мина уверено между дърветата; Чизман го следваше на около шест-седем метра. Въпреки това, понеже навсякъде се мотаеха хора (десетки заставаха между него и Кинкейд), специалистът по почерците не подозираше, че го следят.
	Бяха на десетина метра от черната стена, когато Чизман забеляза един мъж с тъмно палто да се показва иззад някакво дърво. Движеше се внимателно, плахо, сякаш се криеше от някого. После обаче се запъти към Мемориала, с прекалено уверена походка, с наведена глава, с очи, насочени към земята без видима причина, сякаш не иска да го забележат. Шмугна се в тълпата недалеч от Кинкейд.
	Чизман се затича след него.
	Изведнъж Кинкейд се обърна. Погледна Чизман, после отмести очи, после пак го погледна и се намръщи, сякаш лицето му е познато, но още не се сеща откъде. Чизман се извърна и се скри зад неколцина едри мъже с хладилна чанта. Реши, че се е изплъзнал на Кинкейд. Зае се отново с издирването, с търсенето на мъжа с тъмното палто.
	Къде…
	Да, да, ето къде е! Мъж около четирийсетте, без никакви особени белези. Разкопча палтото си и огледа тълпата със замъглен поглед.
	И тогава Чизман видя нещо да проблясва. Нещо златисто на врата на непознатия.
	„Има златно кръстче…“
	Агентите в бара бяха казали, че Гробокопача носи златно кръстче.
	„Ето го, значи — помисли си Чизман. — Месарят, Разплакващия вдовици, Дявола…“
	— Хей! — извика някой.
	Чизман се обърна. Беше Кинкейд.
	„Сега е моментът. Сега!“
	Чизман вдигна пистолета си и го насочи към целта.
	— Не! — изкрещя Кинкейд при вида на оръжието. — Не.
	Чизман обаче нямаше добра видимост. Хората бяха прекалено много. Той подскочи настрани и се втурна сред тълпата, събаряйки няколко души. Отново изгуби от поглед Кинкейд.
	На шест-седем метра отпред Гробокопача (без да подозира за присъствието на двамата мъже) оглеждаше тълпата като ловец — голямо ято диви гъски.
	Чизман си проправи път през група младежи.
	— Какво, по дяволите, правиш, човече?
	— Хей…
	Чизман не им обърна внимание. Къде беше Кинкейд? _Къде?_
	Все още нямаше пряка видимост! Прекалено много хора.
	Палтото на Гробокопача се разтвори. В един от големите му вътрешни джобове се видя черен картечен пистолет.
	„Никой не го забелязва! — помисли си Чизман. — Сякаш е невидим.“
	Никой не подозира. Семейства, деца, въпреки че убиецът минава само на крачки от тях…
	Тълпата като че ставаше по-гъста. Полицаите насочваха всички към булевард „Конститюшън“, но много от хората оставаха — за да виждат по-добре фойерверките, предположи Чизман.
	Гробокопача присвиваше очи, търсеше добра позиция за стрелба. Качи се на едно възвишение.
	Кинкейд се появи от тълпата.
	Чизман вдигна пистолета.


>>	27.

	_23:40_
	Лимузината спря зад Мол, близо до трибуната за дипломати и членове на Конгреса.
	Кметът Кенеди и жена му слязоха, Си Пи Ардъл ги последва.
	— Нужно ли е да вървите по петите ни като куче? — попита го Клер.
	— Такива са заповедите. Разбирате ли?
	Клер вдигна рамене.
	„Дали разбирам ли?“ — помисли си Кенеди. Разбираше, че на практика е арестуван, че не може да се появи на обществено място в собствения си град, без някой да го следи по петите.
	Всяка надежда, че ще спаси кариерата си, увехна, достатъчно бе да види погледите на близкостоящите посетители. След репортажа на Слейд Филипс всички сякаш смятаха Кенеди за съучастник на Гробокопача.
	Проблеснаха светкавици, запечатвайки мрачните им образи, които утре щяха да бъдат показани във вестниците с надписа „Кметът и г-жа Джери Кенеди“. Той махна за поздрав на някои от гостите на официалната трибуна и тактично отбягна разсеяните забележки от рода на „Къде се губиш?“ или „Как си, Джери?“. Всъщност никой не се интересуваше от отговорите — всички бързаха да се дистанцират от бъдещия _бивш_ кмет.
	Запитаха го: „Чухме, че нямало да идваш на зарята, Джери. Какво те води насам?“
	Клер го накара да дойде.
	Секретарката на Съюза на учителите афроамериканци се беше обадила да го посъветва да не идва на срещата, на която бе предвидено да държи една от ключовите речи, защото „може би така щяло да е по-добре за всички“.
	Той с удоволствие щеше да се прибере вкъщи, но на Клер й дойде по-добра идея:
	— Хайде да се напоркаме и да отидем на проклетата заря.
	— Не знам, скъпа.
	— Е, аз знам. Ти не си от тия, дето бързо подвиват опашка. Излез с вдигната глава.
	Той се замисли и си даде сметка, че това е най-умната идея, която е чул тази вечер. Клер извади бутилка „Мое“ и двамата я пресушиха по пътя насам.
	Докато си проправяха път сред тълпата около трибуната, Кенеди се здрависа с конгресмен Лейнър, който очевидно веднага позна какъв е агент Ардъл — надзирател.
	Лейнър вероятно реши, че каквото и да каже, ще прозвучи като злорадство, затова наведе глава и прошепна:
	— Клер, колко си красива тази вечер.
	— Благодаря, Пол — отвърна тя, после кимна на мълчаливата г-жа Лейнър: — Здравей, Манди.
	— Джери, какви са последните новини за разследването? — попита конгресменът.
	— Все още чакам да ме уведомят.
	— Заповядайте тук, господин кмете — покани го един разпоредител; посочи един празен ред оранжеви сгъваеми столове зад другите официални гости. Хвърли поглед към едрия агент: — За вашия приятел също има място.
	— Не, не — отклони поканата Кенеди. — Можем да седнем и на стълбите.
	— Не, моля ви…
	Кенеди обаче, поне засега, можеше да взима и сам някои решения. Махна на Лейнър и разпоредителя, постла сакото си на най-горното стъпало за Клер и седна до нея. Си Пи Ардъл разбираше какво неудобство представлява присъствието на федерален агент за кмета, затова се настани на известно разстояние встрани.
	— Обичах да се разхождам тук като дете — сподели той.
	Това изненада Кенеди: повечето федерални агенти идват от други райони на страната.
	— Тук ли сте израснали?
	— Да. И пари да ми дават, не бих се преместил в Мериленд или Вирджиния.
	— Къде е домът ви, агент Ардъл? — поинтересува се Клер.
	— Близо до зоологическата градина. Почти на булеварда.
	Кенеди се засмя леко. Като ще е затворник, поне тъмничарят да е местен жител.
	Сгрят от шампанското, Кенеди се намести по-близо до Клер и я хвана за ръката. Загледаха парка. Впериха очи в стотиците хиляди хора наоколо. Кенеди с радост забеляза, че на трибуната няма микрофон. Не искаше да слуша никакви речи. Не искаше никой да му завира микрофон в лицето — Господи, какво можеше да им каже? Искаше само да седи до съпругата си и да гледа как фойерверките се пръскат над града. Да забрави мъките от изминалия ден. В обръщението до убиеца той бе казал, че денят е последен за годината, но очевидно днес идваше краят и на много други неща: на шансовете му да помогне на града например, на живота на много от гражданите му.
	И краят на кариерата му като кмет: Лейнър и другите привърженици на връщането на Окръга под юрисдикцията на Конгреса вероятно щяха да използват случая с Гробокопача, за да поискат свалянето му — може би с обвинения за възпрепятстване на разследването или нещо подобно. Като прибавим и скандала с Отдела по образованието, Кенеди щеше да изхвърчи от кабинета си след броени месеци. Уендъл Джефрис и всичките му останали сподвижници щяха да бъдат разчистени скоропостижно. Това щеше да е краят на „Проект за бъдещето“.
	Краят на всичките му надежди за Окръга. Бедният му град щеше да се върне с още десет години назад. Може би следващият кмет…
	Изведнъж Кенеди забеляза нещо странно. Посетителите на парка сякаш се движеха целенасочено на изток, сякаш някой ги е подкарал като стадо натам.
	Той се обърна към Клер, за да сподели наблюденията си, но тя изведнъж се сепна.
	— Какво е това? — попита.
	— Кое?
	— Изстрели — заяви тя. — Чувам изстрели.
	Кенеди погледна небето да не би зарята да е започнала по-рано. Видя само тъмно, облачно небе, просечено от паметника на Вашингтон.
	Тогава чуха писъците.

	* * *

	Изстрелите, които бе произвел Чизман, изпълниха задачата си.
	Когато си даде сметка, че никой не вижда Гробокопача и че няма да успее да хване убиеца на мушка, той стреля два пъти във въздуха, за да накара хората да се разпръснат и да му осигурят видимост към престъпника.
	Гърмежите изплашиха тълпата. С вой и писъци всички се разбягаха, някой блъсна Гробокопача и той се свлече на колене. След секунди районът пред паметника се изпразни.
	Чизман забеляза и Кинкейд, той се хвърли на земята и измъкна малък пистолет от джоба си. Не беше видял Гробокопача — някакъв вечнозелен храст му пречеше.
	Това бе добре дошло за Чизман. Искаше _той_ да застреля убиеца.
	Гробокопача се надигна бавно. Картечният пистолет бе изпаднал от джоба му и той се огледа наоколо. Забеляза Чизман и застина. Това бяха най-странните очи, които журналистът бе виждал някога.
	Бяха по-безизразни от очите на животно. Който и да беше поръчителят на убийствата (оня, който сега лежеше в моргата), той не беше изтъкан само от злина. Сигурно имаше чувства, мисли, желания. Той _можеше_ да стане по-добър, съвестта му, заключена дълбоко в душата му, _можеше_ да проговори.
	Но Гробокопача? Не. Тази машина не можеше да изпитва разкаяние. Тя носеше само смърт.
	„Убиец с човешки разум и дяволско сърце…“
	Гробокопача погледна пистолета в ръката на Чизман. После отново вдигна очи към лицето на журналиста.
	Кинкейд се изправи и закрещя на Чизман:
	— Хвърли оръжието, хвърли оръжието!
	Чизман не му обърна внимание и насочи пистолета към Гробокопача. Заговори с треперещ глас:
	— Ти…
	Откъм Гробокопача обаче се чу лек гърмеж. В палтото му се появи дупка. Чизман почувства силен удар в гърдите, свлече се на колене. Стреля, но не улучи.
	Гробокопача извади малък пистолет от джоба си. Насочи го към гърдите на Чизман и стреля още два пъти.
	Чизман залитна назад.
	Падна върху студената земя. В стената на Мемориала се отразяваха далечни светлини.
	— Ти…
	Опита отново да напипа пистолета си… Но къде беше той? Сигурно го бе изпуснал.
	Къде, къде?…
	Кинкейд се втурна да търси прикритие, огледа се объркано. Чизман видя как Гробокопача се приближава бавно към автомата си, как го вдига и изстрелва един откос към Кинкейд, който в същия момент се хвърля зад едно дърво. Гробокопача се затича приведен сред храстите към бягащата тълпа.
	Чизман заопипва земята за пистолета си.
	— Ти… ти… ти…
	Ръката му се отпусна безжизнена…

	* * *

	Много малко хора…
	_Щрак, щрак…_
	Смешно…
	Много малко хора има наоколо, лежат на земята, оглеждат се. Уплашени са. Гробокопача може лесно да ги застреля, но полицаите ще го забележат.
	— Последния път убий колкото можеш повече — бе заръчал човекът, който му казва какво да прави.
	Но колко е „колкото можеш повече“?
	Един, два, три, четири, пет…
	Гробокопача не мисли, че човекът, който му казва какво да прави, е имал предвид половин дузина. „Последната минута на последния час на по…“
	Затова той тича след тях, прави това, което трябва да прави, преструва се на уплашен, тича, както тичат останалите — приведен. Такива неща.
	Ти си… ти си… ти си най-добрият.
	„Кой беше онзи човек? — чуди се той. — Не беше полицай. Защо се опитваше да ме застреля?“
	Гробокопача е скрил… _щрак… щрак…_ автомата под палтото, под палтото, което обича, защото е подарък от Памела.
	Някой крещи наблизо, но явно не на него, затова той не му обръща внимание. Никой не го забелязва. Той тича по тревата, покрай дърветата и храстите, покрай широката улица — булевард „Конститюшън“. Там има автобуси и коли и хиляди, хиляди хора. Ако се добере до тях, ще успее да убие стотици.
	Той вижда музей, като онзи, в който е изложена картината на входа към ада. Музеите са забавни, мисли си той. На Тай ще му хареса в музеите. Може би, когато отидат в Калифорния, на _Запад_, ще посетят някой музей заедно.
	Чуват се още викове. Хората бягат. Навсякъде е пълно с мъже, жени и деца. С полицаи и агенти. Носят автомати „Узи“ или „Мак 10“ или, _щрак_, пистолети като на Гробокопача и като на дебелия човек, който се опита да го застреля. Тези мъже и жени обаче не стрелят, защото не знаят по кого. Гробокопача се слива с тълпата.
	_Щрак, щрак…_
	Колко още трябва да пробяга, за да се добере до повече хора?
	Сигурно още стотина крачки.
	Той тича към тях. Така обаче се отдалечава от Тай — от колата, паркирана на Двайсет и втора улица. Това не му харесва. Той иска да привършва със стрелбата и да се връща при момчето. Когато настигне тълпата, ще се развърти като въртележка, ще гледа как хората падат като листата в горите на Кънектикът, после ще се върне при момчето.
P>
	Когато пак по пътя тичам,
	аз още, още те обичал.
P$
	Ще се върти, върти, върти…
	Те ще падат, както бе паднала Памела с червената роза на гърдите си и с жълтото, блестящо цвете в ръка.
	Ще падат, падат, падат…
	Още хора с пистолети тичат по тревата.
	Изведнъж, наблизо, той чува тътен, бумтене, гърмежи и тракане.
	По него ли стрелят?
	Не, не… Я, гледай!
	Над него в небето разцъфват цветя. Цветя от дим и искри, червени и жълти. Също така сини и бели.
	Фойерверки.
	Часовникът му изпиука.
	Полунощ е.
	Време е да стреля.
	Гробокопача обаче още не може да стреля. Няма достатъчно хора.
	Гробокопача продължава да тича към тълпата. Може да застреля _неколцина_, но това не е достатъчно, за да зарадва човека, който му казва какво да прави.
	_Бум…_
	Един куршум изсвистява над главата му. Сега наистина някой стреля по него.
	Крещи.
	Двама мъже с якета на ФБР агенти вдясно от Гробокопача са го видели. Те стоят пред дървената трибуна, украсена с червени, сини и бели панделки, каквито има и дебелото бебе Нова година.
	Той се обръща към тях и стреля с автомата през палтото. Не иска да го прави — да прави още дупки на хубавото тъмно палто, което му подари Памела, — но се налага. Не може да позволи на никого да види автомата.
	Мъжете се хващат за лицата и за вратовете, сякаш ги жилят пчели, и падат.
	Гробокопача се обръща и продължава да тича след тълпата.
	Никой не е видял как застрелва агентите.
	Остават му още стотина метра и ще попадне сред много хора, ще се оглежда като всички останали, ще търси убиеца, ще търси спасение. И тогава може да стреля, да стреля, да стреля.
	Да се върти като въртележка в горите на Кънектикът.


>>	28.

	_00:00_
	Когато първите куршуми се забиха в дъските около Джери Кенеди, той издърпа Клер от трибуната и я накара да легне на студената земя.
	Сам залегна до нея откъм посоката, от която идваха куршумите.
	— Добре ли си, скъпа? — изкрещя.
	— Добре съм! — Гласът й бе станал писклив от страх. — Какво става?
	— Някой стреля. Сигурно е той! Убиецът, сигурно е тук!
	Останаха свити един до друг. Миришеше на пръст, трева и разлята бира.
	На платформата имаше един ранен — младият разпоредител. Един куршум го беше улучил, когато конгресмен Лейнър потърси укритие зад него. Изглежда нямаше други пострадали. Повечето куршуми изсвистяха, без да засегнат никого. Убиецът стреляше по двамата агенти пред трибуната, не по хората върху нея.
	Сега Кенеди видя, че двамата агенти са мъртви.
	Вдигна поглед и забеляза Си Пи Ардъл с черния пистолет в ръка да гледа празното пространство отпред. Стоеше изправен, дори не се беше навел.
	— Агент Ардъл! — изкрещя Кенеди. — Ето го там! Ето го!
	Агентът обаче не стреля. Кенеди се изправи на стълбите към трибуната и го дръпна за крачола:
	— Ще избяга. Стреляйте!
	Едрият агент държеше пистолета пред себе си, сякаш се цели.
	— Ардъл!
	— Ъммм.
	— Какво чакате?
	Си Пи Ардъл обаче продължаваше да гледа тревата.
	След това бавно се завъртя. Погледна на север, после на изток, после на юг… Погледна Мемориала на загиналите, после дърветата, паметника на Вашингтон, знамето зад трибуната.
	— Ъммм.
	Агентът се завъртя още малко, докато завърши пълен кръг, и падна по гръб, вперил безжизнен поглед в небето. Чак сега Кенеди забеляза, че горната част на черепа му липсва.
	— О, Господи!
	Клер потрепери. От главата на мъртвия агент по стълбите рукна кръв, само на сантиметри от лицето й.
	Агентът избоботи нечленоразделно за последен път и избълва кървава пяна от устата си. Кенеди хвана ръката му. Тя потръпна леко. После замря.
	Кенеди се изправи. Погледна към подиума, зад който се криеха Лейнър, помощникът му и един друг конгресмен. В парка цареше мрак — не бяха включили лампите заради фойерверките, но на светлината на фаровете на полицейските коли Кенеди много добре виждаше каква суматоха е настанала.
	— Какво, по дяволите, търсиш в моя град, Гробокопачо? — изсъска той. После закрещя: — Какво търсиш тук!
	— Джери, лягай — замоли го Клер.
	Той обаче остана прав и продължи да оглежда околността, опитвайки да различи тъмната фигура на убиеца.
	Къде беше? Къде?
	Тогава видя някакъв мъж в сенките, вървеше бързо покрай един ред вишневи дървета към „Конститюшън“.
	Всеки момент щеше да се добере до тълпата в източната част на Мол.
	Кенеди се изправи и измъкна пистолета от ръката на мъртвия агент.
	— О, Джери, недей — проплака Клер. — Не! Извикай помощ.
	— Няма време.
	— Не…
	Тя заплака тихо.
	Кенеди спря и се обърна към нея. Погали я по бузата с лявата си ръка и я целуна по челото, както правеше винаги, преди да загаси лампата и да си легне до нея. След това прескочи един млад политик и жена му, залегнали на тревата, и се втурна към булеварда.
	„Ще получа удар — помисли си, — ще получа удар и ще умра…“
	Въпреки това не спря да тича.
	Заобикаляха го познати гледки: паметника на Вашингтон, голите вишневи дървета, кулата на Смитсъновия институт, сивите неоготически постройки на музеите, туристическите автобуси…
	Кенеди се задъхваше, но продължаваше да тича.
	Гробокопача бе на трийсетина метра напред. Двайсет и осем метра…
	Двайсет метра.
	Убиецът приближаваше тълпата. Извади черен автомат изпод палтото си.
	От дърветата вляво на Кенеди се чу гърмеж. После друг, още два.
	„Да! — помисли си Кенеди. — Видели са го!“
	Изведнъж обаче пред краката му се вдигна облаче прах, друг куршум изсвистя над главата му.
	Господи! Те стреляха по _него_. Видели са човек с пистолет да тича след тълпата и са решили, че _той_ е убиецът.
	— Не, не! — Той се приведе, после посочи убиеца: — Той е!
	Убиецът тичаше покрай дърветата, заобиколи встрани към тълпата. Само след минута щеше да е на по-малко от двайсет метра от тях и да избие стотици само с едно натискане на спусъка.
	„Да става каквото ще. Да се надяваме само, че ченгетата не ги бива в стрелбата.“ Кенеди продължи да тича.
	Чу се още един изстрел, но после явно някой го позна. Нечий глас, усилен от високоговорител, заповяда на полицаите да спрат стрелбата.
	— Назад! — закрещя Кенеди на тълпата.
	Хората обаче нямаше накъде повече да отстъпват. Бяха хиляди.
	Кенеди зави към дърветата, към мястото, където бе видял за последен път Гробокопача.
	„Умирам“ — помисли си. Представи си как се гърчи в агония на земята, как напразно опитва да си поеме въздух.
	„И освен това, какво, за бога, се опитвам да направя? Що за идиотщина е това?“ За последен път бе стрелял на летния лагер със сина си — преди трийсет години. Тогава от три куршума никой не мина дори близо до целта, за голям срам на момчето.
	„Тичай, тичай…“
	По-близо до дърветата, по-близо до Гробокопача.
	Агентите забелязаха накъде бяга и сигурно разбраха, че гони убиеца. Десетина мъже и жени в пълно бойно снаряжение тичаха към него.
	Гробокопача излезе от храстите и насочи автомата към тълпата. Кимна, сякаш си говореше нещо.
	Кенеди спря, вдигна пистолета на Ардъл и го насочи към убиеца. Не знаеше къде да се прицели. Спомни си как стояха с големия му син на стрелбището на летния лагер и как слушаха инструктора: „Натискайте леко спусъка. Не се изхвърляйте“. Момчето се засмя цинично на тези думи.
	И така, тази вечер Кенеди натисна леко спусъка.
	Гърмежът бе оглушителен, пистолетът подскочи високо.
	Кенеди отново свали оръжието. Взря се с присвити очи през дима и се изсмя на глас.
	„За бога, успях! Улучих го!“
	Гробокопача лежеше на земята, стискаше лявата си ръка, лицето му бе разкривено от болка.
	Кенеди стреля още веднъж. Този път пропусна, затова стреля още веднъж, още два пъти.
	Гробокопача се изправи. Понечи да се прицели в Кенеди, но кметът стреля отново. Пак пропусна — куршумът отчупи парченце кора от едно дърво, — но замалко да уцели. Гробокопача се олюля. Изстреля къс откос по Кенеди. Не го улучи.
	Убиецът погледна наляво, откъдето се задаваха полицаите и агентите. Прицели се към тях и натисна спусъка. Кенеди не чу нищо, не видя проблясване от цевта. Един от агентите обаче се свлече, наоколо захвърчаха откъснати тревички и пръст. Останалите агенти заеха поза за стрелба. Прицелиха се, но никой не стреля. Кенеди разбра защо — защото тълпата беше непосредствено зад Гробокопача. Със сигурност щяха да улучат някой невинен човек.
	Само Кенеди имаше добра мерна линия.
	Той се изправи и стреля още пет пъти в тъмния силует. Гробокопача отстъпи, отдалечи се от тълпата.
	Пистолетът изщрака. Нямаше повече патрони.
	Кенеди присви очи.
	Тъмният силует на Гробокопача бе изчезнал.

	* * *

	Той се задъхва.
	Нещо у него прещраква и той забравя всичко, което му е заръчал човекът, който му казва какво да прави. Забравя, че трябва да убие колкото може повече хора. Забравя какво трябва да прави, ако някой види лицето му. Иска само да се махне оттук и да се върне при Тай.
	Куршумите, които изстрелва този човек, прелитат покрай него… „Той едва не ме уби“. А ако го убият, какво ще стане с детето?
	Той се привежда и побягна към един туристически автобус. Двигателят работи, от ауспуха излиза дим.
	Ръката го боли.
	Виж каква червена роза има върху ръката му!
	О, как само…_ щрак…_ как само боли.
	Надява се никога повече да не изпитва такава болка. Надява се Тай никога да не изпитва такава болка.
	Той се оглежда за мъжа, който го простреля. Защо го напрани? Гробокопача не разбира. Той просто правеше каквото са му казали.
P>
	И да ме мразиш в тоя час,
	все още ще те любя аз.
P$
	Над Мол разцъфтяват фойерверки.
	Полицаите и агентите приближават. Започват да стрелят. Гробокопача се качва на стъпалото на автобуса и се обръща. Засипва преследвачите с куршуми.
	Голяма оранжева звезда избухва в небето.
	„О, я виж — казва си той. — На Тай ще му хареса.“
	Счупва един прозорец на автобуса и се прицелва внимателно.


>>	29.

	_00:15_
	Паркър и Кейдж приклекнаха зад една патрулна кола.
	И двамата нямаха достатъчно добра подготовка за такава акция, затова сметнаха за по-разумно да оставят стрелбата на по-младите, по-опитни агенти.
	Освен това, както бе отбелязал преди няколко минути Кейдж, паркът се беше превърнал в истинско бойно поле. Навсякъде хвърчаха куршуми. Гробокопача разполагаше с добро прикритие в автобуса и се целеше добре през счупения прозорец. Лен Харди и още неколцина полицаи бяха притиснати от тълпата от другата страна на „Конститюшън“.
	Кейдж опипа ребрата си и присви очи от болка. Не беше ранен, но за да избегне няколко куршума, които пробиха ламарината на колата, се беше хвърлил тежко на земята.
	— Добре ли си? — попита го Паркър.
	— Едното ми ребро май е счупено. Мамка му!
	Агентите бяха опразнили района около автобуса и го обсипваха с куршуми всеки път щом им се стореше, че виждат целта. Бяха спукали гумите, въпреки че Паркър не виждаше голяма опасност Гробокопача да се измъкне с колата — на повече от километър и в двете посоки широкият булевард представляваше огромно скупчване на коли.
	Паркър долавяше откъслечни реплики от радиостанциите:
	— Нямам добър прицел… Взривете го. Има ли някой гранати? Кой е на „Конститюшън“? Има… някой слуша ли? Имаме двама ранени на „Конститюшън“… Снайперисти на позиция.
	Кейдж надникна над разбитата кола.
	— Господи — прошепна, — какво прави това проклето хлапе?
	Паркър проследи погледа му към булевард „Конститюшън“. Лен Харди, с малкия си револвер в ръка, се промъкваше от дърво към дърво в посока на автобуса, от време на време вдигаше глава и стреляше.
	— Да не е полудял? — промърмори Паркър. — Няма жилетка.
	— Лен! — изкрещя Кейдж; присви очи от болка.
	— Лен!… — викна и Паркър. — Лен Харди! Връщай се. Остави го на специалния отряд.
	Той обаче не ги чуваше. Или се правеше, че не чува.
	— Сякаш _иска_ да го убият — промърмори Кейдж.
	Харди скочи и се втурна към автобуса, стреля в движение. Дори на Паркър му беше ясно, че това не е правилна постъпка в такава операция.
	Гробокопача се премести към задната част на автобуса, откъдето имаше добра видимост към Харди. Детективът сякаш не го забеляза. Клекна, предоставяйки на убиеца идеална мишена, и се зае да презарежда.
	— Лен! — изкрещя Паркър. — Прикрий се.
	— Дори няма устройство за презареждане — промърмори Кейдж.
	Трябваше да пъха патроните един по един в барабана.
	Гробокопача се приближи още към задното стъкло на автобуса.
	— Не! — изкрещя Паркър; знаеше, че след миг ще стане свидетел на смъртта на младия полицай.
	— Господи — викна Кейдж и пак се сви от болка.
	Изведнъж Харди вдигна глава и явно осъзна какво става. Вдигна револвера и стреля три пъти (толкова патрона бе успял да вкара), след това отскочи назад.
	— Мъртъв е — промълви Кейдж. — Мъртъв е.
	Паркър забеляза силуета на убиеца близо до аварийния изход в задната част на автобуса. Прозорецът бе изпръскан с кръв. Изведнъж се чу силен тътен и вътре избухнаха пламъци. По улицата потече горящ бензин.
	Харди скочи на крака и изтича зад една полицейска кола. Седна и се хвана за главата. Беше уплашен, но невредим.
	Чу се пронизителен писък и вътрешността на автобуса потъна в оранжеви пламъци. Гробокопача се завъртя като жива факла и се свлече между седалките.
	Отвътре се чу тихо пукане (като от пуканките, с които Стефи бе приготвила изненадата за братчето си) и неизстреляните патрони на Гробокопача се взривиха от високата температура. Едно дърво на „Конститюшън“ избухна в пламъци и озари мрачното зрелище.
	Агентите бавно излязоха иззад прикритията си и приближиха автобуса. Останаха на порядъчно разстояние, докато и последните боеприпаси не избухнаха. Появиха се няколко пожарни коли и заобливаха овъгления скелет на возилото с пяна.
	След като пламъците бяха потушени, двама агенти приближиха автобуса и надникнаха вътре.
	Изведнъж няколко гръмки експлозии проехтяха над Мол.
	Всички агенти и полицаи наблизо залегнаха и вдигнаха оръжие.
	Гърмежите обаче идваха от фойерверките — оранжеви паяци, сини звезди, бели кълба. Величественият финал на представлението.
	Двамата агенти слязоха от автобуса и свалиха шлемовете си.
	След малко Паркър чу гласа на единия от радиостанцията на Кейдж:
	— Колата — обезопасена. Престъпникът — мъртъв.
	Безстрастно надгробно слово за убиец.

	* * *

	Докато вървяха към Мемориала на загиналите във Виетнам, Паркър разказа на Кейдж за Чизман, за началото на престрелката.
	— Той стреля във въздуха за предупреждение. Ако не го беше направил, Гробокопача сигурно щеше да избие стотина души. Може би и повече.
	— Какво, по дяволите, е целял?
	Пред тях един полицай покриваше трупа на Хенри Чизман.
	Кейдж се наведе; присви очи от болка. Един лекар бе опипал корема му и бе потвърдил съмненията му за счупено ребро. Превързаха го, после му дадоха малко тиленол, най-неприятното в тази травма бе, че много го болеше, когато вдига рамене.
	Агентът отметна жълтия найлон от трупа и започна да рови из джобовете на журналиста.
	Извади от джоба на сакото бележник. Това бе истинска находка за Паркър: кожена корица, пришити на ръка страници. Листовете бяха от тънък пергамент, който по времето на Томас Джеферсън се е изработвал от животинска кожа, а сега се правеше от специална висококачествена хартия. Краищата им бяха позлатени.
	Почеркът (вероятно на Чизман) бе сякаш на художник. Паркър можеше само да се възхищава.
	Кейдж прелисти бележника, спря на една страница, зачете, поклати глава. Подаде бележника на Паркър:
	— Я го прегледай.
	Паркър се намръщи, погледна заглавието, изписано със златисто мастило: „Хроника на скръбта“.
	Отвори бележника и зачете на глас:
	— „В памет на жена ми, първата жертва на Месаря“.
	Книгата бе разделена на глави: „Бостън“, „Уайтплейнс“. Вътре бяха залепени снимки от местопрестъпленията. Първата носеше заглавие „Хартфорд“. Паркър обърна на следващата страница и прочете: „Извадки от «Хартфорд нюз Таймс»“. Чизман бе преписал цялата статия. Носеше дата от ноември миналата година.
	— „Трима убити в Холдъп… Хартфордската полиция все още издирва човека, открил огън с пушка в редакцията на «Нюз Таймс» в неделя, убивайки трима служители в отдела за малки обяви. За убиеца е известно само, че е среден на ръст мъж, с тъмно палто. Представител на полицията заяви, че мотивът на убиеца вероятно е бил да отвлече вниманието на силите на реда, докато негов съучастник ограбвал бронирана кола, доставяща пратка в една банка на другия край на града. Другият престъпник застрелял шофьора на камиона и помощника му. Избягал с 4000 долара“.
	— Убил е трима души за четири бона — промърмори Кейдж. — Това е той, със сигурност.
	Паркър вдигна поглед:
	— Една от жертвите е Ани Чизман. Съпругата му.
	— Значи е искал да пипне мръсника, колкото и ние.
	— Чизман ни е използвал, за да се добере до Гробокопача и съучастника му. Затова толкова искаше да види трупа в моргата. И затова ме следеше. Използвал ме е за примамка. Примамка.
	Отмъщение…
	— Тази книга… благодарение на нея се е борил със скръбта.
	Паркър се наведе и покри лицето на мъртвия журналист. Обърна се към Кейдж:
	— Хайде да се обадим на Лукас. Да й съобщим новините.

	* * *

	Маргарет Лукас седеше със заместник-началника на ФБР, хубав мъж с къса сивееща коса, в главната щабквартира, в служебното фоайе откъм булевард „Пенсилвания“. Бяха научили, че Гробокопача е в Мол и е открил огън, и Лукас изгаряше от желание да отиде лично на мястото на събитието, нали все пак тя водеше разследването. Протоколът обаче повеляваше да остане на разположение на висшето командване на Бюрото.
	Мобилният й телефон иззвъня. Тя вдигна бързо, не смееше да си помисли, че може вече да са го хванали.
	— Лукас на телефона.
	— Маргарет — обади се Кейдж.
	По интонацията му веднага разбра, че са хванали убиеца. Всеки полицай научава това звучене още в началото на кариерата си.
	— Закопчан или картотекиран?
	Имаше предвид „арестуван или застрелян“.
	— Картотекиран — отвърна Кейдж.
	Лукас бе готова да отправи благодарствена молитва.
	— И, чуй това, кметът го погна пръв.
	— Какво?
	— Да, Кенеди. Стреля няколко пъти. Това спаси доста хора.
	Тя предаде новините на заместник-началника.
	— Добре ли си? — попита тя Кейдж.
	— Да. Измъкнах се с едно счупено ребро. Скочих, за да си спася задника.
	Стомахът й обаче се сви. Имаше нещо в гласа му, някаква зловеща глухота.
	„Джаки, майката на Том се обажда… Джаки, трябва да ти кажа нещо. От летището се обадиха… О, Джаки…“
	— Но? — побърза да попита тя. — Какво стана? Кинкейд ли?
	— Не, той е добре — отвърна меко агентът.
	— Кажи какво е станало.
	— Загубихме Си Пи, Маргарет. Съжалявам. Мъртъв е.
	Тя затвори очи. Въздъхна. Отново я обхвана гняв, гняв срещу самата себе си, че не е могла лично да пръсне черепа на Гробокопача.
	— Дори не участва в престрелката — продължи Кейдж. — Гробокопача стреля към трибуната, където седеше и кметът. Си Пи просто се случи на лошо място.
	„А на това място го изпратих _аз_ — помисли тя с горчивина. — Господи.“
	Познаваше агента от три години… О, не…
	— Гробокопача уби още четирима от нашите — добави Кейдж, — трима са ранени. Шестима цивилни също са ранени. Все още половин дузина се смятат за изчезнали, но няма убити. Вероятно просто са се изгубили из тълпата и близките им не могат да ги открият. А, и онзи Чизман…
	— Кой, писателят ли?
	— Да. Гробокопача го уби.
	— Какво?
	— Не е бил никакъв писател. Всъщност бил е, но не затова беше тук. Гробокопача убил жена му и той ни използваше, за да се добере до него. Гробокопача го застреля още в началото.
	Значи, акция на аматьорите, помисли си тя. Кинкейд. Кмета. Чизман.
	— А Харди?
	Кейдж й разказа за отчаяната атака, която младият полицай бе предприел срещу автобуса:
	— Беше доста близо и имаше хубава позиция. Може и той да е улучил Гробокопача. Никой не знае какво точно е станало.
	— Очаквах да се свре в миша дупка — отбеляза Лукас.
	— Напротив, изглеждаше, сякаш си търси смъртта със свещ, но като видя дебелия край, отстъпи и потърси прикритие. Явно е решил да поживее още някоя и друга година.
	„Също като мен — помисли си Лукас. — Замененото дете.“
	— Евънс там ли е? — попита Кейдж.
	Лукас се огледа. Изненада се, че лекаря още го няма. Бяха се разбрали да слезе при нея във фоайето.
	— Не знам къде е — отвърна. — Сигурно още в лабораторията. Или в оперативната зала.
	— Намери го и му съобщи добрите новини. Благодари му и от мое име. И да представи дебелата си сметка за консултацията.
	— Ще го потърся. Ще се обадя и на Тоби.
	— С Паркър ще участваме в огледа на местопроизшествието, след около четирийсет и пет минути идваме.
	След като тя затвори, заместник-началникът заяви:
	— Отивам в Мол. Кой е най-старши там?
	Тя едва се сдържа да не каже „Паркър Кинкейд“.
	— Специален агент Кейдж. Можете да го намерите пред Мемориала, заедно с криминоложкия екип.
	— Трябва да организираме и пресконференция. Ще уведомя началника. Може и той да поиска да даде изявление… Кажете, изпуснахте ли някое тържество тази вечер, Лукас?
	— Е, това им е хубаво на празниците, сър. Винаги се повтарят на следващата година. — Тя се засмя. — Може би трябва да щамповат тази мисъл на фланелките ни.
	Той се усмихна сдържано. После попита:
	— Какво прави информаторът ви? Има ли нови заплахи?
	— Мос ли? Не съм го виждала скоро. Трябва да го проверя.
	— Да не би да очаквате неприятности? — намръщи се заместник-директорът.
	— О, не. Просто обеща да ме черпи бира.

	* * *

	В празната лаборатория за изследване на документи доктор Джон Евънс затвори мобилния си телефон и изключи телевизора.
	Значи бяха убили Гробокопача.
	Репортажът по телевизията бе доста объркан, но поне ставаше ясно, че жертвите са малко — не както в метрото или на яхтата. Въпреки това кадрите от „Конститюшън“ приличаха на картина на бойно поле. Дим, десетки полицейски и пожарни коли, хора, които се крият зад автомобили, дървета, храсти.
	Евънс облече дебелото си яке и отиде в ъгъла на лабораторията. Пъхна тежкия термос в раницата си, преметна я през рамо, излезе през двойната остъклена врата и тръгна по мрачния коридор.
	Гробокопача… Едно от малкото, както бе казал на агентите, „психологически непроницаеми“ човешки същества на света.
	Той спря пред асансьора, погледна списъка на етажите, за да се ориентира. Имате и план на сградата. Той го заразглежда. Главната щабквартира на ФБР се оказа доста по-сложна, отколкото беше очаквал.
	Той посегна към копчето с надпис „НАДОЛУ“, но преди да го натисне, някой се обади зад гърба му:
	— Здравейте.
	Евънс се обърна. Някой приближаваше откъм другия асансьор.
	— Здравейте, докторе. Научихте ли новината?
	Беше онзи млад детектив. Лен Харди. Шлиферът му вече не изглеждаше толкова безупречно изгладен. Бе изцапан и мокър. На бузата му имаше драскотина.
	Евънс натисна копчето на асансьора. Два пъти. Бързаше да си ходи.
	— Тъкмо гледах новините — отвърна той.
	Смъкна раницата от рамото си. Изръмжа и започна да смъква ципа.
	Харди погледна разсеяно мръсната раница. Продължи да говори:
	— Казвам ви, решението ми да участвам в операцията беше доста прибързано. Едва не се побърках. Предполагам, че съм изпаднал в някаква истерия.
	— Ъхъ — измърмори Евънс и извади термоса.
	— Едва не ме гръмна — продължаваше да бърбори детективът. — Много се изплаших. Бях сигурно на десетина метра от него. Видях очите му, видях дулото на автомата му. Човече… Изведнъж се почувствах щастлив, че съм жив.
	— Стават такива неща — съгласи се Евънс.
	Къде, по дяволите, се бавеше този асансьор!
	Харди погледна сребристия метален цилиндър, огледа коридора:
	— Кажете, знаете ли къде е агент Лукас?
	— Мисля, че е на долния стаж — отвърна Евънс; развинти капачката на термоса. — Трябваше да докладва на някого. Във фоайето. Вие не минахте ли оттам?
	— Дойдох откъм гаража.
	Лекарят отхлупи термоса:
	— Знаете ли, детектив, когато разправяхте на всички за онези „Гробокопачи“ и „Уеднаквители“? Звучахте, сякаш ми нямате доверие.
	Той се обърна към Харди.
	Сведе очи и забеляза малкия пистолет със заглушител, насочен към него.
	— Тук не става дума за доверие — отвърна детективът. Евънс изпусна термоса. По пода се разплиска кафе. Дулото на пистолета проблесна в жълто. Това бе последното, което видя.


>	Четвърта част
>	Любителя на главоблъсканици

E>
	Този анализ на почерка беше най-неоспоримото доказателство срещу мен.
@	Бруно Хауптман, относно уликите по делото за отвличане на бебето на семейство Линдбърг
E$

>>	30.

	_00:30_
	Агентът бе твърде млад и затова работата във ФБР още му се струваше вълнуващо преживяване. Затова нямаше нищо против да поеме нощното дежурство на първия ден от новата година в Службата за сигурност на третия етаж на главната щабквартира.
	Още повече че Луиз, колежката му, облечена с тясна синя блуза и къса черна пола, явно го сваляше.
	Определено го сваляше, реши той.
	Е, наистина, говореше за котката си, но по движенията й той съдеше, че всъщност го сваля. Пък сутиенът й беше черен и прозираше през блузата… Много красноречиво.
	Агентът продължи да се взира в десетте видеомонитора, за които отговаряше. Луиз, седнала отляво, гледаше други десет. Мониторите бяха свързани с повече от шейсет камери, разположени на цялата територия на щабквартирата. Образът се сменяше на всеки пет секунди.
	Луиз, с черния сутиен, клатеше разсеяно глава и дърдореше за къщата на родителите си в Чесапийк бей. Вътрешното устройство за оповестяване избръмча.
	Не можеше да са Сам или Ралф — агентите, които двамата с Луиз току-що бяха сменили. Те имаха магнитни карти за достъп до всички помещения и щяха направо да влязат.
	Агентът натисна копчето на устройството за оповестяване:
	— Да?
	— Аз съм детектив Харди. От Окръжното полицейско управление.
	— Кой е Харди? — обърна се агентът към Луиз.
	Тя вдигна рамене и отново се втренчи в мониторите.
	— Да?
	— Работя с Маргарет Лукас — изпращя микрофонът.
	— А, по случая в метрото?
	— Да.
	Митичната Маргарет Лукас. Агентът работеше в Бюрото съвсем отскоро, но дори и той знаеше, че някой ден Лукас ще стане първата жена — началник на ФБР. Той натисна копчето за отваряне на вратата и се извъртя.
	— С какво мога да ви помогна?
	— Май съм се загубил — отвърна Харди.
	— Е, случва се — усмихна се младият агент. — Накъде сте се запътили?
	— Опитвам се да намеря лабораторията за изследване на документи. Излязох да си налея кафе и се изгубих.
	— Документите ли? На седмия стаж. Наляво от асансьора. Няма как да се объркате.
	— Благодаря.
	— Какво е това? — възкликна внезапно Луиз. — Хей, какво е това?
	Агентът я погледна, тя натисна едно копче, за да спре образа на една от камерите. Посочи монитора. На екрана се виждаше прострян по гръб мъж недалеч от тяхната зала, на същия стаж. Мониторите бяха черно-бели, но тъмната локва около главата му очевидно беше кръв.
	— О, Господи — промълви тя и посегна към телефона. — Прилича на Ралф.
	Отзад се чу леко изщракване. Луиз внезапно потрепери и изстена, блузата й се обагри с кръв.
	— О — промълви тя. — Какво…
	Ново изщракване. Куршумът я улучи в тила и тя заби глава в контролното табло.
	Младият агент се обърна към вратата, вдигна ръце и проплака:
	— Не, не.
	— Без паника — каза спокойно Харди.
	— Моля ви!
	— Без паника. Имам няколко въпроса.
	— Не ме убивайте. Моля ви…
	— И така — продължи с делови тон Харди, — компютрите ви работят със „Секюрчек“, нали?
	— Аз…
	— Ще те оставя жив, ако ми отговориш на всички въпроси.
	— Да. — По бузите на агента потекоха сълзи. — „Секюрчек“.
	— Коя версия?
	— Шест-нула.
	— И ако не въвеждате паролата на определени интервали, в Държавната охранителна система се включва аларма, така ли?
	— Да… Вижте, господине…
	Тялото на мъртвата жена до него потрепери леко. По контролното табло течеше кръв.
	— О, господи…
	— Започнали сте смяната в полунощ, нали? — продължи бавно Харди.
	— Моля ви, аз…
	— В полунощ ли? — повтори детективът като учител, който изпитва бавноразвиващ се ученик.
	Агентът кимна.
	— Кога трябва да се въведе първата парола?
	Младият агент вече плачеше със сълзи:
	— В дванайсет и двайсет и една.
	— А след това?
	— В един и седем.
	Харди погледна часовника на стената. Кимна.
	— В празнични дни въвеждаме паролите по-нарядко — продължи уплашено младият агент, — затова след втората парола…
	— Това ми беше достатъчно — увери го Харди, застреля го два куршума в главата и натисна копчето за отваряне на вратата.

	* * *

	Мъжът, чието истинско име бе Едуард Филдинг, а не Лен Харди, се запъти към асансьора.
	До 1:07, когато щеше да се задейства автоматичната аларма, имаше още малко време.
	Достатъчно време.
	В сградата нямаше жива душа, но въпреки това той се движеше, както знаеше, че трябва да се движи. Спокойно, без следа от припряност. Така че, ако се сблъска някой от малкото останали живи агенти, те да проверят пропуска му и съдейки по поведението му, да решат, че няма нищо подозрително и да го оставят да върши важната си работа.
	Той си пое дълбоко въздух, за да усети миризмата на лабораториите, на кабинетите, на моргата. Чувстваше странна възбуда, че се намира точно тук — в центъра на вселената на правозащитните служби. В главната щабквартира на ФБР. Спомни си как преди години Гробокопача поиска да го заведе в някакъв музей в Хартфорд. Филдинг се съгласи и безумецът стоя с часове пред една илюстрация на Доре по „Божествена комедия“ — Данте и Вергилий пред дверите на ада. Точно така се чувстваше Филдинг сега — че е предприел пътешествие из подземния свят.
	Докато вървеше по коридорите, той се обръщаше мислено към членовете на екипа:
	„Не, агент Лукас, не, Паркър Кинкейд, не, доктор Джон Евънс… Не, мотивът ми не е отмъщение срещу политиците, нито тероризъм, нито бунт срещу социалната несправедливост. Не е и алчността. Двайсет милиона ли? Господи, можех да поискам десет пъти по толкова“.
	„Не, водеше ме само стремежът към съвършенство“.
	Наистина идеята за съвършеното престъпление беше малко изтъркана. Докато се занимаваше с лингвистика обаче, докато търсеше точните думи за бележката до кмета, Филдинг научи нещо интересно. В една статия в „Американско списание по лингвистика“ някакъв филолог бе написал, че макар сериозните писатели да се стремят да ги избягват, клишетата имат определена стойност, защото отразяват фундаментални истини с разбираеми изразни средства.
	Съвършеното престъпление. Веруюто на Филдинг.
	Съвършенство… То го опияняваше. Търсеше съвършенството във всичко — в начина, по който гладеше ризата си, лъскаше обувките си, подрязваше космите в ушите си; в начина, по който планираше престъпленията; в начина, по който ги изпълняваше.
	Ако Филдинг имаше талант за адвокат, той щеше да създава съвършени схеми на защита, с които да оправдава безнадеждно закъсали клиенти. Ако хранеше никаква любов към планината, той би постигнал съвършена издръжливост и би покорил Еверест.
	Тези дейности обаче не го привличаха.
	Привличаха го престъпленията.
	Невероятно щастлива случайност, мислеше си той, да се роди без дори зачатък на съвест. Както някои хора са плешиви по рождение или някои котки — с по шест пръста. Такава му беше природата, не зависеше от условията, в които бе израснал. Родителите му го обичаха и му даваха всичко; единственият им грях бе глупостта. Баща му беше застрахователен чиновник в Хартфорд, майка му припечелваше от надомна работа. В детството му нямаше лишения, нямаше тормоз. Той просто израсна с убеждението, че законът не действа за него. Нямаше логика. Прекарвал бе часове в чудене защо човек трябва да си налага ограничения. Защо човек да не се ръководи от желанията и ума си?
	Въпреки че го научи малко по-късно, Филдинг бе роден непоправим престъпник, учебникарски пример за социопат.
	И така, докато учеше алгебра и биология в гимназията „Сейнт Мери“, младият човек заработи върху истинското си призвание.
	И както при всички учебни предмети, това образование премина през своите възходи и неуспехи.
	Филдинг в ареста за подпалване жив, приятеля на девойката, която му харесваше (трябваше просто да остави колата си три-четири преки по-далеч).
	Филдинг, пребит почти до смърт от двама полицаи, които се опитваше да изнудва със снимки как травестити им правят свирки в патрулните коли (трябваше да си намери по-якичък съучастник).
	Филдинг след успешното изнудване на един голям производител на консервирано месо, който давал на добитъка си ензим, предизвикващ симптоми като от ботулиново отравяне (само че не се осмели да отиде за парите, защото не беше измислил как после да се измъкне незабелязано).
	Човек се учи от грешките си…
	В колежа не беше интересно. Студентите в Бенингтън бяха фрашкани с пари, но оставяха стаите си отключени и кражбите не бяха никакво предизвикателство за него. От време на време се забавляваше да изнасилва колежките си — истинско предизвикателство бе да изнасилиш някоя, без тя да разбере, че върху нея се извършва престъпно деяние, Филдинг обаче търсеше удоволствие от самата игра, не от секса, затова скоро се насочи към „чисти престъпления“, като кражбите. Не към „мръсни“ като изнасилването. Той се напъна да завърши психология, за да се впусне най-сетне в истинския живот, където да практикува уменията си.
	През следващите десет години в родния си Кънектикът, Филдинг се занимаваше точно с това — да се усъвършенства и да практикува. Най-вече грабежи. Избягваше такива престъпления като документна измама и подправяне на ценни книжа, защото при тях оставаха писмени свидетелства. Не се занимаваше с наркотици и рекет, защото там не можеше да работи сам, а Филдинг не се доверяваше на никого.
	Когато уби за пръв път, беше на двайсет и седем.
	Случайно, импулсивно престъпление, съвсем не в негов стил. Пиеше капучино в едно кафене в търговския център на Хартфорд. Видя една жена да излиза от близкия бижутериен магазин с пакет в ръка. В походката й имаше нещо странно, нещо нервно, по което личеше, че пакетът съдържа скъпа вещ.
	Той се качи в колата си и я проследи. На една пуста отсечка от шосето даде газ и й пресече пътя. Ужасена, тя му хвърли пакета и го замоли да я остави.
	Както седеше до шевролета й, Филдинг си даде сметка, че нито носи маска, нито е сменил номерата на колата си. Сега си мислеше, че подсъзнателно е пропуснал да извърши тези приготовления, за да види какво е да убиеш човек. Извади пистолета си от жабката и преди тя да успее да изпищи, я застреля с два куршума.
	Качи се пак в колата, върна се в кафенето и си поръча друго капучино. Странно, но повечето престъпници избягват да убиват, замисли се той. Страх ги е, защото си мислят, че така вероятността да ги заловят с по-голяма. Всъщност е точно обратното. Като убиеш, шансовете ти да се измъкнеш са по-големи.
	Все пак полицията от време на време си вършеше работата и на няколко пъти го арестуваха. Всеки път го пускаха. Само веднъж във Флорида го хванаха за грабеж и уликите срещу него бяха неопровержими. Той обаче си намери добър адвокат, който успя да намали присъдата, при условие че клиентът му потърси медицинска помощ в психиатрична клиника.
	Мисълта за престоя зад решетките го плашеше, но следващите две години му предоставиха удивителни изживявания. В психиатричната клиника на Дейд Сити Филдинг усети вкуса на престъпленията. Миризмата им. Много, ако не повечето задържани бяха там, защото адвокатите им извадили коза с временната невменяемост. Само глупаците лежат по затвори, хитреците постъпват в болница.
	След две години в клиниката и блестящо представяне пред Съдебната психиатрична комисия Филдинг се върна в Кънектикът.
	Първата му работа бе да си намери място като санитар в психиатричната болница за криминално проявени лица в Хартфорд.
	Точно там срещна Дейвид Хюс, доста странно същество, Филдинг предполагаше, че е бил почтен човек, преди да наръга с нож жена си на Коледа в пристъп на ярост. Убийството с нож е доста банално престъпление, но _това_ точно бе особено интересно. След като намушкал Памела няколко пъти в белите дробове, тя изтичала до шкафа, взела пистолет и преди да умре, застреляла Хюс в главата.
	Филдинг не знаеше точно какво е станало в черепа на Хюс, изразено в медицински термини.
	С течение на времето между двамата се установиха странни взаимоотношения. Това вероятно се дължеше на факта, че санитарят бе първият човек, когото простреляният видя, след като дойде в съзнание. Хюс изпълняваше всички желания на Филдинг. Носеше му кафе, чистеше му, гладеше му ризите, готвеше му. Впоследствие се оказа, че Хюс е готов да изпълнява и много повече от обикновените домашни задължения — това Филдинг откри, след като една вечер дежурната сестра, Рут Милър, издърпа ръката му измежду краката си с думите: „Ще те докладвам, задник такъв“.
	Скоро след това Филдинг промърмори на Хюс:
	— Тази Рут Милър. Някой трябва да убие тая кучка.
	— Ммм, добре — отговори Хюс.
	— Какво?
	— Мммм, добре.
	— Ще я убиеш заради мен?
	— Ммм. Ами… да.
	Филдинг го изведе на разходка в парка на болницата. Разговаряха дълго.
	На следващия ден Хюс се появи в стаичката на Филдинг целият в кръв, с парче огледало в ръка и помоли за малко супа.
	Филдинг го изми, като си мислеше, че е трябвало да определи по-точно мястото и времето на убийството. Реши, че Хюс е прекалено способен, за да проваля таланта му за дреболии. Обясни му как да се измъкне от болницата и как да се добере до една близка барака, която Филдинг използваше за следобедни забавления с някои от бавноразвиващите се пациентки.
	Тази нощ измисли как да използва слугата си най-добре.
	Хартфорд, после Бостън, после Уайтплейнс, после Филаделфия. Съвършени престъпления.
	А сега беше във Вашингтон.
	За да извърши, както се оказваше, _най_-съвършеното престъпление (въпреки че лингвист като Паркър Кинкейд би възразил срещу ненужната употреба на превъзходната степен за сравнение).
	През последните шест месеца прекарваше почти по осемнайсет часа на ден в планиране на кражбата. Бавно проникваше през защитната система на ФБР — маскиран като млад детектив от Статистическия отдел на местната полиция. (Беше избрал точно това фалшиво име, защото според изследванията за психологическите асоциации, които пораждат имената, „Ленърд“ звучало безобидно, а „Харди“ внушавало образа на верен другар.) Първо проникна в регионалното управление на Бюрото в окръг Колумбия, защото то се занимаваше с особено тежките престъпления на територията на града. Запозна се с Рон Коен, главния агент, и заместниците му. Научи кога главен агент Коен излиза в отпуск и кой от подчинените му ще оглави разследване от такъв мащаб. Това се оказа, разбира се, Маргарет Лукас, чийто личен живот бе изпълнен със същата жестокост, с която той оплиташе мрежите си около Бюрото.
	Преписваше тонове статистически данни за несъществуващи доклади, разхождаше се до автоматите за напитки и помещенията за почивка, където четеше скришом вътрешни записки, телефонни указатели, документи по различни разследвания и служебни ръководства. Междувременно, вкъщи и в онази тайна квартира в Грейвсенд, прекарваше времето си в ровене из Интернет и изучаване на правителствените организации, полицейските процедури, системите за охрана (и, да, Паркър, начина на изразяване на чужденците!).
	Филдинг бе провел стотици телефонни разговори със специалисти по вътрешно обзавеждане, работили в щабквартирата на ФБР, с бивши служители, с външни предприемачи, със специалисти по охранителни системи; задаваше им невинни въпроси: за несъществуващи синдикални сдружения, за измислени фактури. Обикновено успяваше да измъкне някоя важна подробност — да речем, относно разположението на стаите в щабквартирата, за почивните дни на служителите, за входовете и изходите. Успя да научи марката и разположението на камерите на охранителната система. Броя и постовете на пазачите. Подробности за комуникационните системи.
	Изгуби месеци, докато намери идеалния второстепенен изпълнител — Гилбърт Хавъл, безделник без полицейско досие и на практика без никакви писмени свидетелства за съществуването си. Човек, достатъчно наивен, за да повярва, че брилянтен престъпник като Филдинг може да има нужда от съучастник. Човек, лесен за убиване.
	Полагаше огромни усилия. Но съвършенството изисква търпение.
	И после, тази сутрин, Гробокопача превърна входа на метрото в ад от куршуми, а Филдинг се появи на прага на ФБР, готов да помогне, но удобно недоволен от ролята си на пето колело в разследването. Другите агенти биха проверили по два и по три пъти надеждността му. Но не и Маргарет Лукас, бедната самотна вдовица. Защото той беше Лен Харди, който скоро щеше да остане самотен вдовец, покрусен от същата скръб като тази, от която тя вече пета година безуспешно се опитваше да се отърси.
	Разбира се, тя го прие, без дори да се замисли.
	Точно както бе очаквал.
	Защото Едуард Филдинг знаеше, че да планираш престъпления, в наши дни е цяла наука. Дори психолозите използват формули, за да изучават мозъка на престъпниците. И все пак самият извършител — като човешко същество — често се пренебрегва. О, той знаеше, че след като решат, че главният престъпник е мъртъв, агентите ще се съсредоточат върху бележката, върху текста, върху почерка, върху следовите улики, но от компютърните си програми и скъпата си апаратура никога няма да забележат истинския гений, който стои буквално на един метър зад тях.
	Асансьорът дойде и той се качи. Не тръгна обаче за седмия етаж. Натисна копчето за първото подземно ниво.
	Потегли надолу.

	* * *

	Хранилището на ФБР е най-големият охраняван склад за веществени доказателства в страната.
	Работи двайсет и четири часа в денонощието и обикновено се обслужва от двама служители, които помагат на агентите при регистрирането на уликите, а понякога и в пренасянето на по-големи предмети или при вкарването на конфискувани коли, камиони и дори яхти на ремаркета в хангарите на хранилището.
	Тази вечер имаше трима дежурни, по единодушното решение на заместник-началника и Маргарет Лукас. Това се налагаше заради стойността на един определен обект, който в момента се намираше в сейфа.
	Поради празничното настроение обаче двамата мъже и жената бяха доста разсеяни. Седяха около гишето за приемане, пиеха кафе и говореха за баскетбол. Двамата мъже седяха с гръб към прозорчето. Единият тъкмо казваше:
	— _Обожавам_ Родман.
	— О, пууу-лиция — отвърна с преправен глас другият.
	— Здравейте — прекъсна ги Едуард Филдинг.
	Приближи се до гишето.
	— Хей, знаеш ли какво станало с онзи човек в Мол? — попита жената.
	— Не — отвърна Филдинг и я застреля в главата.
	Другите двама умряха, преди да успеят да извадят оръжията си. Само единият успя да хване пистолета си „Зиг-Зауер“ в кобура.
	Филдинг се пресегна и натисна копчето за вратата.
	Преброи осем камери, насочени към гишето, рафтовете и сейфа, но това, което заснемаха, се предаваше до мониторите в стаята на третия етаж, а там нямаше никой, който да наблюдава хода на съвършеното престъпление.
	Филдинг взе ключовете от колана на мъртвата жена и отвори сейфа. Помещението беше голямо, около седем на десет метра. Тук се съхраняваха наркотици и пари, иззети от престъпниците. Докато беше следствен за грабеж, Филдинг научи, че обвинението е длъжно да представи в съда не други банкноти, а точно онези, които са били заловени при полицейската акция, да речем, срещу някой наркопласьор или похитител. Точно затова агентите държаха парите, предназначени за откупа, тук. Всичко бе протекло по плана — кметът Кенеди, на когото Филдинг също беше съставил психологически профил, държеше парите да останат на разположение, в случай че Гробокопача се свърже с него и ги поиска.
	И ето ги тук, парите.
	_Съвършено…_
	Две огромни брезентови раници с червени етикетчета на презрамките: „ВЕЩЕСТВЕНО ДОКАЗАТЕЛСТВО. НЕ МЕСТИ“.
	Той погледна часовника си. Прецени, че му остават двайсет минути, прели Кейдж, Кинкейд и останалите агенти да се върнат от Мол.
	Предостатъчно време. Стига да действа бързо.
	Филдинг отвори едната торба и изтърси пачките ни пода. В брезента бяха втъкани няколко предавателя — точно както беше предвидил. В бандеролите също, както бе научил от Тоби Гелър — номер, който не очакваше. Чудеше се дали по някакъв начин и в отделните банкноти не са вкарани предаватели. Съмняваше се: Гелър не беше споменал нищо. Въпреки това, за да се увери, Филдинг извади от джоба си малък сребрист инструмент — „Трансдетект“, скенер, който регистрира и най-малкото излъчване на всякакви честоти, от инфрачервени и видими лъчи до радиовълни. Той го прокара над купчината банкноти, в случай че Бюрото е съумяло по някакъв начин да вкара микропредаватели. Апаратът обаче не регистрира никакви сигнали.
	Филдинг хвърли уреда встрани (нямаше вече нужда от него) и извади изпод ризата си копринена раничка. Сам си я беше ушил от плат за парашути. Започна да я тъпче с банкноти.
	Беше поискал 20 милиона долара, защото това бе логичен откуп при подобно престъпление, а също и ако мотивът е отмъщение за значително събитие като Виетнамската война.
	Филдинг обаче бе в състояние да носи само 4 милиона (които би трябвало да тежат точно трийсет и два килограма). Понеже не беше особено як, той ходи в продължение на шест месеца в една зала за бодибилдинг в Бетесда, Мериленд, за да може да пренесе товара.
	Стодоларовите банкноти, разбира се, се проследяваха лесно (благодарение на съвременните скенери и компютри), Филдинг обаче бе обмислил и това. След няколко дни щеше да е в Бразилия, където четирите милиона подлежащи на проследяване банкноти щяха да се превърнат в 3200000 долара в злато. Те пък от своя страна щяха да станат на 3 милиона и 200000 _неподлежащи_ на проследяване долара.
	А за няколко години те пак щяха да станат 4000000 от лихви и дивиденти.
	Филдинг не съжаляваше за останалите банкноти. Престъпленията не бива да се извършват от алчност; трябва да се правят заради съвършенството.
	Закопча раницата и я метна на рамо.
	Излезе в коридора, олюля се под тежестта и се запъти към асансьора.
	Трябваше да убие пазача на главния вход и всички членове на екипа, които бяха още в сградата. Тоби Гелър си беше отишъл вкъщи. Лукас обаче бе още тук. Тя определено трябваше да умре. При други обстоятелства нямаше да има значение дали ще я убие, или не — той криеше много внимателно самоличността си и истинския си адрес. Агентите обаче се бяха оказали много по-способни, отколкото беше очаквал. За бога, та те откриха тайната му квартира в Грейвсенд… Това доста разтревожи Филдинг. _Никога_ не бе предполагал, че ще успеят. За щастие Гилбърт Хавъл беше ходил на няколко пъти там и съседите щяха да го разпознаят на снимките, представени им от полицаите — така агентите решиха, че наистина той е замислил престъплението.
	Втората опасност за плана му дойде, когато едва не откриха, че следващото нападение ще бъде на „Рици лейди“… Той бе гледал с ужас как компютърът постепенно сглобява фрагментите от изгубения текст. Едва дочака подходящия момент да извика: „Риц“! Да не би да е „Риц — Карлтън?“ Щом чуха това, всички приеха думите му за вярното решение. Стана почти невъзможно да допуснат друга вероятност.
	Така става при решаването на ребуси, нали, Паркър?
	Ами той?
	О, прекалено е умен, за да остане жив.
	Както вървеше по пустите коридори, Филдинг се замисли, че докато той бе съвършеният престъпник, Кинкейд беше съвършеният детектив.
	Какво става, когато две съвършени противоположности се срещнат?
	Това обаче беше реторичен въпрос, не главоблъсканица, и той нямаше намерение да си губи времето в търсене на отговора. Стигна до асансьора и натисна копчето за повикване.


>>	31.

	_00:45_
	Маргарет Лукас отвори врата на лабораторията за изследване на документи.
	Надникна вътре:
	— Хей? Доктор Евънс?
	Никой не се обади.
	„Къде се е запилял?“
	Спря пред работната маса и погледна бележката на изнудвача.
	„Краят е нощ“.
	Може би Паркър Кинкейд не беше съвсем прав, че грешката е механична.
	В известен смисъл краят _наистина_ е нощ. Тъмнина, сън и спокойствие.
	„Нощ, вземи ме. Мрак, погълни ме…“
	Така си беше помислила, когато свекърва й се обади с вестта за катастрофата. Това си мислеше, докато лежеше в онази ветровита ноемврийска нощ, или може би две нощи, или три… вече не помнеше — лежеше сама, неспособна да диша, неспособна да плаче.
	Това си мислеше: „Нощ, вземи ме. Вземи ме, нощ!“
	Сега Лукас стоеше приведена над работната маса в лабораторията, взираше се в бележката, късата й руса коса се спускаше край очите й. Взираше се в думите, в ченгелчетата на неравните букви. Спомни си как Кинкейд бе гледал бележката, как устните му леко помръдваха, сякаш разпитваше някого.
	„Краят е нощ“.
	Тя тръсна глава, за да прокуди мрачните мисли, обърна се и излезе.
	Отиде при асансьора. Може би Евънс я чакаше долу, при пазача. Погледна разсеяно индикатора за етажите — асансьорът слизаше.
	Коридорите бяха пусти, чуваха се само леките шумове, характерни за празните сгради през нощта. Регионалното управление, в което работеше, се намираше на няколко преки от кметството и тя не идваше тук много често. Не обичаше главната щабквартира. Беше прекалено голяма. А тази нощ — и тъмна, и зловеща. Маргарет Лукас не се плашеше лесно. Спомни си, че когато Кинкейд прожектираше бележката върху стената, си беше помислила: „Прилича на призрак.“ За нищо на света нямаше да го признае. Но точно това си бе помислила.
	Сега Лукас усещаше присъствието на още призраци. Тук, в тези коридори. Призраци на загинали при изпълнение на служебния си дълг агенти. Призраци на жертви на престъпления, разследвани тук.
	Ами нейните призраци? О, те бяха винаги с нея. Съпругът и синът й. Никога не я изоставяха. А и тя не искаше да ги гони. Замененото дете искаше нещо да му напомня за _Джаки_ Лукас.
	Тя погледна пода пред вратата на асансьора. Забеляза тъмно петно. Какво беше? Миришеше на кафе.
	Светлината от кабината освети коридора, чу се слабо скърцане. Вратата се отвори. Някой слезе от асансьора.
	— О, здравей — каза Лукас. — Имам добри новини.
	— Здравей, Маргарет — отвърна Сюзан Нанс; придържаше десетина папки. — Какво има?
	— Току-що го картотекираха. Хванаха го в Мол.
	— Убиецът от метрото ли?
	— Да.
	Сюзан вдигна палец:
	— Страхотно. А, честита Нова година.
	— И на теб също.
	Лукас се качи в асансьора и слезе на партера.
	На служебния вход пазачът Арти й кимна любезно за поздрав.
	— Доктор Евънс тръгна ли си? — попита тя.
	— Не. Не съм го виждал.
	Щеше да го изчака тук. Лукас се настани на едно от удобните кресла във фоайето. Цялата потъна в него. Чувстваше се смазана от умора. Искаше вече да си е вкъщи. Знаеше, че хората говорят зад гърба й, че сигурно е страшно тъжно — самотна жена в празна къща. Това обаче изобщо не беше така. Да се прибираш сама вкъщи, е много по-приятно, отколкото да седиш в някой бар с приятелки или да излизаш на срещи с различни случайни (и скучни) мъже във Вашингтон.
	У дома…
	Замисли се за доклада, който трябваше да пише по случая СТРЕЛМЕТ.
	Замисли се за Паркър.
	„Съсредоточи се.“
	После си спомни, че вече няма нужда да се съсредоточава.
	Ами _той_? О, сигурно искаше да я покани на среща. Не можеше да не иска.
	Тя обаче вече бе решила да му откаже. Той беше хубав, енергичен мъж, обожаваше децата си и домашния уют. Колко привлекателно й се струваше това. Но не, тя не можеше да го накаже така, не можеше да го накаже с мъката, която знаеше, че излъчва като отровни изпарения.
	Може би Джаки Лукас щеше да сполучи с мъж като Кинкейд. Подменено дете като Маргарет обаче — никога.
	Арти вдигна поглед от вестника си:
	— О, забравих — Честита Нова година, агент Лукас.
	— Честита Нова година, Арти.

	* * *

	Пожарникарите обливаха с пяна горящото вишнево дърво, тълпата постепенно се изтегляше покрай обгорения автобус с вонящите останки на Гробокопача.
	„Гробокопача го няма. Край“.
	През съзнанието му преминаваха стихове от Доктор Сюс и образи на странните му измислени същества.
	Паркър отдаде това си състояние на комбинацията от изтощение и адреналин.
	Обади се на хухалите и им обеща да се върне вкъщи до половин час. Роби разказа на баща си как някой надул пищялка точно в полунощ, събудил семейство Брадли и причинил лека паника в квартала. Стефи описа задъхано бенгалския огън в двора с объркани епитети.
	— Обичам те, хухал. Скоро се прибирам.
	— Обичам те, татко. Как е приятелят ти?
	— Ще се оправи.
	Кейдж разговаряше с един криминолог и Паркър се премести, за да не диша дима от обгорелия автобус. От останките му се носеше отвратителна миризма — не просто на изгоряла гума. Паркър много добре знаеше каква е и от мисълта, че в момента вдишва пепелта от трупа на Гробокопача, му се повдигаше.
	Пред трупа на овъгления психопат и към края на тази неповторима нощ в съзнанието на Паркър, като минзухари, започнаха да изникват съвсем ежедневни притеснения. „По дяволите — помисли си, — нямам достатъчно пари, за да платя на госпожа Кавано.“ Той опипа джобовете си и извади няколко банкноти. Двайсет и два долара. Не стигаха. На път за вкъщи трябваше да се отбие при някой банкомат.
	Погледна парчето хартия между банкнотите. Върху листчето бяха преписани думите от обгореното тефтерче на престъпника. Имената на двете последни цели на Гробокопача от спасения от пожара бележник.
	„… две мили на юг. Р…“
	„… място, което ти показах. Черн…“
	— Какво е това? — попита Кейдж.
	— Един спомен — отвърна Паркър и отново погледна бележката. — Само сувенир.

	* * *

	Едуард Филдинг спря да си поеме лъх в края на коридора, парите му тежаха.
	Погледна към фоайето на десетина метра пред себе си и забеляза късата руса коса на Маргарет Лукас. По-нататък седеше пазачът и четеше вестник. Лампите в коридора бяха загасени и дори да погледнеха в неговата посока, трудно щяха да го забележат.
	Той намести раницата на гърба си, стисна пистолета и пак огледа коридора. Кожените му подметки потропваха съвсем леко по плочките. Лукас гледаше в друга посока. Лесно щеше да й пръсне черепа. После, когато пазачът вдигне поглед, щеше да довърши и него.
	И после щеше да е свободен да си ходи вкъщи.
	_Туп, туп, туп._
	Започна да се приближава към жертвите си.
	„Идеално.“


>>	32.

	_00:55_
	Маргарет Лукас загледа коледната елха във фоайето и се протегна като котка.
	Заслуша разсеяно стъпките по коридора зад гърба си.
	Преди две седмици това фоайе бе пълно с подаръците, дарени от агентите и служителите за бездомни семейства. Тя се бе записала като доброволец за разнасянето им, но в последния момент се отказа и вместо това работи дванайсет часа в коледната нощ по разследване за убийство на един чернокож от двама бели.
	_Туп, туп, туп…_
	Съжаляваше, че не отиде да раздава подаръци на Коледа. Тогава си беше въобразила, че ще е по-полезна, ако вместо да си губи времето с разнасяне на играчки, свърши някаква „сериозна“ работа. Сега обаче си даваше сметка, че просто е изпитвала по-голям страх от срещите с малки деца в празничната вечер, отколкото при нахлуването в апартамента на въоръжен бандит в Манасас Парк.
	_Туп, туп, туп…_
	Тя погледна през прозореца. Улицата бе пълна с хора — тълпите се изтегляха от Мол. Замисли се за Гробокопача. Кой ли беше изстрелял куршумите, които го бяха убили? В живота си бе участвала в две големи престрелки и си спомняше само суматохата. Съвсем различно от филмите. Никога не изпитваш чувство, че действието тече на забавен кадър — престрелките в истинския живот стават за пет секунди на невероятно ужасяващ хаос, през които нищо не разбираш; и после всичко свършва.
	Погледът ти се избистря едва след това: при грижите за ранените и изкарването на мъртвите.
	_Туп… туп…_
	Звънът на телефон я стресна.
	Пред нея Арти вдигна слушалката и Лукас загледа разсеяно набръчканото му лице.
	— Охрана… А, здравейте, агент Кейдж.
	Изведнъж пазачът се намръщи. Вдигна очи към Лукас, после спря погледа си някъде зад нея. Очите му се разшириха:
	— Детектив Харди ли?!… _Какъв_ бил? Какво искате да кажете?… Ама той тъкмо влиза, той е… О, господи.
	Арти хвърли слушалката и трескаво заопипва кобура си.
	_Туп, туп, туптуптуптуп…_
	Лукас инстинктивно усети, че човекът зад нея всеки момент ще я нападне. Хвърли се напред и в същия момент куршумите от пистолета със заглушител се забиха в облегалката на дивана, където преди секунди бе подпирала главата си, разкъсаха тапицерията и отвътре се разхвърчаха парченца от пълнежа.
	Тя погледна назад, извъртя се и се хвърли за прикритие към една декоративна палма.
	Това е… Чакай, не може да бъде! Това е Харди!
	Арти започна да стреля отчаяно, закрещя:
	— Това е той! Той е убиецът. Той… О, не. О, не…
	Пазачът погледна гърдите си. Бяха го уцелили. Свлече се зад гишето.
	Нов куршум се заби в облегалката на дивана, на сантиметри от главата на Лукас. Тя се сви зад анемичната палма, която търпеше толкова много подигравки от страна на агентите. Куршумите затракаха по хромираната саксия.
	Лукас действаше като робот. Дори не се замисли какво точно става и кой всъщност е този човек. Бързо се огледа, опита да се прицели. Наложи се обаче бързо да залегне, защото нов куршум разкъса дебелите зелени листа на сантиметри от лицето й. Тя се претърколи наляво, към стената, и вдигна пистолет. За части от секундата се прицели и стреля три пъти по Харди.
	Тежките 10-милиметрови куршуми не улучиха целта си и пробиха големи дупки в стената зад него. Харди стреля още два пъти и изчезна назад в коридора.
	Тя изскочи иззад палмата и долепи гръб до стената.
	Шумът от стъпките му заглъхна.
	От другия край на коридора някой извика:
	— Какво става? Какво става!
	Някаква врата се затръшна в далечината.
	Лукас бързо погледна зад ъгъла и отново се дръпна на безопасно място. Бе забелязала някакъв човек в другия край на коридора, тъмен силует. Тя се хвърли по корем, прицели се и изкрещя:
	— Аз съм федерален агент! Кажи кой си, или ще стрелям!
	— Тед Йън. От Компютърния отдел.
	Лукас го познаваше. Беше приятел на Гелър. Тя обаче си помисли: „И това ми липсваше, компютърен маниак за подкрепление.“
	— Сам ли си?
	— Аз…
	Последва мълчание.
	— Тед?
	— Не. Двама сме… Със Сюзан Нанс.
	— О, Маргарет — проплака Нанс, — Луиз от охраната! Мъртва е! Тони Фелпс също.
	„Господи. Какво става?“
	— Ние сме… — понечи да каже Тед.
	— Добре, тихо сега. Не издавайте къде се намирате. Някой мина ли покрай вас?
	— Не. Не е минавал оттук. Чух някаква врата по-натам. Между нас е.
	— Прикривай ме.
	Лукас изтича към кабинката на пазача. Арти беше в безсъзнание, но не кървеше много силно. Тя вдигна слушалката, но Кейдж вече бе затворил. Обади се на 911, представи се като агент към Министерството на правосъдието и обяви Код 42 за централната щабквартира на ФБР.
	Доколкото знаеше, това никога не беше правено в цялата история на Бюрото. Код 42 означаваше нападение срещу щабквартирата. Изразът бе станал нарицателен — когато кажеш за някого, че е обявил 42, значи тотално с провалил нещо.
	— Имате ли оръжие? — извика тя.
	— Служебно — отвърна Тед. — И двамата.
	Носеха служебните си пистолети „Глок“ или „Зиг-Зауер“. Лукас си помисли за картечния си пистолет МР5, който в момента се намираше в микробуса й. Какво ли не би дала сега да е у нея!
	Тя огледа коридора, все още беше празен.
	Имаше осем врати. Пет отдясно и три отляво.
	Той бе зад една от тях.
	„Ето ти една главоблъсканица, Паркър. Зад коя врата е нашият Юда?“
	„Три сокола ядат пилетата на един фермер…“
	Тя се запромъква с пистолет в ръка по коридора, забеляза силуетите на двамата агенти в другия край. Даде им знак да се отдръпнат зад ъгъла. Ако Харди изскочи от някоя врата, нямаше да може да стреля, ако Тед и Нанс стоят зад него. Те щяха да се сблъскат със същия проблем. Нямаше да стрелят от страх да не я уцелят. Сега губеха предимството на кръстосания огън, но Лукас нямаше да се колебае да натисне спусъка.
	Тя се запромъква по коридора.
	Зад коя врата?
	„Помисли… Хайде! Мисли!“
	Ако Харди имаше добро чувство за ориентация, сигурно знаеше, че петте кабинета вдясно са външни. Нямаше да избере тези отляво, защото така сам си преграждаше пътя за отстъпление.
	„Добре, да се съсредоточим върху тези отдясно.“
	На две от петте врати имаше табелки „ПРИЕМНА“, с други думи — помещение за разпити, като онова, в което бяха разговаряли с Чизман. Харди надали си мислеше, че във ФБР имат приемни зали, следователно щеше да реши, че тези помещения са свързани по някакъв начин със системата за сигурност и вероятно нямат прозорци — което беше точно така.
	Стаята в средата бе означена като „ПОДДРЪЖКА“. Лукас не знаеше какво точно има там, но предположи, че представлява някакъв склад без друг изход, и реши, че Харди си е направил същото заключение.
	Оставаха две прати. И двете — без надписи. И двете водеха към малки компютърни кабинети. И двете стаи имаха прозорци към улицата. Едната се намираше по-близо до фоайето, другата — до Тед и Нанс.
	„Защо да бързам?“ — запита се тя. Можеше просто да изчака подкрепления.
	Харди обаче може би точно сега чупеше някой прозорец и след секунди щеше да се измъкне на улицата. Лукас не можеше да го остави да избяга.
	Коя врата, коя?
	Тя направи избора си: по-близката до фоайето. Имаше логика. Харди нямаше да рискува да пробяга още десетина метра по коридора, като знае, че го преследва въоръжен агент.
	Щом взе решението си, тя забрави всички други възможности.
	„Главоблъсканиците изглеждат лесни, когато знаеш отговора. Също като в живота, нали?“
	Тя натисна дръжката. Вратата обаче бе заключена.
	Така ли е било, зачуди се тя, или той се е заключил отвътре?
	Не, _той_ я беше заключил. _Трябваше_ да е вътре. Къде другаде ще се скрие? Тя изтича при кабината на пазача, взе ключовете от колана на Арти и се върна. Пъхна ключа в дупката и го завъртя внимателно.
	Бравата изщрака силно.
	„По дяволите. Можех със същия успех да извикам: «Ето ме, идвам!»“.
	Едно, две…
	Дишай дълбоко.
	Тя се замисли за съпруга си, за сина си.
	„Обичам те, мамо!“
	Блъсна вратата.
	Приклекна, вдигна пистолет, готова да натисне тънкия спусък…
	Нищо…
	Нямаше го.
	Чакай… бюрото… То бе единствената мебел, зад която може да се скрие.
	Заобиколи го с насочен напред пистолет.
	Нищо.
	По дяволите, беше сбъркала. Той бе влязъл в другия кабинет, по-далечния.
	Тогава, с периферното си зрение, забеляза леко помръдване.
	Вратата точно срещу кабинета, в който се намираше — също с надпис „ПОДДРЪЖКА“ — се беше открехнала. Дулото със заглушителя сочеше към нея.
	— Маргарет! — изкрещя Сюзан Нанс от другия край на коридора. После: — Не мърдай, хей!
	Лукас се хвърли на пода в момента, в който Харди стреля два пъти.
	Той обаче не се целеше в нея. Куршумите бяха предназначени за прозореца зад гърба й. Стъклото се разби с трясък.
	Нанс стреля три пъти по Харди, който се втурна тромаво (раницата му тежеше) през коридора в кабинета, в който лежеше Лукас. Агентката не успя да го улучи. Харди стреля напосоки, за да я накара да залегне. Тя се претърколи встрани. Куршумите се забиха в бюрото, а Харди изскочи през счупения прозорец на терасата към Девета улица. Прехвърли се през парапета на тротоара. Лукас стреля, но и тя пропусна.
	Скочи на крака и се втурна към прозореца.
	Сега осъзна какво е станало:
	Харди бе пробвал вратата към външния кабинет и беше установил, че е заключена. Бе изчакал в склада на службата по поддръжката на отсрещната страна на коридора. Беше предвидил действията й — че ще реши, че е избрал точно тази врата, и ще вземе ключ от пазача, за да отвори. Беше я използвал.
	Тя бе сгрешила.
	„Прицелва се в най-левия и го улучва…“
	Тя изскочи на терасата, сред строшените стъкла, и огледа улицата, но от Харди нямаше и следа.
	„Куршумът не рикошира…“
	Видя само голяма тълпа, която се прибираше от зарята. Хората гледаха изненадано хубавата блондинка, застанала на счупения прозорец с пистолет в ръка.
	„Колко сокола ще останат на покрива?…“


>>	33.

	_01:10_
	Паркър и Кейдж отново влязоха в лабораторията за изследване на документи, този път в компанията на заместник-началника.
	— Шестима убити — промърмори той. — Боже всемогъщи. В самата щабквартира.
	Бяха открили доктор Джон Евънс, застрелян с два куршума в лицето, в едно складово помещение на седмия стаж. Арти, дежурният пазач, бе ранен тежко, но щеше да се оправи.
	— Кой, по дяволите, е този човек? — попита заместник-началникът.
	Мъжът, представящ се за Харди, беше оставил няколко хубави отпечатъка. Бяха ги вкарали в Системата за автоматично идентифициране на пръстови отпечатъци. Ако някъде из страната имаше полицейско досие за него, скоро щяха да научат името му.
	Лукас блъсна вратата и влезе. Паркър с тревога забеляза, че по бузата й има капки кръв.
	— Добре ли си? — попита той.
	— На Арти е — промълви тя, след като забеляза какво гледа.
	Премести поглед от Кинкейд към Кейдж. Очите й вече приличаха на друго, не на камъни, но Паркър не можеше да определи на какво.
	— Как разбра? — попита тя.
	Кейдж кимна към Паркър:
	— Той се досети.
	— По треперенето на ръката — обясни Паркър. Извади бележката, която бе намерил в джоба си, докато търсеше пари за бавачката. — Забелязах, че в почерка му има „треперене“. Това се получава, когато човек се старае да преправи почерка си. Спомних си, че Харди записваше, докато диктувах, и се зачудих защо му е било да преправя почерка си. Сетих се само за едно обяснение: защото _той_ е написал и бележката до кмета. Вгледах се и открих Сълзата на дявола. Така се уверих окончателно.
	— Какво точно е станало? — настоя за обяснение заместник-началникът. — Шефът иска да му се докладва. Незабавно.
	— Всичко е било нагласено — заяви Паркър.
	Закрачи напред-назад. Целият план на престъплението бавно се наместваше в главата му. Той се обърна към Лукас:
	— Как стана така, че Харди да се включи в разследването?
	— _Знаех_ си — изсъска тя. — През последните няколко месеца все се мотаеше из регионалното управление. Просто показваше значка; твърдеше, че имал нужда от статистически данни по престъпността в Окръга за някакъв доклад за Конгреса. Статистическият отдел на полицията представя такъв доклад два пъти годишно. Всички данни са достъпни за широката публика, не засягат текущи разследвания, затова никой не си е направил труда да го провери. Днес се появи с твърдението, че са го определили за офицер за свръзка по случая.
	— Пък и никой не се интересува от този отдел — добави Паркър. — Така че, ако кметът или началникът на полицията бяха изпратили истински офицер за свръзка от „Тежки престъпления“ или от Детективския отдел, те вероятно нямаше да знаят, че в управлението няма никакъв Лен Харди.
	— Значи го е планирал от два месеца! — възкликна Лукас.
	— Вероятно дори от шест — промърмори Паркър. — Обмислил е всяка подробност. Истински перфекционист. Вижте обувките му, ноктите му, дрехите… Безупречни.
	— А онзи в моргата? — почуди се Кейдж. — Онзи, дето го мислехме за изнудвача? Той откъде се взе?
	— Той е куриер — обясни Паркър. — Харди, или както му е там името, го е наел само да занесе писмото.
	— Ама — не се предаваше Кейдж — нали е загинал при нещастен случай?
	— Не, не е било нещастен случай — обади се Лукас; направо взе думите от устата на Паркър.
	Той кимна и добави:
	— Харди го е убил. Премазал го е с краден камион, за да изглежда като нещастен случай.
	— Така ни накара да помислим, че изнудвачът е мъртъв — продължи Лукас, — за да приберем парите в хранилището. Знаел е за предавателите в торбите и че ще опитаме да го заловим, докато ги взима.
	Кейдж отново присви болезнено очи заради счупеното ребро:
	— Оставил е торбите с предавателите долу. Прибрал е само парите. Свалил им е и бандеролите.
	— Да, но нали той ви е насочил към Гробокопача? — зачуди се заместник-началникът. — Благодарение на него спряхте убиеца, преди да започне да стреля в Мол.
	— Ама това е _много ясно_ — възкликна Паркър, изненадан, че останалите още не се досещат.
	— Какво искате да кажете? — продължи да недоумява заместник-началникът.
	— Точно затова е избрал Мемориала на загиналите във Виетнам. Не е много далеч оттук. Знаел е, че няма да имаме достатъчно хора и буквално ще изпразним цялата сграда, за да изпратим всички след Гробокопача.
	— И така просто си е влязъл в хранилището и си е прибрал паричките — измърмори кисело Лукас. — Точно както казваше Евънс. Всичко е планирано. Казах му, че сме поставили предаватели в торбите, но Евънс продължи да твърди, че и това е обмислил.
	— А отпечатъците върху бележката? — обърна се Кейдж към Паркър.
	— Харди никога не я е пипал с голи ръце, но се е погрижил куриерът да остави добри отпечатъци. За да се убедим окончателно, че той е изнудвачът.
	— И е избрал човек без досие, който не е служил в армията — добави Лукас, — за да не можем да го идентифицираме… _Господи_, за всичко е помислил.
	Един компютър изпиука. Кейдж се наведе и зачете:
	— Това са резултатите от Системата за автоматично идентифициране на отпечатъци, Системата за анализ на особено тежки престъпления и Щатското полицейско управление на Кънектикът. Ето… — Започна да преглежда сведенията. На екрана се появи снимка; беше на Харди. — Едуард Филдинг, последна адресна регистрация: Блаксли, Кънектикът, в околностите на Хартфорд. О, нашият приятел не е много порядъчна личност. Четири ареста, една присъда. Има провинения и като малолетен, но тези досиета са засекретени. Многократно е лекуван за антисоциално поведение. Работил е като санитар в Психиатричното отделение за криминално проявени лица в Хартфордската щатска болница. Напуснал е след убийството на една сестра, която подала жалба за сексуален тормоз срещу него. Ръководството на болницата смята, че Филдинг накарал един пациент, Дейвид Хюс, да я убие. Хюс бил постъпил в отделението преди две години. На Коледа. Претърпял сериозна мозъчна травма вследствие на огнестрелна рана и бил силно податлив на внушения, Филдинг вероятно му е помогнал да избяга. Болничното ръководство и местната полиция започнали разследване срещу него, но той веднага след това изчезнал. През октомври миналата година.
	— Хюс е Гробокопача — обяви тихо Паркър.
	— Така ли мислиш?
	— Сигурен съм. Убийствата в редакцията на хартфордския вестник — случаят, с който Чизман е започнал записките си за Филдинг — са станали през ноември. Това е първото им съвместно престъпление.
	Паркър си спомни изрезките в бележника на журналиста.
	„Хроника на скръбта…“
	— Ама защо толкова много убийства? — не можеше да си обясни заместник-директорът. — Не може да е само за пари. _Трябва_ да има връзка с някаква терористична група.
	— Не — отсече Паркър. — Никакви терористични групи няма. Тук обаче сте прав. Не е вършил тези неща за пари. О, познат ми е.
	— Познавате Филдинг?
	— Не, познавам този тип хора. Той е като фалшификаторите на документи.
	— Като фалшификаторите ли? — изненада се Лукас.
	— Големите фалшификатори се изживяват като хора на изкуството, не като крадци. Парите не ги интересуват. Стремят се да създадат такъв фалшификат, с който да заблудят всекиго. Това е единствената им цел: съвършеният фалшификат.
	Лукас кимна:
	— Значи другите престъпления, в Хартфорд, в Бостън и във Филаделфия, са били само за упражнение. Откраднали са часовник, няколко хиляди долара. Било е само за да усъвършенства методите си.
	— Точно така. А това тук е кулминацията. Този път гушна големите пари и сигурно ще се оттегли.
	— Защо мислиш така? — попита Кейдж.
	Лукас също знаеше отговора. Заговори преди Паркър:
	— Защото жертва слугата си, за да избяга. Нали той ни насочи към Гробокопача.
	Паркър си спомни как Харди бе стрелял по автобуса и добави:
	— Всъщност може точно той да е застрелял Гробокопача в Мол. Ако го бяхме заловили, можеше да проговори.
	Кейдж стовари ръка по масата:
	— Харди ни се е присмивал. През цялото време ни се е присмивал зад гърба.
	— Къде е сега? — попита заместник-началникът.
	— О, сигурно е обмислил много добре бягството си — отговори Паркър. — Досега предвиждаше всяка наша следваща стъпка.
	— Можем да вземем записа от видеокамерите във фоайето — предложи Кейдж. — Да го пуснем по всички телевизионни канали.
	— В два през нощта? — усмихна се Паркър. — Кой ще го види? Пък и вече пропуснахме сутрешното издание на вестниците. Той така или иначе до изгрев-слънце ще е вън от страната, а до два дни сигурно ще легне на масата на някой пластичен хирург.
	— Летищата са затворени — изтъкна заместник-началникът. — Не може да излети до сутринта.
	— Ще отиде с кола до Луисвил, до Атланта или до Ню Йорк — намеси се Лукас. — Ще го включим все пак в бюлетина до всички регионални управления. Ще изпратим агенти по летищата, на гара „Амтрак“, на автогарите. Също във фирмите за коли под наем. Ще се свържем с Управлението за регистрация на превозни средства. Ще се обадим в полицията в Кънектикът.
	Тя замълча и погледна Паркър. По погледа му разбра, че той си мисли същото като нея.
	— Със сигурност го има предвид — рече той. — Не казвам да не го правим. Просто с очаквал да действаме точно така.
	— Знам.
	Чувството за безсилие все повече я разгневяваше.
	— Ще го включим в списъка на десетимата най-опасни престъпници — заяви заместник-началникът.
	Паркър обаче вече не слушаше. Гледаше бележката с искането за откуп.
	— Съвършеният фалшификат — прошепна на себе си.
	— Какво? — сепна се Лукас.
	Той погледна часовника си:
	— Ще отида да видя един стар познат.
	— Идвам с теб.
	Паркър се подвоуми:
	— По-добре недей.
	— Не, идвам.
	— Нямам нужда от помощ.
	— Идвам.
	Паркър погледна сините й очи — каменни ли бяха, или не?
	Не успя да определи.
	— Добре — съгласи се накрая.

	* * *

	Понесоха се по пустите улици — Паркър караше.
	Някаква кола спря да ги изчака на едно кръстовище. На светлината от фаровете й Паркър мерна профила на Лукас: тънките й устни, чипия й нос, извивката на шията й.
	Насочи вниманието си отново към платното по пътя за Александрия, щата Вирджиния.
	„Може би ти завижда“.
	Как му се искаше да я хване за ръката, да седнат заедно в някое ресторантче или на дивана му вкъщи. Или да легне до нея. И да говорят. Да говорят за какаото и да било.
	Може би за тайната на Маргарет Лукас.
	Или да правят, каквото понякога правеше с хухалите, да говорят за напълно безсмислени неща. Да говорят глупости, както го наричаха. За анимационни филмчета, за съседите, за евтините разпродажби в близкия супермаркет, за сметките за тока, за минали ваканции или плановете си за следващите почивни дни.
	А може би двамата с Лукас ще си разказват премеждия от различни акции — истории, с които ченгетата, били те градски или федерални, обичат да се хвалят.
	Тайната можеше да почака.
	Щеше да чака години, докато тя се осмели да му я разкрие.
	Години…
	Изведнъж той си даде сметка, че мисли за връзката си с нея вече не в границите на една нощ, нито на една седмица, нито на месец. Какво го караше да си въобразява такива работи? Нищо. Какви смешни неща му минаваха през главата.
	Каквото и да си въобразяваше, връзката между тях — между нея, жената войн, и него, домошаря — бе невъзможна.
	Дали наистина беше така? Той си спомни за хухалите в книжките на Доктор Сюс, съществата, обитаващи една прашинка, толкова малка, че никой не ги вижда. Въпреки това те бяха там, с всичките си веселби, странни хрумвания и още по-странни жилища. Защо да не откриеш любовта там, където ти се струва, че не може да съществува?
	Погледна я още веднъж; и тя него. Той протегна плахо ръка и докосна коляното й. Ръката й стисна неговата.
	Пристигнаха на адреса, който търсеха. Той отдръпна ръката си. Спря колата. Без да проронят дума. Без дори да разменят погледи.
	Слязоха и застанаха един срещу друг. Как му се искаше да я прегърне! Да я обгърне с ръце, да я притисне към себе си. Тя го погледна и бавно разкопча сакото си. Отдолу се показа бялата й блуза. Той пристъпи да я целуне.
	Тя сведе поглед, извади пистолета си и пак се закопча. Присви очи и огледа улицата зад гърба му.
	Паркър отстъпи встрани:
	— О.
	— Къде? — попита тя с делови тон.
	Той се поколеба, погледна студените й очи. След това кимна към една уличка:
	— Натам.

	* * *

	Човекът, при когото отидоха, бе среден на ръст, с твърда брада и гъста коса. Носеше мизерен халат и ожесточеното тропане на Паркър по скърцащата врата очевидно го беше събудило.
	Той погледна за момент двамата посетители, после, сякаш изведнъж нещо го дръпна, отстъпи назад.
	Лукас влезе преди Паркър. Огледа се и прибра пистолета. Стаите бяха претъпкани с мебели, книги и вестници. По стените висяха стотици писма с различни подписи и откъси от исторически документи. Десетината рафта на секцията бяха затрупани с още книги и папки. Върху една маса, която заемаше по-голямата част от стаичката, бяха разхвърляни шишенца с мастило и писалки.
	— Как я караш, Джеръми?
	Домакинът разтърка очи. Хвърли поглед към старомодния механичен будилник:
	— Господи, Паркър. Виж кое време е… Гледай сега, виж с какво се сдобих. Харесва ли ти?
	Паркър пое прозрачната папка, която му подаде Джеръми.
	Пръстите на домакина бяха жълти от цигарите, без които не можеше да живее. Паркър обаче знаеше, че пуши само извън къщата. Не искаше да рискува да замърси творенията си. Както всички истински гении, Джеръми жертваше пороците в името на таланта си.
	Паркър вдигна папката на светлината. Взе една лупа и разгледа документа вътре. След известно време заяви:
	— Широчината на буквите… много е добре.
	— Повече от добре, Паркър.
	— Добре, това мога да ти кажа. Началата и завършеците на думите са превъзходни. Както изглежда, празните полета също са с подходяща големина. Документът от оня период ли е?
	— Разбира се.
	— Само че се е наложило да симулираш стареене на мастилото с водороден пероксид. Това се открива лесно.
	— Може да е така. А може и да не е — усмихна се Джеръми. — Може да съм измислил нещо ново. Да ме арестуваш ли си дошъл, Паркър?
	— Вече не съм ченге, Джеръми.
	— Ти не, но тя е, нали?
	— Да.
	Джеръми си взе листа:
	— Не съм го продал. Дори не съм го извадил за продажба. — Обърна се към Лукас: — Това ми е нещо като хоби. Човек може да си има хоби, нали?
	— Какво е това? — поинтересува се тя.
	— Писмо от Робърт Е. Лий до един от генералите му — отвърна Паркър. — По-скоро _трябва да мине_ за Робърт Е. Лий.
	Лукас погледна Джеръми:
	— Фалшифицирал ли го е?
	— Съвършено вярно.
	— Нищо не съм признавал. Ще се позова на Петата поправка.
	— Струва може би петнайсет хиляди — продължи Паркър.
	— Седемнайсет… _Ако_ някой го продаде. Което никога няма да стане. — Джеръми се почеса по брадата, обърна се към Лукас: — Паркър ме арестува веднъж. Той единствен успя да ме разкрие. Знаете ли как стана?
	— Как? — попита тя.
	Паркър не мислеше вече за съвършения фалшификат, а за Маргарет Лукас, която явно намираше домакина им забавен. Гневът временно бе изчезнал от лицето й и това достави истинска радост на Кинкейд.
	— Заради водния знак на писмото — отвърна насмешливо Джеръми. — Тикнаха ме зад решетките заради един воден знак.
	— Беше преди няколко години — добави Паркър. — Джеръми, нека се изразим така, се беше сдобил с няколко писма от Джон Кенеди.
	— До Мерилин Монро ли? — попита Лукас.
	Джеръми се намръщи:
	— О, _тези_ ли? Не, те бяха смешни. Аматьорска работа. Не, моите бяха от Кенеди за Хрушчов. Според тях Кенеди бил склонен на компромис за Куба. Помислете какъв интересен обрат в историята можеше да се получи. Двамата с Хрушчов да си разделят острова. Половината за руснаците, половината за нас.
	— Наистина ли? — удиви се Лукас.
	Джеръми запази мълчание и с лека усмивка сведе поглед към писмото на Робърт Е. Лий.
	— Джеръми има богата фантазия — продължи Паркър; това бе най-деликатният начин, по който описваше понятието „лъжа“ на хухалите. — Писмата бяха фалшиви. Искаше да ги продаде за пет хиляди долара.
	— Четири хиляди и петстотин — поправи го Джеръми.
	— Само толкова? — изненада се Лукас.
	— Джеръми не се занимава с това заради парите.
	— И ти го хвана?
	— Методът ми беше безупречен, Паркър, признай си.
	— О, да — потвърди графологът. — Изработката беше съвършена. Мастилото, наклонът на буквите, началата и завършеците на думите, фразеологията, празните полета… За зла участ обаче през август 1963-та Правителствената типографска служба сменила президентския воден знак. Джеръми се докопал до някои от тези по-нови листове и използвал тях за изработване на фалшификатите си. Жалко, че писмата бяха датирани от май шейсет и трета.
	— Лошо разузнаване — промърмори Джеръми. — И така. Паркър, ще ме арестувате ли? Какво съм ви направил сега?
	— О, мисля, че сам знаеш, Джеръми. Мисля, че сам знаеш.
	Паркър предложи един стол на Лукас и издърпа един и за себе си. Двамата седнаха.
	— О, господи — въздъхна Джеръми.
	— О, господи — повтори Паркър.


>>	34.

	_01:45_
	Най-после заваля сняг.
	Огромни бели парцали се спускаха към земята. Беше натрупало вече пет сантиметра.
	Едуард Филдинг, приведен под тежката копринена раница и с пистолет в дясната ръка, се промъкваше сред група дървета и храсти в Бетесда, щата Мериленд. За да стигне от главната щабквартира на ФБР дотук, бе сменил две крадени коли, които държеше скрити по пътя си за заблуда на преследвачите. Караше само по главните магистрали с максималната разрешена скорост. Беше спрял от другата страна на горичката и щеше да измине останалата част от пътя пеш. Товарът го забавяше, но той не искаше да рискува да остави парите в колата, въпреки че това предградие на Вашингтон бе сравнително сигурно.
	Той излезе от горичката и спря пред оградата на къщата, в която живееше под наем.
	Всички коли на улицата му бяха познати.
	В къщата не се забелязваше нищо подозрително, никакво движение, никакви непознати сенки.
	От другата страна на улицата всички постройки бяха тъмни, с изключение на къщата на Харкинсови. Това също бе нормално. Харкинсови рядко си лягаха преди 2–3 часа.
	Той остави раницата с парите до едно дърво срещу съседната къща. Изправи се, за да се разкърши. Тръгна покрай оградата и заоглежда тротоара, предния и задния двор около къщата си. Не забеляза никакви следи в снега.
	Нарами пак парите и продължи към входната врата. Беше си оставил няколко знака срещу неканени посетители — са моделни приспособления, прости, но ефикасни: конци над портата, парченце обелена боя върху дръжката на вратата, ъгълчето на изтривалката бе подпряно леко на вратата.
	Беше научил тези трикове от една Интернет страница на крайнодесни екстремисти, посветена на начините да се предпазиш от чернилки, евреи и ченгета. Въпреки снега, по който присъствието на неканени гости веднага щеше да проличи, той провери внимателно и знаците си. Защото, когато човек извършва съвършено престъпление, трябва да предвиди всичко.
	Отключи вратата и се замисли за следващите си действия. Щеше да се задържи тук само пет-десет минути — колкото да прехвърли парите в кутии от детски играчки, да си вземе другия багаж и после да отпътува, пак с крадени коли, оставени на няколко места покрай пътя му, за Оушън Сити. Оттам специално наета яхта щеше да го закара за два дни до Маями. След това с чартърен полет щеше да се добере до Коста Рика и същата нощ да отлети за Бразилия.
	Там щеше…
	Така и не разбра къде се е крила. Може би зад вратата. Може би в гардероба. Преди Филдинг да разбере какво става, Маргарет Лукас издърпа пистолета от ръката му и закрещя:
	— Не мърдай, не мърдай, федерални агенти!
	Филдинг нямаше как да не мърда, защото политна напред и след миг се озова легнал по корем, с пистолет, опрян в слепоочието. Някой издърпа парите от ръката му и двама едри агенти му сложиха белезници. Нечии пръсти бързо опипаха джобовете му.
	Изправиха го на крака и го тръснаха в едно кресло.
	Кейдж и още няколко мъже и жени се появиха на входната врата, докато друг агент проверяваше парите.
	Като видя физиономията му на пълно недоумение, Лукас обясни:
	— О, тези конци и други трикове? И ние четем такива Интернет страници: онези глупости на „Арийска милиция“.
	— Ами снега? — попита той. Трепереше от шока. — Няма следи! Как влязохте?
	— О, взехме на заем кран и стълба от противопожарната служба в Бетседа. Минахме през прозореца на горния етаж.
	В този момент Паркър Кинкейд се появи на входа. Лукас кимна към него:
	— Той даде идеята за пожарната кола.
	Филдинг не се съмняваше, че е било така.

	* * *

	Паркър се настани на креслото пред Филдинг и скръсти ръце. Детективът (въпреки всичко Паркър още мислеше за него като за такъв) изглеждаше по-стар и по-дребен. Паркър си спомни как по-рано бе пожелал да види престъпника жив, за да разбере как работи умът му. Сега желанието му бе изпълнено, но вече не изпитваше никакво любопитство, само отвращение.
	„Загадките изглеждат лесни, когато знаеш отговора“.
	Освен това стават скучни.
	— Как приемаш мисълта да прекараш следващите десет години в единична килия… преди да ти направят смъртоносната инжекция? — попита Лукас престъпника.
	— Няма да оцелееш дълго в общото помещение — обясни Кейдж. — Надявам се собствената ти компания да ти хареса.
	— Предпочитам я пред всяка друга — изсъска Филдинг.
	Кейдж продължи, сякаш не го е чул.
	— В Бостън и Уайтплейнс също те търсят. Предполагам, че и в Хартфорд.
	Филдинг вдигна изненадано вежди.
	— Гробокопача ти е бил пациент в болницата, нали? — попита Паркър. — Болницата за криминално проявени. Дейвид Хюс.
	Филдинг не искаше да издава изненадата си, но не успя да я скрие:
	— Така е. Странен човек, а? Като Невидимия.
	Паркър изведнъж разбра още нещо и застина.
	Невидимия…
	— В оперативната зала… Говорих за сина си. И не след дълго… Господи, скоро след това Роби видял някого в гаража. Това с бил Гробокопача!… Изпратил си го в дома ми!
	Филдинг вдигна рамене:
	— Прекалено далече стигна, Кинкейд. Трябваше да те отклоня за малко от разследването. Когато тръгнахте да търсите тайната ми квартира — откриването й бе голям успех, между другото, — излязох и оставих съобщение на приятеля ми да посети твоя дребосък. Разбира се, чудех се дали да не го накарам да го убие, а защо не и теб, но имах нужда от присъствието ти в главната щабквартира преди полунощ. За да се досетиш къде ще е последният удар.
	Паркър скочи и замахна с юмрук. Лукас хвана ръката му, преди да удари Филдинг в лицето.
	— Разбирам те — прошепна тя, — но така няма да помогнеш на никого.
	Разтреперан от гняв, Паркър отпусна ръка. Приближи се до прозореца и загледа снега. Опита да се овладее. Сигурен бе, че ако сега го оставят насаме с Филдинг, ще го убие. Не заради смъртта, която бе причинил тази нощ, а защото гласът на Роби още звучеше в ушите му: „Татко… татко…“
	Лукас докосна ръката му. Той я погледна.
	— Той причини същото и на мен — успокои го тя. Прелисти бележника, който държеше. — Преди няколко месеца някой влезе с взлом в дома ми. _Той_ го е направил. Търсил е подробности за живота ми.
	Филдинг запази мълчание.
	Лукас се обърна към него:
	— Ти си открил всичко за мен. Научил си за Том…
	Том ли? — почуди се Паркър.
	— Подстригал си се като него. Каза, че си от околностите на Чикаго, също като него. Чел си писмата му… — Тя затвори очи и поклати глава. — „Всичко е тип-топ.“ Откраднал си любимия му израз! После ми каза, че жена ти е в кома. Защо? За да те оставя в разследването, въпреки че всички, включително и аз, не искахме да ни се месят външни хора.
	— Трябваше да преодолея защитните ти прегради, Маргарет. Знаех какъв труден противник си.
	— Ти открадна миналото ми, Филдинг!
	— За какво друго служи миналото, освен, за да го използваме?
	— Защо ти трябваше да избиваш толкова много хора? — прошепна тя.
	— Чудно ли ти се вижда? Защо не? Боже господи, защо не? Защо смъртта на един човек ни се струва по-ужасяваща на смъртта на един милион? Човек или убива, или не. Ако убиваш, смъртта не означава нищо за теб, а щом от нея има изгода, тогава убиваш този, който трябва да умре. Ако някой не приема тази истина, значи е наивен глупак.
	— Кой е човекът в моргата? — попита Кейдж.
	— Казва се Гил Хавъл.
	— А, мистериозният Гилбърт Джоунс — обади се Паркър. — Той нае хеликоптера, нали?
	— _Трябваше_ да ви убедя, че съм имал намерение да се измъкна с парите от полето около Галоус Роуд.
	— Къде го намери?
	— В един бар в Балтимор.
	— Какъв беше този Хавъл?
	— Някакъв неудачник. Скитник. Обещах му сто хиляди долара, ако остави бележката пред кметството и ако ми помогне да прибера парите с хеликоптера и да наема тайната квартира. Накарах го да мисли, че го смятам за партньор.
	— И си го накарал да се прибере от кметството по определен маршрут, където си го чакал с камиона — досети се Паркър.
	— Трябваше да помислите, че организаторът на престъплението е мъртъв. За да приберете парите в хранилището.
	— Ами Кенеди? Защо го изпрати в „Риц“?
	— Кметът ли? Той ме изненада. Реших да рискувам. Трябваше да насоча вниманието ви към „Риц — Карлтън“, за да не се сетите за „Рици лейди“. Освен това така ви подхвърлих уловката за името на Гробокопача, като един вид изкупление… Знаеш ли, Кинкейд, голяма работа си. Как разбра?
	— Как разбрах, че си престъпникът ли? По почерка ти. Имах еталон за сравнение: когато ти диктувах записаното в бележника.
	— Да, това ме притесняваше. Само че нямаше как да се измъкна, когато ме накара да водя записките, не смяташ ли? Постарах се обаче да импровизирам, опитах да преправя почерка си.
	— Точката те издаде.
	Филдинг кимна:
	— А, да. Сълзата на дявола. Не се бях замислил… Как го каза? Че малките неща са най-важни.
	— Невинаги, но в повечето случаи.
	— Информацията за Гробокопача през цялото време е била с теб, нали? — попита Лукас. — Изобщо не си ходил в библиотеката.
	— Не. По дяволите, нали точно затова нарекох Хюс „Гробокопача“. За да помислите, че става дума за някакво смешно отмъщение срещу правителството. Само че… — Той се огледа. — Как ме открихте _тук_?
	— В тази къща ли? — Паркър не издържа на изкушението да се похвали: — Съвършенство. — Презрителната усмивка на убиеца се стопи. — За да се измъкнеш след съвършеното престъпление, е трябвало да имаш съвършени паспорти. Наложило се е да откриеш най-добрия фалшификатор. По стечение на обстоятелствата той ми е приятел. Е, да кажем, че сме близки познати — вкарвал съм го веднъж в затвора.
	По лицето на Филдинг се изписа удивление:
	— Да, ама той не знаеше нито истинското ми име, нито адреса ми.
	— Не, но си му се обаждал по телефона.
	— Не оттук — почти проплака Филдинг.
	Лукас също пожела да участва в разбиването на самочувствието му. Кимна към вратата:
	— От телефонния автомат на улицата. Открихме номера в архива на телефонната компания. — След това му показа една разпечатана на компютър снимка: — Свалихме я от записите на системата за сигурност в главната щабквартира. Достатъчно бе да я покажем на няколко души в квартала, за да разберем къде се криеш.
	— По дяволите.
	Филдинг затвори очи.
	„Малките неща…“
	— Фалшификаторите казват, че човек не може да мисли за всичко — заговори Паркър. — Само че това не е вярно. Човек _трябва_ да помисли за всичко.
	— Знаех, че си най-силното звено във веригата, Паркър — каза престъпникът. — Най-опасният противник. Трябваше да накарам Гробокопача да те убие още в началото.
	— Май не се поколеба да жертваш приятеля си — отбеляза Кейдж.
	— Гробокопача ли? Не бих го нарекъл точно приятел. Беше твърде опасен. Така или иначе, както може би сте се досетили, това трябваше да е последното ни престъпление. Вече нямах нужда от него.
	На вратата се показа един агент:
	— Хайде, Филдинг, колата ти дойде.
	Поведоха го навън. Той спря на прага и се обърна:
	— Признай, че съм добър, Паркър. Почти успях.
	Паркър поклати глава:
	— Няма „почти“.
	Когато го отвеждаха обаче, Филдинг се подсмихна.


>>	35.

	_02:20_
	Работници изтегляха обгорения автобус.
	Съдебният лекар бе откарал останките на Гробокопача, с чиито ръце по ужасяващ начин се беше споил почернелият автомат.
	Едуард Филдинг седеше окован във Федералния арест.
	Докато се сбогуваше с Кейдж и се оглеждаше за Маргарет Лукас, Паркър забеляза, че кметът Джералд Кенеди се е запътил към тях. През цялото време обикаляше района, придружен от глутница журналисти, оглеждаше щетите и наблюдаваше полицаите и спасителните екипи.
	Приближи се до тях.
	— Добър вечер, господин кмете — поздрави го Кейдж.
	— На вас ли трябва да благодаря за тази малка новинарска история, агент Кейдж? За намека, че съм свързан с провала на яхтата?
	Агентът вдигна рамене:
	— Разследването беше по-важно, сър. Не трябваше да се появявате в „Риц“. По-добре щеше да е, ако не бяхте намесили политиката.
	Кенеди поклати глава:
	— Разбрах, че сте заловили главния виновник.
	— Заловихме го.
	Кенеди се обърна към Паркър:
	— А вие сте агент…
	— Джеферсън, господин кмете. Том.
	— О, вие ли сте онзи, за когото слушах толкова? Специалистът по документите?
	— Да. Забелязах, че сте доста точен стрелец.
	— Не чак толкова точен. — Кметът кимна унило към автобуса. — Кажете, да не сте роднина на Томас Джеферсън?
	— Аз ли? — засмя се Паркър. — Не, не. Нямам нищо общо.
	— Помощникът ми се казва Джефрис — отбеляза кметът, сякаш разтваряше с гостите на някой официален прием.
	Лукас се появи. Кимна на кмета и Паркър забеляза напрежение в очите й, сякаш очакваше да й се карат.
	— Съжалявам за приятеля ви, агент Ардъл — каза кметът.
	Лукас не отговори. Погледна обгорения автобус.
	— Господин кмете — провикна се един репортер, — носи се слух, че не сте повикали Националната гвардия, за да не пречи на потока туристи. Бихте ли коментирали?
	— Не!
	— Тази нощ не мина много добре за никого, не смятате ли? — отбеляза Лукас.
	— Така е, агент Лукас. Предполагам, че нещо, като тръгне зле, продължава така докрай.
	Той хвана жена си под ръка и тръгнаха към лимузината.
	Маргарет Лукас подаде на Кейдж някакви документи. След това, без да сваля очи от автобуса, се отправи към колата си. Паркър се зачуди дали е решила да си тръгне, без да си вземе довиждане с него.
	Тя се качи, включи двигателя и пусна парното — температурите бяха паднали и от гъстите облаци, които покриваха небето, още се сипеха снежинки. Тя остави вратата на джипа отворена и се облегна назад.
	Кейдж стисна ръката на Паркър:
	— Какво мога да кажа?
	И за негова изненада разпери ръце и го прегърна, присвивайки очи от болка, после бързо си тръгна.
	— Лека нощ, Лукас — провикна се агентът. — Лека нощ, Паркър. Боже, как боли. Честита Нова година на всички. Честита Нова година, дявол да я вземе!
	Паркър закопча якето си и тръгна към джипа на Лукас. Тя разглеждаше нещо. Паркър не видя добре какво е точно. Приличаше на сгъната надве пощенска картичка. Лукас я гледаше втренчено. Обърна се към Паркър и като че се подвоуми. Точно преди той да приближи колата, прибра картичката в чантата си.
	Извади бутилка бира от джоба си, отвори я с един ключ и я остави на предното табло.
	— Това ли продават вече автоматите за напитки в главната щабквартира?
	— Подарък е от свидетеля ми, Гари Мос.
	Тя му предложи. Паркър взе бутилката, отпи голяма глътка. Лукас обърна лице към него:
	— Лека нощ…
	— Лека нощ — повтори той и й подаде ръка.
	Тя я стисна здраво. Ръцете им бяха измръзнали, но Паркър не усети нито студ, нито топлина при допира.
	Никой не направи опит да пусне ръката на другия. Паркър сложи лявата си върху нейната.
	— Как са децата? — попита Лукас. — Как им викаше?
	— Хухалите.
	— Хухалите. Да. Говори ли с тях?
	— Много са добре — отвърна Паркър.
	Неохотно пусна ръката й. Дали и на нея не й се искаше да задържи дланта му? Не можеше да определи.
	— Предполагам, ще искаш доклад — отбеляза той.
	Спомни си документите, които прокуратурата изисква за процесите. Купища бумаги. Те обаче не му бяха в тежест — нали работата му беше да се занимава с документи.
	— Да — отвърна тя. — Но няма закъде да бързаш.
	— В понеделник трябва да завърша една работа.
	— По документ? Или по обзавеждането на къщата?
	— По къщата ли? — засмя се той. — О, това не е моя работа. Разбирам малко от кухненска работа. Но от дърводелство — не. Искат да проверя автентичността на един документ. Писмо, за което се твърди, че е от Томас Джеферсън. Един търговец в Ню Йорк ми го изпрати за анализ.
	— Оригинално ли е?
	— Шестото ми чувство подсказва, че да. Трябва да проведа още няколко експеримента. А, ето.
	Върна й пистолета.
	Лукас сега бе с пола, неподходящо облечена, за да крие пистолет при глезена си. Пъхна оръжието в жабката. Паркър отново се възхити от съвършения й профил.
	„Защо, по дяволите, ще ми завиждаш?“ — запита се.
	Понякога загадките се разрешават сами, когато им дойде времето.
	А на някои никога не научаваш отговора. Защото (така смяташе Паркър Кинкейд) не ти е писано.
	— Хей, какво ще правиш утре вечер? — попита неочаквано той. — Какво ще кажеш за вечеря?
	Тя се поколеба. Лицето й не трепна. Дори като че престана да диша. Той също не помръдна, остана с лека усмивка, застинала на устните, както когато чакаше хухалите да си признаят за изчезналите бонбони или за счупената лакта.
	Накрая тя също се усмихна, но Паркър забеляза, че усмивката й не е искрена — каменна усмивка, също като очите й. И веднага се досети какъв ще е отговорът.
	— Съжалявам. Заета съм. Може би друг път.
	Тоест — никога. „Ръководство за самотни родители“ на Паркър Кинкейд имаше цяла глава за евфемизмите.
	— Разбира се — отвърна той, опитвайки да прикрие разочарованието си. — Друг път тогава.
	— Къде е колата ти? Мога да те закарам.
	— Не, благодаря. Ето я там.
	Той отново хвана ръката й и едва устоя на желанието да я придърпа към себе си.
	— Лека нощ — пожела му тя.
	Той кимна.
	Докато се отдалечаваше, Паркър се обърна и забеляза, че Лукас му маха. Странен жест, защото лицето й оставаше все така безизразно.
	После обаче забеляза, че не му маха. Бършеше запотените стъкла, дори не го поглеждаше. Когато избърса прозорците си, Маргарет Лукас потегли с пълна скорост в най-лявото платно на булеварда.

	* * *

	На път за вкъщи Паркър спря в една закусвалня за кафе и сандвич и да изтегли пари от банкомат. У дома завари г-жа Кавано заспала на дивана.
	Събуди я, плати й два пъти повече, отколкото бе поискала, след това я изпрати до външната врата и остана на прага, докато тя внимателно прекоси улицата и се прибра у дома си отсреща.
	Децата спяха в кревата му — телевизорът и видеото бяха в неговата стая. Екранът беше син, доказателство, че са гледали видеокасета. Той се разтревожи да не са взели нещо от богатата му колекция трилъри и научнофантастични филми, но касетата се оказа „Цар Лъв“. Това бе достатъчно обезпокояващо (Роби ненавиждаше хиените), но все пак представляваше доста безобиден завършек след насилието, на което беше станал свидетел.
	Паркър бе изтощен. Бе пребит от умора. Чувстваше обаче, че от съня все още го делят часове.
	Въпреки че изрично й беше казал да не го прави, г-жа Кавано бе измила чиниите и почистила кухнята, така че сега той не можеше да изразходва енергията си по този начин. Затова взе боклука и го изнесе в задния двор, натоварен със зелените пликове като Дядо Коледа. „Странно нещо е животът — помисли си, — цяла вечер преследваш престъпници, а само след час отново си потънал в домашното ежедневие сред спокойното предградие.“
	Паркър повдигна капака на кофата за боклук и огледа задния двор. Намръщи се. В снега имаше следи.
	Пресни следи.
	Само отпреди няколко минути, както изглеждаше — бяха още съвсем ясни, постоянно сипещият се сняг и вятърът още не ги бяха заличили. Натрапникът бе минал покрай прозореца на гостната, след това беше заобиколил към предния вход.
	Сърцето на Паркър заби лудо.
	Той остави внимателно плика с боклука и се прибра тихо в къщата. Затвори и заключи вратата на кухнята. Провери и предния вход. Беше заключен. Поради особеностите на работата му — високата стойност на документите и риска от замърсяване — всички прозорци бяха запечатани и не можеха да се отварят. Нямаше нужда да ги проверява.
	Чии бяха тези следи?
	Може би просто на някакви деца.
	Или г-н Джонсън пак си търсеше кучето.
	Сигурно беше така. Сигурно…
	Десет секунди след това обаче той вече говореше с Федералния арест на Вашингтон.
	Представи се като специален агент Паркър Кинкейд, твърдение, което не беше вярно само от няколко години.
	— Работих по тазвечерното разследване заедно с Маргарет Лукас.
	— А, да. СТРЕЛМЕТ.
	— Точно така. Тук ме гони лека параноя. Задържаният, Едуард Филдинг. Не са го пуснали под гаранция, нали?
	— Гаранция ли? Няма начин. Ще му предявят обвиненията вдругиден.
	— В ареста ли е?
	— Да. В момента го виждам на монитора.
	— Спи ли?
	— Не. Седи на леглото. Добре се държи. Разговаря с адвоката си, това беше преди около час, после го прибрахме в килията и оттогава не е излизал. Защо?
	— Просто съм станал малко по-плашлив от необходимото, предполагам. Стори ми се, че видях Невидимия.
	— Невидимият ли? Гледай ти. А, и честита Нова година.
	Паркър затвори, малко си отдъхна.
	Само за пет секунди.
	Говорил с адвоката си ли?
	Паркър не познаваше никой адвокат в Окръга, който да е буден в този час, камо ли да се среща с клиент, чието дело ще бъде открито след два дни.
	„Съвършенство“.
	— О, господи.
	Филдинг — човекът, който има план за всичко. Сигурно имаше план за бягство, ако го хванат.
	Той вдигна слушалката и набра първата цифра на полицейския участък.
	Връзката прекъсна.
	Нещо се размърда покрай кухненската врата.
	Паркър вдигна очи.
	През прозореца на задната врата го наблюдаваше непознат мъж. Блед. С тъмно палто. Черно или синьо. По левия му ръкав имаше засъхнала кръв, но не много. Изгарянията по лицето му не бяха сериозни.
	Нападателят вдигна автомата си със заглушител и натисна спусъка в мига, в който Паркър се хвърли встрани. Дръжката и бравата на задната врата изхвърчаха сред поток от куршуми. По пода се посипаха стъкла.
	Без да бърза, Гробокопача отвори вратата и влезе, като стар приятел, поканен на кафе.


>>	36.

	_03:00_
	На Гробокопача му е студено. Гробокопача иска вече да свършва и да си ходи.
	Предпочита да остане навън. Харесва му… _щрак…_ му… му… снегът.
	Харесва му снегът.
	О, я гледай, какъв хубав коледен венец и каква хубава коледна елха има в уютната къща на Паркър Кинкейд. На Тай ще му харесат.
	Смешно…
	Тук няма кученца, няма панделки. Но има хубав венец и хубава елха.
	Улучил ли го е? Гробокопача не може да определи.
	Не, вероятно не. Вижда как Кинкейд се промъква в друга стая, изгасва лампите, претъркулва се по пода.
	Такива неща прави.
	Гробокопача мисли, че е щастлив. Така му беше казал преди час човекът, който му казва какво да прави. Не му се наложи да слуша жената от гласовата поща, която звучи като Рут, този път получи истинско обаждане на мобилния телефон. Човекът каза на Гробокопача, че нощта още не е свършила, въпреки че Гробокопача бе отишъл при черната стена и беше направил каквото трябваше.
	Не… _щрак…_ още не беше свършила.
	— Слушай — бе заявил човекът, който му казва какво да прави, и Гробокопача започна да го слуша.
	Трябваше да убие още трима души. Някой си Кейдж, някоя си Лукас. И Паркър Кинкейд.
	— Него убий най-напред. Разбра ли?
	— Мммм, добре.
	Гробокопача познава Кинкейд. Идвал е вече в къщата му. Кинкейд има малко момче като Тай, само че Гробокопача не харесва момченцето на Кинкейд, защото Кинкейд иска да го върне в болницата в Кънектикът. Кинкейд иска да му отнеме Тай.
	— После, в четири и половина — продължи човекът, който му казва какво да прави, — искам да дойдеш във Федералния следствен арест на Трета улица. Ще бъда в медицинската служба. Тя е в задната част на първия етаж. Ще се преструвам на болен. Убий всеки, когото видиш, и ме измъкни.
	— Добре.
	Гробокопача влиза в столовата и вижда как Кинкейд изскача изпод масата и се втурва в коридора. Той изстрелва нов откос. Лицето на Кинкейд прилича на лицето на Рут, преди да й забие парчето стъкло в гърлото, и на лицето на Памела, преди да забие ножа под златното кръстче, ето ти подарък за Коледа обичам те обичам те обичам те много…
	Кинкейд се скрива в друга част на къщата.
	Но няма да избяга навън, Гробокопача го знае. Децата са тук. Един баща няма да изостави децата си.
	Гробокопача го знае, защото никога не би изоставил Тай. Кинкейд няма да изостави русото момченце и тъмнокосото момиченце.
	Ако Паркър Кинкейд се измъкне, Гробокопача никога няма да стигне до Калифорния. На Запад.
	Той влиза във всекидневната с насочен напред автомат.

	* * *

	Паркър се претърколи по пода, за да избяга на Гробокопача, удари лакти в паркета, главата го болеше от сблъсъка с ръба на кухненската маса.
	Хухалите!, помисли отчаяно и се втурна към стълбите. Нямаше да позволи на Гробокопача да се качи горе. Щеше да го удуши с голи ръце, ако трябва, но щеше да спаси децата си.
	Нов откос. Той се отдръпна от стълбите и се хвърли на пода във всекидневната.
	Оръжие… Какво да използва? Нямаше нищо подходящо. Не можеше да стигне до кухнята, за да вземе нож. Не можеше да се добере до гаража за брадва.
	Защо, по дяволите, върна пистолета на Лукас?
	Тогава я видя — бейзболната бухалка, един от коледните подаръци за Роби. Грабна я, стисна увитата с тиксо дръжка и пак се запромъква към стълбите.
	„Къде е? Къде?“
	Долови стъпки, леки. Скърцане на счупени стъкла под краката на Гробокопача.
	Не можеше да определи обаче къде е.
	В коридора ли?
	В столовата ли? В остъклението на първия етаж?
	Какво да прави?
	Ако изкрещи на децата да се спасяват през прозореца, те просто щяха да се покажат, за да видят какво става. Трябваше да се качи при тях, да ги вдигне и да скочат заедно през прозореца. Щеше да се постарае да омекоти падането, колкото е възможно. Снегът щеше да му помогне. После щяха да побегнат към хвойновите храсти.
	Стъпките се чуха по-близо. Изскърцване. Пауза. Ново изскърцване.
	Паркър вдигна очи.
	Не! Гробокопача бе в основата на стълбите, канеше се да се качи, гледаше нагоре. С безизразно лице.
	„Той е с непроницаема психика…“
	Паркър нямаше как да го нападне — щеше да се покаже в цял ръст и да го застрелят, преди да направи и три крачки. Затова запрати с все сила бухалката в столовата. Тя удари един шкаф със съдове.
	Гробокопача спря. Обърна се бавно и тръгна към шума. Като зловещото чудовище от „То“.
	Когато убиецът почти стигна до сводестия вход на стаята, Паркър излезе иззад дивана и се запромъква към него.
	До жертвата му оставаха два метра, когато, без да иска, настъпи една от играчките на Роби. Тя се строши шумно.
	Гробокопача се завъртя точно в момента, когато Паркър се хвърляше върху него, падна на колене. Паркър замахна с юмрук към лицето му. Ударът бе силен, но убиецът дръпна глава и Паркър, повлечен от инерцията, се строполи настрани. Извъртя се на пода и опита да грабне оръжието на Гробокопача. Убиецът обаче беше прекалено бърз и хвана автомата, изправи се… На Паркър не му оставаше нищо друго, освен да се свре в дупката между дивана и стената.
	Целият бе облян в пот, ръцете му трепереха. Сви се в тясното скривалище.
	Нямаше накъде да избяга.
	Гробокопача отстъпи леко, огледа се, за да се ориентира. Паркър забеляза нещо остро на пода пред себе си. Нещо блестеше. Дълго парче стъкло. Грабна го.
	Гробокопача присви очи, огледа се. Забеляза го. Паркър се вгледа в замъглените му очи. Не, очите на Маргарет Лукас изобщо не бяха безжизнени: в тях имаше милион пъти повече живот, отколкото в тези. Убиецът се приближи. Заобиколи дивана. Паркър напрегна всичките си мускули. Погледна зад нападателя, към коледната елха. Спомни си как с хухалите отваряха подаръците си на Коледа.
	Поне да умре с мисълта за нещо хубаво…
	Ако той трябва да умре, поне щеше да се погрижи децата му да оцелеят. Стисна дългото остро стъкло през ръкава си. Щеше да пререже яремната вена на убиеца и да се надява той да издъхне, преди да се добере до горния етаж. Не смееше дори да си помисли за гледката, която щеше да се разкрие пред хухалите на сутринта. Приклекна и стисна още по-силно импровизираното си оръжие.
	Всичко щеше да е наред. Нали те щяха да оцелеят. Това бе най-важното.
	Той се подготви за скок.
	Гробокопача заобиколи дивана и вдигна автомата.
	Паркър напрегна всичките си мускули.
	Изведнъж… чу се оглушителен гърмеж, от пистолет без заглушител.
	Гробокопача потрепери. Изпусна автомата. Погледна Паркър. После отпусна глава и се строполи на пода. Падна по очи, в тила му зееше дупка от куршум.
	Паркър грабна автомата и се заоглежда.
	„Какво? — запита се трескаво. — Какво стана?“
	Видя силует на прага.
	Някакво момче… Как бе възможно! Малко момченце. Чернокожо. Държеше пистолет. Влезе бавно и се втренчи в трупа. Държеше оръжието насочено към гърба на Гробокопача, като ченге от полицейски филм. Налагаше му се да държи тежкия пистолет с две ръце.
	— Той уби татко — промълви момчето, без да поглежда Паркър. — Видях как го направи.
	— Дай ми пистолета — прошепна Паркър.
	Детето продължаваше да гледа втренчено Гробокопача. По бузите му потекоха сълзи.
	— Уби татко! После ме докара тук, докара ме с една кола.
	— Дай ми пистолета. Как се казваш?
	— Видях го как го направи. Направи го пред очите ми. През цялото време го дебнах да го гръмна. Намерих това в колата му. Три-пет-седем.
	— Всичко е наред. Как се казваш?
	— Той е мъртъв. Мамка му.
	Паркър се приближи, но детето насочи заплашително пистолета към него. Паркър спря и се дръпна назад.
	— Просто го остави. Става ли? Моля те.
	Момченцето не му обърна внимание. Огледа стаята. Погледът му веднага спря на коледната елха. После се върна върху Гробокопача:
	— Той уби татко. Защо го направи?
	Паркър бавно се изправи, разпери ръце:
	— Не се плаши. Няма да ти направя нищо лошо. Погледна към горния етаж. Изстрелът очевидно не беше събудил децата. Той кимна към елхата:
	— Ще отида там за малко.
	Заобиколи момчето (и кървавото петно около главата на Гробокопача) и се приближи до елхата. Наведе се, вдигна нещо и се върна. Коленичи пред момчето и протегна празната си дясна ръка. След това с лявата му подаде космическия кораб на Роби — „Хилядолетния сокол“ от „Междузвездни войни“.
	— Хайде да ги разменим.
	Детето погледна пластмасовата играчка. Отпусна ръката с пистолета. Изглеждаше малко по-ниско от Роби и сигурно тежеше не повече от трийсетина килограма. Очите му обаче бяха като на възрастен.
	— Дай пистолета, моля те.
	Момчето погледна страхопочтително играчката:
	— Човече!
	След това подаде на Паркър пистолета и взе космическия кораб.
	— Изчакай — каза му Паркър. — Веднага се връщам. Искаш ли нещо за ядене? Гладен ли си?
	Момчето не отговори.
	Паркър взе автомата и пистолета и ги занесе на горния етаж. Остави ги на най-горната полица на гардероба и го заключи.
	Усети някакво движение зад гърба си. Роби се задаваше по коридора.
	— Татко?
	— Здрасти, млади момко.
	Паркър едва успяваше да сдържи гласа си да не затрепери.
	— Сънувах. Чух изстрел. Страх ме е.
	Паркър го пресрещна, преди да стигне до стълбите. Прегърна го и го върна в спалнята.
	— Сигурно е от фойерверките — успокои го той.
	— Може ли догодина да си вземем бомбички? — попита наивно детето.
	— Ще видим.
	Чу стъпки отвън, шляпане на обувки по улицата пред къщата. Погледна през прозореца. Чернокожото момче притича през двора, здраво стиснало космическия кораб, и се изгуби в мрака.
	Закъде е тръгнало?, почуди се Паркър. За Вашингтон? За Западна Вирджиния? Нямаше време да мисли и него. Насочи цялото си внимание към собствения си син.
	Паркър сложи Роби в леглото до сестра му. Трябваше да открие телефона си, за да се обади в полицията. Момченцето обаче не пускаше ръката му.
	— Кошмар ли сънува? — попита той.
	— Не знам. Просто чух гърмеж.
	Паркър легна до него. Погледна часовника. Беше 3:30. Джоан щеше да се появи в 10:00 с чиновничката от социалната служба… Господи, какъв кошмар щеше да настане. В стените имаше десетки дупки от куршуми. Мебелите бяха строшени. Вратата на кухнята — разбита.
	Насред килима лежеше кървав труп.
	— Татко — промълви сънено Стефи.
	— Няма нищо, слънчице.
	— Чух някаква бомбичка. Пити Уелан има бомбички. Майка му му забранила, но той си купил. Видях ги.
	— Това не е наша работа.
	Паркър легна при децата си и затвори очи. Стефи положи глава върху гърдите му.
	Той се замисли за дупките от куршуми, за гилзите, за разбитите мебели. За трупа.
	Представи си показанията на Джоан в съда.
	Какво можеше да направи? Какво оправдание да си измисли?
	В следващия момент Паркър Кинкейд вече дишаше равномерно. Потопи се в дълбокия сън на родител, чиито деца са в безопасност в прегръдките му, най-сладкия сън на света.

	* * *

	Когато отвори очи, часът бе десет без пет. Събуди го затръшване на врата на кола и гласът на Джоан:
	— Малко сме подранили, но предполагам, че няма да има нищо против. Внимавайте къде стъпвате. Гледайте, знаел е, че ще дойдем, а дори не е изринал снега. Типично за него. Типично.


>>	37.

	_09:35_
	Скочи от леглото.
	Виеше му се свят, главата му се пръскаше. Погледна през прозореца.
	Джоан идваше към къщата. Ричард беше с нея, вървеше сърдито отзад. Явно никак не му се влизаше. Имаше и още една жена — социалната служителка. Ниска, на високи токчета. Оглеждаше одобрително къщата.
	Спряха пред входната врата. Звънецът иззвъня.
	Никаква надежда…
	Той излезе в коридора на горния етаж. Ами просто нямаше да я пуска, каза си. Щеше да им прегради пътя. Щеше да ги накара да дойдат със съдебна заповед. Така можеше да спечели един-два часа.
	Паркър спря пред вратата на спалнята. Обърна се и погледна спящите си деца. Искаше му се да ги грабне и да избягат през задния вход, да избягат в Западна Вирджиния.
	Знаеше обаче, че така няма да постигне нищо.
	Отново се позвъни.
	„Какво мога да направя? Как да ги забавя?“
	Джоан щеше да разбере, че има нещо нередно. Ако опита да ги забави, щеше само да възбуди допълнително подозренията й. Пък и какво можеше да спечели с още два или зри часа?
	Той си пое дълбоко дъх и заслиза по стълбите.
	Как можеше да обясни дупките от куршуми? Ами кръвта? Може би можеше…
	Паркър спря на площадката.
	Втрещен.
	С гръб към него стоеше стройна блондинка с черна пола и бяла блуза и тъкмо отваряше вратата.
	Което само по себе си бе достатъчно невероятно, най-удивителното обаче бе състоянието на къщата.
	Безупречно.
	Нито парченце счупен порцелан или стъкло по пода. Нито една дупчица в стената. Всичко бе замазано и боядисано: в ъгъла на всекидневната се виждаха няколко кофи боя. На мястото на надупченото от куршуми кресло стоеше ново.
	А от трупа на Гробокопача — нито следа. На лобното му място бе постлан нов персийски килим.
	Джоан, Ричард и социалната служителка се появиха на прага, жената с черната пола се обърна:
	— О, Паркър.
	Беше Маргарет Лукас.
	— Да — отвърна след няколко секунди той.
	Тя се усмихна странно.
	Той пак опита да налучка вярната реплика:
	— Добро утро.
	— Как спа? — попита тя. После подсказа: — Добре ли?
	— Да. Много добре.
	Лукас отново се обърна към гостите и кимна на Джоан:
	— Вие сигурно сте съпругата на Паркър…
	— Бивша съпруга!
	И влезе в къщата. Социалната служителка, пълничка брюнетка, я последва. Ричард, с добродушно глуповатото си изражение, пристъпи последен.
	Паркър продължи надолу по стълбите. Не успя да се сдържи и прокара ръка по стената, където бе сигурен, че през нощта се беше забил откос. Шпакловката бе гладка като личицето на Стефи.
	Рамото и главата го боляха ужасно от скока на земята при нахълтването на Гробокопача. Ако не беше болката, щеше да реши, че всичко е било сън.
	Даде си сметка, че Джоан го гледа настойчиво с изкуствена усмивка:
	— Казах: „Здравей, Паркър.“
	— Добро утро, Джоан. Здравей, Ричард.
	Паркър се приближи и целуна Джоан по бузата, ръкува се със съпруга й. Ричард носеше найлонов плик с плюшени играчки.
	Джоан не запозна Паркър със социалната служителка, но тя пристъпи напред и стисна ръката му. Може би се представи, а може би не. Паркър бе прекалено удивен, за да забележи.
	Джоан погледна Лукас:
	— Май с вас не сме се виждали. Вие сте…?
	— Джаки Лукас. Приятелка на Паркър.
	_Джаки_ ли? Паркър вдигна вежди.
	Джоан огледа равнодушно стройното тяло на Лукас. След това бившата съпруга (очите й бяха като на Роби, но надменният им поглед бе толкова различен от неговия!) влезе във всекидневната.
	— Ама ти да не си… Какво си направил? Да не си ремонтирал? Вчера не забелязах.
	— Имах малко свободно време. Реших да пооправя това-онова.
	Бившата му съпруга го огледа изпитателно:
	— Ужасно изглеждаш, Паркър. Да не би да не си спал?
	Лукас се засмя. Джоан се обърна към нея.
	Лукас я погледна съучастнически:
	— Паркър ме кани на закуска. После се качва уж да събуди децата, а всъщност заспива при тях.
	Джоан изръмжа, сякаш да каже като преди малко: „Типично“.
	Къде се беше дянала кръвта? Всичко бе оплискано с кръв!
	— Какво ще кажете за малко кафе и курабийки? — предложи Лукас на гостите. — Паркър сам ги е правил.
	— Аз бих пила малко кафе — прие социалната служителка. — И може би бих опитала половин курабийка.
	— Малки са — успокои я Лукас. — Вземете направо цяла.
	— Няма да откажа.
	Лукас изчезна в кухнята, за да се появи само след секунди с пълен поднос.
	— Паркър е голям кулинар — отбеляза.
	— _Знам_ — тросна се Джоан; уменията на бившия й съпруг явно не я впечатляваха.
	Лукас им подаде чашки с кафе и се обърна към Паркър:
	— В колко се прибра снощи от болницата?
	— Ъ?
	— Болницата ли? Децата да не са болни? — попита Джоан с престорена загриженост; хвърли многозначителен поглед на социалната служителка.
	— О, не, беше на посещение при един приятел — побърза да разсее заблудата й Лукас.
	— Не помня — отвърна Паркър. — Късно беше?
	Отговорът му звучеше въпросително: Лукас бе режисьор на сценката и трябваше да се придържа към сценария й.
	— Какъв приятел? — поинтересува се Джоан.
	— Харълд Кейдж — отвърна Лукас. — Нищо сериозно. Само счупено ребро. Нали така казаха?
	— Счупено ребро.
	— Подхлъзнал се и паднал, нали? — продължаваше Лукас достойното си за „Оскар“ изпълнение.
	— Да — повтори Паркър. — Подхлъзнал се и паднал.
	Отпи от кафето, което Лукас му бе пъхнала в ръцете.
	Социалната служителка си взе втора курабийка.
	— Ще ми дадете ли рецептата? — попита ентусиазирано.
	— Разбира се — отговори Паркър.
	Джоан се усмихна злобно. Обиколи всекидневната и внимателно огледа всичко.
	— Къщата изглежда съвсем променена. — Приближи се до бившия си съпруг и прошепна съучастнически: — Значи спим със стройната малка Джаки, а?
	— Не, Джоан. Тя е просто приятелка.
	— А?
	— Ще направя още кафе — обяви Лукас.
	— Ще ти помогна — побърза да се измъкне и Паркър.
	Влязоха в кухнята, той затвори вратата и погледна агентката.
	— Как? — прошепна. — Как, за бога…
	Тя се засмя — несъмнено на изражението му:
	— Снощи си се обаждал в ареста. Казал си, че си изплашен. От нощната смяна ми звъннаха. Опитах да се свържа, но от телефонната компания казаха, че кабелът ти е прекъснат. Специалните части от полицията на Феърфакс провели безшумна акция около три и половина и открили застрелян труп на долния етаж и теб — да спиш на горния. Кой застреля Гробокопача? Не си бил ти, нали?
	— Някакво хлапе. Каза, че Гробокопача убил баща му. После го довел тук. Не ме питай защо. Хлапето просто изчезна… Чий беше трупът в автобуса?
	— На шофьора. Предполагаме, че Гробокопача го е запазил жив за известно време, после го е пуснал да бяга към задното стъкло. Застрелял го, после запалил резервоара и когато огънят обхвана автобуса, скочил през прозореца. Използвал е дима за прикритие. Измъкнал се е в суматохата. По-хитър се оказа, отколкото го мислихме.
	Паркър поклати глава:
	— Не, Филдинг е измислил всичко. Казал е на Гробокопача точно какво да прави. Изобщо не е имал намерение да го жертва. Това нямаше да е последното им престъпление. Вероятно са щели да действат заедно с години… Ами къщата? — Той разпери ръце. — Как…
	— Това е дело на Кейдж. Завъртя няколко телефона.
	Чудотворецът.
	— Не знам какво да кажа.
	— Ние те забъркахме в тази каша. Това беше най-малкото, което можехме да направим.
	Паркър нямаше намерение да спори по това.
	— Чакай… Как се нарече преди малко? Джаки ли?
	Тя се подвоуми, после отговори:
	— Просто прякор. Така ме наричат нашите. Не го използвам много.
	От стълбите се чуха тихи стъпки, децата слязоха във всекидневната. Паркър и Лукас чуха гласовете им:
	— Мамо! Здрасти!
	— Здравейте и двамата — отвърна Джоан. — Ето, ето… Това е за вас.
	Чу се шумолене на хартия.
	— Харесват ли ви? — попита Джоан. — А?
	— Ама това било Барби — обади се несигурно Стефи.
	Роби се изсмя високо. После изръмжа разочаровано:
	— О, Голямата бяла птица.
	Паркър поклати глава удивен от невежеството на бившата си съпруга. Усмихна се на Лукас. Тя обаче не забеляза. Гледаше втренчено вратата към всекидневната, сякаш хипнотизирана от детските гласове. След известно време се обърна към прозореца и загледа сипещия се сняг. Накрая отбеляза:
	— Значи това била бившата ти жена. Не си приличате много.
	Паркър се засмя. Лукас всъщност искаше да попита: „Как, по дяволите, можа да се ожениш за такава?“.
	Логичен въпрос и той с удоволствие би отговорил. За това обаче му бе нужно доста повече време от това, с което разполагаха в момента. Пък и в замяна трябваше да научи поне част от отговорите на загадката Маргарет (или Джаки) Лукас.
	А каква загадка беше само! Паркър я огледа от глава до пети — грима, бижутата. Меката бяла блуза, финото бельо отдолу. А днес си беше сложила и парфюм, не миришеше просто на ароматен сапун. За какво му напомняше това? Не можеше да определи.
	Тя забеляза изпитателния му поглед.
	Отново го хвана. Не го интересуваше.
	— Не приличаш на агент от ФБР — направи й комплимент той.
	— В момента работя под прикритие — засмя се тя. — Доста способна бях навремето. Един път играх съпруга на наемен убиец от мафията.
	— Италианка? С тази коса?
	— За подкрепление използвах „Мис Клерол“. — За момент и двамата замълчаха. После тя продължи: — Ще остана, докато си тръгнат. Предполагам, малък намек за семеен живот няма да е зле за пред социалната служителка.
	— Повече от полезно ще бъде.
	Тя вдигна рамене по начин, по-характерен за Кейдж.
	— Виж — каза той, — знам, че си имаш и други планове, но с Хухалите имаме малко работа в задния двор.
	— На снега ли?
	— Да. Ще отрежем няколко храста. След това отиваме да караме шейни. Тъй де, тук снегът не се задържа много дълго…
	Той замълча. Да не може да си довърши мисълта, да започва изречение с „тъй де“. Лингвистът в него не остана доволен. „Нервни сме, а?“
	— Не знам дали ще ти е интересно, но…
	Замълча отново.
	— Това за покана ли да го смятам?
	— Ами. Да.
	— Тези планове, за които ти говорих… Щях да почистя къщата и да дошия блузата за дъщерята на една приятелка.
	— Да разбирам ли, че приемаш?
	Тя се усмихна несигурно:
	— Може би. — Замълча за момент. — Кажи, как беше кафето? Не правя много често. Обикновено си купувам.
	— Хубаво е.
	Тя стоеше с лице към прозореца. Очите й обаче гледаха към вратата; слушаше гласовете на децата. Обърна се отново към Паркър:
	— О, разгадах я.
	— Кое?
	— Главоблъсканицата.
	— Коя главоблъсканица?
	— Колко сокола са останали на покрива. Тази сутрин, както си седях тук, се сетих.
	— Добре. Казвай.
	— Въпросът е подвеждаш. Има повече от един отговор.
	— Добре. Само че това не означава, че въпросът е подвеждащ. Означава просто, че мислиш правилно. Разбрала си, че има повече от един верен отговор.
	— Виждаш ли — продължи тя, — условията те подвеждат, че всички факти, които трябва да знаеш, са зададени. Само че не е така.
	Напълно правилно. Той кимна.
	— А фактите, които липсват, са свързани с характера на соколите.
	— А, така ли? Какво общо има характерът на сокола с главоблъсканицата?
	Тя размаха пръст. Паркър забеляза игриво пламъче в очите й, което не беше виждал преди.
	— Защото — заяви тя — соколите може да се изплашат от гърмежа. А може и да не се изплашат. Защото — помниш ли? — са далеч един от друг. Това трябва да ни насочи, нали?
	— Така е. Продължавай.
	— Добре, фермерът застрелва едната птица, но ние не знаем какво ще направят другите. И така, може и двата сокола да останат. Може един да отлети и един да остане. Може и двата да отлетят. Значи отговорите са три.
	— Е, някои неща ги приемаш за даденост.
	Тя се намръщи:
	— Какво искаш да кажеш? Права ли съм, или не?
	— Грешиш.
	— Ама… — запротестира тя. — Не може да не съм права!
	— Не, не си — засмя се той.
	— Е, поне отчасти съм права, нали?
	— Няма „отчасти“, когато става дума за главоблъсканици. Искаш ли да научиш отговора?
	Тя се подвоуми.
	— Не. Това ще означава, че се предавам. Сама ще се досетя.
	Моментът беше подходящ да я целуне.
	Целуна я.
	После Лукас наля още кафе, а Паркър се върна във всекидневната, за да прегърне децата си и да им пожелае добро утро в първия ден от новата година.


>	Бележка на автора

	В опита си да намери отговора на главоблъсканицата на Паркър, Джаки Лукас допуска една грешка: приема за даденост, че застреляният сокол е паднал от покрива. Може да не е. В загадката не се пита колко живи сокола са останали, а изобщо колко сокола. Затова отговорът е следният: Три сокола ще останат, ако мъртвият не падне и другите два не отлетят. Два, ако мъртвият не падне и един от живите излети или ако мъртвият падне, а другите два останат. Един, ако мъртвият падне и един от другите отлети или ако мъртвият не падне, а другите два отлетят. И нито един сокол, ако мъртвият падне от покрива и другите два отлетят.
