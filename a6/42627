	Младият учител Красимир ми разказа за разговора си с един първокласник. Реших да го кръстя Любомир, защото е любознателен и умен, каквито са повечето от днешните деца. Разговаряли за това кое е живо и кое не. Детето изразило собствено мнение по въпроса и настоявало, че огънят е жив. Учителят се отнесъл с уважение към детската гледна точка и в същото време се опитал с аргументи да докаже противното.
	— Любомире, огънят не е жив, защото не се храни.
	— Господине, ами въглищата и дървата? Те са му храната.
	— Виж сега, огънят не отделя вещества, както отделят живите организми.
	— Ами, нали отделя пепел и сажди?
	— Огънят не се размножава, както правят живите същества.
	— Ама нали огънят се увеличава много бързо, ако не е в печка или в огнище?
	Младият учител нямал повече разумни аргументи в полза на своята гледна точка. Тогава ненадейно му помогнало едно момиченце от същия клас. То чуло разговора и казало:
	— Виж, Любо, огънят не може да обича и затова не е жив.
	— Аа, добре тогава, така е, той наистина не е като другите живи неща.
	Красимир беше искрено развълнуван от този случай, запомних го и аз.
	Сега вече не съм толкова сигурна кои са живите и неживите неща около нас.
	И се питам колко живи сме ние самите.
