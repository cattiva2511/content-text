	Богатите хора могат да си купуват много хубави неща: скъпи къщи и коли, луксозни яхти и дори… цели острови. Така е правел гръцкият милиардер Аристотел Онасис, един от най-богатите хора в света. Видях неговите зелени острови сред лазурното Йонийско море по време на туристическа разходка. Гледах ги и си мислех: Какъв е бил този човек и как е живял? Дали се е чувствал свободен с многото си пари или повече е бил заробен от тях? Защо му е трябвало да си купува острови? Може би, за да избяга от светската суета и да се скрие сред дивата природа?
	Започнах да чета за Онасис и открих интересни негови мисли. Той е смятал, че трябва да се ръководим от новите възможности, а не от печалбата. Големият магнат е разбрал, че от един момент нататък парите са без значение. За него те са преставали да бъдат самоцел. Интересна му е била играта за постигане на определена цел. Това ме накара да се питам: Можем ли да наречем богати тези, които трупат богатства заради самите тях, без да си поставят други цели? А бедни ли са онези, които имат цели, но цял живот не успяват да ги осъществят, най-често заради липсата на средства?
	Онасис е мислел, че успяват тези, които избират една посока и я следват неотклонно. Аз продължавам да се питам: А какво става, ако разберем, че посоката ни е грешна? Или че има много верни посоки за нас? Как да изберем най-вярната? Според мен най-често сърцето ни я подсказва. Трябва само да повярваме в късмета си и да действаме. Пък да става каквото ще и… да ставаме богати, колкото — толкова.
	Повечето богати хора са силни личности, те успяват да превъзмогнат всякакви изпитания. Според Онасис в най-мрачните моменти трябва само да се фокусираме, за да видим светлината. А тя винаги е около нас.
	Заможните хора имат силно влияние в обществото. Те успяват да накарат другите да виждат нещата в живота такива, каквито ги виждат те. И така се превръщат в еталон за стил и начин на живот. Добре е ако стилът е изискан и красив, но ако е див и парвенюшки?
	Да си богат и отвън, и отвътре е много трудна задача. Богатите хора често се оказват бедни духом, а сред бедните се срещат духовни богаташи. Крехко е равновесието в човешкия ни свят. Харесват ми думите на пророка Йоан Златоуст, че е богат този, който няма нищо излишно. Всеки сам определя какво е излишно за него.
	Колкото до мен, трябва да призная, че досега не съм станала богата. Сигурно защото все още има излишни неща в мен и около мен. Но се опитвам да се освободя от тях. Например осъзнах, че не ми трябва да си купувам острови. Предпочитам да пътувам до тях и да им се наслаждавам в компанията на добри приятели и любими хора. Така ми е добре и се чувствам свободна. Може би повече, отколкото е бил Онасис?
