	Обичам приказките от дете. С времето все повече откривам дълбокия им смисъл и силата да свързват нещата в живота. Уж са простички на вид, а крият толкова много мъдрост. За да я усетиш, ти трябват ум и сърце. Наскоро две мои студентки ми помогнаха да открия красотата на руската приказка за „Червената кокошка“. Съдържанието е просто и кратко:
	Имало едно време един дядо и една баба. Имали си те една червена кокошчица. Снесла кокошката едно яйце — не обикновено, а златно. Дядото удрял-удрял, не можал да го счупи, бабата удряла-удряла — и тя не можала да го счупи. Дотичала мишката, махнала с опашчица, яйцето паднало и се счупило. Дядото заплакал, бабата заплакала, а кокошката закудкудякала: Не плачи, дядо, не плачи, бабо! Аз ще ви снеса друго яйце — не златно, а обикновено.
	Момичетата отлично представиха приказката пред първокласници, при това на руски език, макар че децата наскоро бяха започнали да го изучават. Милена сама беше измайсторила красиви кукли на конци. Те помогнаха на децата да разберат действията на героите и да изпитат истинско удоволствие. Това беше един незабравим урок. След като свърши, ние с Милена и Неда оживено говорихме за загадката, която крие приказката, за смисъла на обикновеното и златното яйце.
	По-късно на един форум имах изказване за драматизацията в обучението и дадох пример с приказката за „Червената кокошка“. Един руски колега подкрепи позицията ми и сподели нещо лично. Той често разказвал тази приказка на малкия си син. Детето не можело да разбере и все питало: Защо дядото и бабата плачат? Нали са искали да счупят яйцето? След години момчето станало физик-изследовател и защитило дисертация върху устойчивостта на материалите. Бащата предположи, че мисълта за счупеното златно яйце е вдъхновила сина му да изследва твърдостта на материята.
	Да си призная, до днес все още не съм разгадала смисъла на тази приказка. Но поне разбрах, че въпреки израза „глупава като кокошка“, все пак има и умна червена кокошка. Тя снася за хората както обикновени, така и златни яйца.
