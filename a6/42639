	Много светли умове и пламенни сърца през вековете са описвали и възпявали любовта. Но тя си остава красива и неразгадана загадка. Искаме я, търсим я, очакваме я с надежда цял живот. Понякога любовното пиле каца на рамото ни и чурулика нещо за някого. Но ние не го разбираме и то отлита. Може би иска да ни каже подходящ ли е този човек за нас или не? Или ако сме намерили своята „половинка“, иска да ни посъветва как да запазим връзката си? При мен пиленцето кацна няколко пъти, но аз не го чух. Последния път ми каза тези 10 любовни заповеди и аз ги запомних:
	1) Обичай и уважавай любимия човек, както обичаш и уважаваш себе си! Да обичаш означава да действаш за доброто на някого и да поемаш отговорност за него.
	2) Не лъжи партньора си! Спазвай дадената дума! Иначе губиш доверието му.
	3) Споделяй с любимия човек време, внимание, проблеми, тъга и радост! Любовта е изкуство на споделянето. Не се страхувай да бъдеш открит и да споделяш!
	4) Доверявай се безрезервно на партньора си! Това изключва проявите на ревност или желанието да го обсебваш.
	5) Търси общото между теб и твоя партньор! Уважавай различията между вас!
	6) Поддържай не хаотичен, „от време на време“, а постоянен контакт с любимия човек! Във връзката е важно да можеш да разчиташ на другия.
	7) Прекарвайте заедно голяма част от свободното си време! Споделяйте празниците и ваканциите! Използвайте всяка възможност да се радвате заедно на живота!
	8) Стремете се към разнообразие във връзката си! Откривайте заедно нови места и събития, излизайте често сред природата, общувайте с други хора!
	9) Правете си често приятни изненади! Дори и да са дребни, важна е идеята и мисълта за другия.
	10) Бъдете винаги нежни един към друг! Казвайте и правете това, което носи радост на любимия човек! Избягвайте думи и постъпки, които го натъжават!
	Ако дори само една от тези „заповеди“ системно се нарушава от единия или от двамата, връзката рано или късно престава да съществува. Тя е жива, когато и двамата работят за нея. Да имаш или да нямаш здрава любовна връзка — това е въпросът. Всеки е свободен да направи своя избор. Това ми каза пиленцето… и отлетя.
