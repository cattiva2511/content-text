	С годините все повече ценя народната мъдрост. Тя наистина дава сили на човека и му помага да живее по-леко. Разбрах, че каквото и да те сполети, то с времето отминава. Прав е шопът, дето е рекъл: Оти да се косим, като че ми мине? По-умно е да не се ядосваш, а да се радваш на това, което имаш. Дори и когато нямаш много или нямаш нищо. Ето как разбирам аз шопската житейска философия:
	Ако си гладен, не се притеснявай. Това е полезно за здравето и духа ти. Народът го е казал: Сит търбух за просвета глух. Гладът лекува и изчиства тялото и душата. Стига, разбира се, да е от време на време, защото, ако е постоянен, може, вместо да те изчисти, да те очисти.
	Ако си самотен, не се тревожи. Няма кой да ти лази по нервите и да ти прави график на времето. Ти си решаваш какво да правиш. И ако ти е кеф, сам си лазиш по нервите. Защото каквото сам си направиш, никой друг не може да ти направи. И вместо да се свиваш в единия ъгъл на леглото и да си слагаш тапи в ушите, за да не чуваш „любимото“ хъркане, можеш да си лежиш на спалнята по диагонал.
	Ако те обидят, не се ядосвай, а пусни лошите думи по вятъра. Че иначе за какво духа по цял ден, ако не да издухва от главите ни лошите мисли? Ако обидиш някого, бързай да му се извиниш. И вместо да се косите и двамата, по-добре си подайте ръце. А още по-добре е да изпиете заедно по една ракия за помирение.
	Ако си правиш планове, но не можеш да ги осъществиш, не страдай много. Значи не са били дадени за теб, а за някой друг. Защото човек предполага, но само Господ разполага.
	Ако нямаш образование, немаш ядове. Прост човек — няма проблеми. Ако все пак те влече да учиш, не се бой, пак немаш ядове. У нас сега, който не е поискал, той не е завършил висше. А някои си купуват диплома. Да си я имат за самочувствие и да си я сложат в рамка.
	Ако имаш деца, ти си късметлия. Има кого да оставиш с или без наследство, има кой да те помни с лошо или с добро. Има кой от време на време да открехва вратата, за да те види дали мърдаш, когато остарееш. Или да те настани в хубав старчески дом, където можеш отново да срещнеш любовта на живота си и да ти поникнат нови зъби.
	Ако нямаш деца, не се коси. Може да се живее добре и без деца. Те са си един голям разход на пари и нерви, който си спестил. Пък и няма кой да ти досажда да му гледаш децата, когато на теб ти се иска да си гледаш градинката или сериалите.
	Ако си беден, не се бой. Господ няма да те остави да умреш от глад. Пък и все нещо ще измислиш да преживяваш. Народът ни е казал: Сиромах човек — жив дявол. Най-малкото можеш да обереш някоя чужда круша и да заситиш глада. Но ако те хванат, трябва бързо да си обираш крушите. Иначе ще ядеш само пердах.
	Ако си богат, блазе ти. Ще си имаш всичко, което ти трябва и което не ти трябва. И ще се чудиш как да го овардиш от крадци и завистници. Казват, че богатите също плачат, но ти не плачи много, а повече си гледай кефа. Защото утре можеш да фалираш или да те оберат и да станеш беден. А всеки знае, че е по-добре да си богат и здрав, отколкото беден и болен.
	Ако си болен, има два варианта: да оздравееш или да си заминеш. Най-полезно е да вярваш, че бързо ще оздравееш, защото иначе лекарствата са много скъпи и вредни за здравето, ако трябва дълго да ги пиеш. Ако случайно те отнесе оная с косата, пак не е за ядосване, защото веднъж се мре. Пък и казват, че там горе няма ядове и болежки, а само мир и блаженство. Ама преди това трябва да си ги заслужиш, като си изядеш това, дето сам си надробил.
	Та много е прав шопът, дето вика: Оти да се косим, като че ми мине? А то, като си помислиш, всичко минава.
